卢焯 图尔炳阿 阿思哈 宫兆麟 杨景素 闵鹗元
卢焯，字光植，汉军镶黄旗人。入赀授直隶武邑知县。县旧有均徭钱供差费，遇差仍按里派夫，焯革除之，又归火耗于公，捕盗尤力。雍正六年，解饷诣京师，世宗特召对。迁江南亳州知州，禁械斗。再迁山东东昌知府，总督田文镜遣官弁四出访事，东昌民逮下狱甚众，焯至，悉判遣之。会有水灾，焯疏运河，筑护城长堤，动帑赈恤。上遣大臣阅视，独东昌得完。九年，迁督粮道，移河南南汝道。十年，授按察使。十一年，迁布政使。
十二年，擢福建巡抚，赐孔雀翎。十三年，高宗即位，焯疏言被水州县不成灾，上谕曰：“被水虽不成灾，仍须加意赈恤，毋使小民失所。”乾隆元年，请查丈建阳民田，上谕曰：“小民畏查丈如水火。汝初为加赋起见，今又以豁除掩非，一存观望之心，所谓无一而可也。”寻奏减邵武永安所、霞浦福宁卫屯田征米科则，豁闽、侯官诸县额缺田地。又以平和、永安、清流诸县田少丁多，请减免摊馀丁银。又奏教民蚕绩，疏濬省会城河。
三年，调浙江巡抚，兼盐政。奏请停仁和、海宁二县草塘岁修银，减嘉兴属七县银米十之二。又奏陈盐政诸事：请禁商人短秤；饬州县捕私盐毋扰民；毋捕肩挑小贩；盐场征课不得刑比。上谕曰：“所奏各条皆是。汝先过刻，兹乃事事以宽沽名。过犹不及，汝其识之！”寻请裁盐场协办盐大使，改海宁草塘为石塘。既，又请濬备塘河运石。五年，上谕曰：“卢焯至浙江，沽名邀誉，举乡贤名宦，络绎不绝。海塘外已涨沙数十里，焯既请停草塘岁修，又请改建石塘。心无定见，惟事揣摩，已彰明较著矣。”六年，左都御史刘吴龙劾焯营私受贿，上解焯任，命总督德沛、副都统旺紥尔按治，事皆实，请夺官刑讯。事连嘉湖道吕守曾、嘉兴知府杨景震。守曾已擢山西布政使，逮至浙江，自杀。杭州民数百为焯讼冤，毁副都统厅前鼓亭。德沛等以闻，上谕责办理不妥。七年，谳上，焯、景震皆坐不枉法赃，拟绞。八年，焯以完赃减等，戍军台。十六年，上南巡，阅海塘，念焯劳，召还。
二十年，授鸿胪寺少卿，署陕西西安巡抚。二十一年，调署湖北，以陈宏谋代焯。宏谋未至，上命发归化城米运金川馈军，急驿谕宏谋。焯发视，奏言：“归化城虽产米，路远费重；西安有贮米，先发以馈军。仍请擅行罪。”上嘉焯知大体，合机宜，实授湖北巡抚。二十二年，西安布政使刘藻入觐，言焯在西安入贡方物，但量给薄值；及调任湖北，欲借库帑，未应付。上责焯负恩，夺官，戍巴里坤。二十六年，召还。三十二年，卒。
图尔炳阿，佟佳氏，满洲正白旗人。初授吏部笔帖式，累迁郎中。乾隆三年，授陕西甘肃道。累迁云南布政使。十二年，擢巡抚。十五年，永嘉知县杨茂亏银米，图尔炳阿令后政弥补结案。总督硕色论劾，上责图尔炳阿欺隐徇庇，夺官，逮京师，下刑部治罪，坐监守自盗，拟斩监候。十七年，上以图尔炳阿赃未入己，释出狱。授吏部员外郎。未几，授河南布政使，调山东，又复还河南。
二十年，擢巡抚。二十二年，上南巡，江苏布政使夏邑彭家屏以病告家居，觐徐州行在，入对，言乡县被水。上谘图尔炳阿，图尔炳阿奏收成至九分，上责图尔炳阿文过。图尔炳阿又奏“去岁被水尚未成灾”，上斥为怙恶不悛。遣员外郎观音保密察灾状得实，上夺图尔炳阿官，发乌里雅苏台效力。上发徐州，夏邑民张钦、刘元德诣行在诉知县孙默讳灾及治赈不实，上亲鞫，元德言诸生段昌绪指使。上复遣侍卫成林会图尔炳阿至夏邑按治，于昌绪家得传钞吴三桂檄。上谕曰：“图尔炳阿察出逆檄，缉邪之功大，讳灾之罪小。且以如此梗不知化之民，而治其司牧者以罪，是不益长浇风乎？免图尔炳阿罪，仍留巡抚任治赈。图尔炳阿若因有前此罪斥之旨，心存成见，或不释然于灾民，则是自取罪戾，亦不能逃朕洞鉴。”寻家屏亦以藏禁书罪至死，图尔炳阿仍以匿灾下吏议，夺官，命留任。逾数月，召诣京师，命往乌里雅苏台治饷。
二十八年，授贵州巡抚，二十九年，调湖南。三十年，病作，遣医往视。卒。
阿思哈，萨克达氏，满洲正黄旗人。自官学生考授内阁中书，累迁刑部郎中，充军机处章京。乾隆十年，擢甘肃布政使。十四年，擢江西巡抚。疏言：“各营操演枪炮，须实子弹。营马应令骑兵自饲。技艺以纯熟得用为要，步法、架势不必朝更夕改。”上嘉其言得要。旋调山西。十六年，平阳旱，未亲往抚恤，诏责之。十七年，蒲、解等处复灾，请以平阳富民捐款解河东道加赈。上谕之曰：“赈济蠲缓，重者数百万，少亦数十万，悉动正帑，从无顾惜。富户所捐几何，贮库助赈，殊非体制。此端一开，则偏灾之地，贫民既苦艰食，富户又令出赀。国家抚恤灾黎，何忍出此？”责阿思哈卑鄙错谬，不胜巡抚任，召还，夺官。寻授吏部员外郎。二十年，命以布政使衔往准噶尔军前经理粮运。擢内阁学士。
二十二年，命署江西巡抚，莅任，清理屯田，寻真除。学政谢溶生劾阿思哈婪贿派累，命尚书刘统勋、侍郎常钧等按鞫，得实，拟绞。二十六年，诏免罪，以三品顶戴发乌鲁木齐效力。二十八年，命往伊犁协同办事。
二十九年，授广东巡抚，调河南。三十年，疏言：“卫河运道浅阻，濬县三官庙、老鹳嘴诸地砂礓挺据河心，重载尤艰浮送。向于上、下游浅处建筑草坝以束水势。详考河形，夏秋水盛，无须草坝；冬令源涩，草坝亦属无益。不如于上游先期蓄水，临时开放。饬府县督河员于九月望后起，至漕船出境止，暂闭外河以上民渠，使水归官渠，重运自可疏通。凿去砂礓，并集夫疏濬浮沙，以利漕运。”又请借司库闲款，委员分购河工料物，以除沿河州县按亩派累，均报闻。
三十四年，擢云贵总督。师征缅甸，阿思哈出铜壁关至蛮暮军中，奏军中粮马不敷。上责其畏难，解任，以副都统衔在领队大臣上行走。旋召为吏部侍郎，入对失上指，夺官，戍伊犁。三十九年，释回，仍充军机章京。擢左都御史。大学士舒赫德师讨王伦，命阿思哈偕额驸拉旺多尔济率健锐、火器两营以往。事定，拉旺多尔济言城北搜剿王伦馀党，阿思哈未同往，下吏议，夺官，命留任。四十一年，署吏部尚书，旋授漕运总督。卒，赐祭葬，谥庄恪。
阿思哈初抚江西，上眷之独厚。广西巡抚卫哲治入觐，上问各省督抚孰为最劣，哲治引罪，上谓：“姑置汝！”哲治举阿思哈对，时以为难能。
宫兆麟，字伯厚，江南怀远人。自贡生授湖北安陆通判，累迁至山东粮道。乾隆三十一年，授湖南按察使。桂阳州民侯七郎殴杀从兄岳添，贿其兄学添自承。知州张宏燧谳上，巡抚李因培疑之，令兆麟详鞫得实。因培调福建去，巡抚常钧庇宏燧，以七郎呼冤劾兆麟，兆麟亦入奏。上遣侍郎期成额会总督定长按治，如兆麟谳；兆麟又发宏燧买金行贿状，期成额等奏闻，逮讯，买金非行贿，乃迎合因培及湖北布政使赫升额意指，代武陵知县冯其柘补亏空。因培、赫升额、常钧、宏燧皆坐谴。
三十二年，兆麟调云南按察使。三十三年，迁布政使，擢广西巡抚。云南军营需硝，敕兆麟筹画，兆麟以广西旧存硝七万七千馀斤运剥隘，复拨通省营贮火药二十万斤继运，得旨嘉许。调湖南。
三十五年，又调贵州。桐梓县民为乱，命速赴任，会湖广总督吴达善捕治。乱定，古州党堆寨苗香要等为乱，复偕吴达善督兵捕诛之。兆麟奏党堆寨苗老呴以阻香要乱被杀，令即寨立庙以祀良苗，并将死义被旌及香要叛逆伏诛状，译苗语榜庙门，俾令警戒；并请移驻将吏，建下江营土城，驻兵镇抚。是夏，兆麟奏请于邻省湖南、四川、广西买米运贵州粜济。至秋，丰收，复奏请停运。上斥其冒昧，勖令详慎。兆麟复奏请简发知府三员赴贵州，上以“此端一开，各省效尤，妨吏部选法；且开幸进之门”，下旨严饬。会贵州布政使观音保入觐，讦兆麟粗率喜自讠夸，口给便捷，人号为“铁嘴”。上曰：“观音保人已粗率，今尚以兆麟为粗率，则粗率更甚可知。”谕兆麟猛省痛改。寻诏诣京师，降补甘肃按察使。三十六年，坐贵州任内失察厂员亏欠铅斤，夺官。四十一年，东巡，兆麟迎驾，诏与三品衔。四十六年，卒。
杨景素，字朴园，江南甘泉人，提督捷孙。父铸，古北口总兵。景素孱弱，不好章句，贫不能自给。入赀授县丞，发直隶河工效力。乾隆三年，补蠡县县丞，累迁保定知府。十八年，授福建汀漳龙道。漳浦民蔡荣祖欲为乱，景素率营卒擒斩之。调台湾道。厘定汉民垦种地，并生熟番界址。革游民为通译而不法者，代以熟番。又禁入山采木，借修造战船材料为名，累诸番。三十三年，授河南按察使。三十五年，擢甘肃布政使，调直隶。命从尚书裘曰修勘察堤埝各工。坐失察雄县知县胡锡瑛侵蚀灾赈，下吏议，夺官，命留任，俟八年无过，方准开复。
三十九年，寿张民王伦为乱，大学士舒赫德督兵讨之。上命景素具车马济师，令分守河西。贼以粮艘结浮桥欲渡，景素与总兵万朝兴、副将玛尔当阿等督兵御之，董劝回民助师。夜焚桥，贼不得渡。事旋定，擢山东巡抚。疏请编查保甲。四十年，疏请选京师健锐、火器营裨佐发山东，司营伍教演。四十一年，上东巡，临视临清毁桥断道及乱民窜据所在，景素述当时战状，上嘉其劳，赐黄马褂。汶上宋家洼旧渠淤垫，潴水淹民田。四十二年，景素奏请濬旧渠，并开支河二，令仍趋南阳、昭阳二湖，下部议行。
擢两广总督，四十三年，调闽浙。疏言：“浙西歉收，总督杨廷璋请拨台湾仓谷十万接济。北风盛发，未能即到。请于福州、福宁、兴化、泉州四府属拨仓谷十万，听商运赴嘉、湖出粜；仍饬台湾运归四府补仓。”得旨嘉奖。四十四年，调直隶。荐于易简为布政使，上以易简为大学士敏中弟，责景素。十二月，卒，赠太子太保，赐恤如例。
四十五年，两广总督巴延三奏景素操守不谨，并发官兵得赃纵盗状。两江总督萨载勘有河堤城垣工程，罚景素家属承修。福康安又奏景素在两广婪索商捐六万馀，责景素子召限年缴还。五十四年，以福建吏治废弛，追咎景素，戍召伊犁。五十九年，释回。
闵鹗元，字少仪，浙江归安人。乾隆十年进士，授刑部主事。再迁郎中，督山东学政。二十七年，自学政授山东按察使，调安徽。迁湖北布政使，调广西、江宁。四十一年，迁安徽巡抚。四十四年，云贵总督李侍尧以赃败，罪至斩，下大学士、九卿议，请从重立决；复下各省督抚议，咸请如大学士九卿议。鹗元窥上指欲宽侍尧，独奏言：“侍尧历任封疆，勤干有为，中外推服。请用议勤、议能例，稍宽一线。”上从之，侍尧得复起。
四十五年，调江苏。四十六年，甘肃布政使王亶望坐伪灾冒赈得罪，事连鹗元弟同知鹓元。上责鹗元隐忍瞻徇，知其事而不举，降三品顶戴，停廉俸。四十八年，还原品顶戴，支廉俸如故。五十年，江南旱。五月，鹗元奏淮、徐、海三府如得雨二三寸，犹可种杂粮。上谕曰：“得雨二三寸未为霑足，焉能种杂粮？地方雨水，民瘼攸关。鹗元何得含混入告？”寻奏请截漕十万石，淮、徐、海三府州被灾较重，碾米治赈，如所议行。
五十五年，高邮巡检陈倚道察知书吏伪印重征，知州吴瑍置不问；牒上，鹗元亦置不问，揭报户部。上谘鹗元，鹗元犹庇瑍不以实陈，乃遣尚书庆桂、侍郎王昶按治；责鹗元欺罔，夺官，逮鹗元等下刑部治罪。巡抚福崧劾鹗元得句容知县王光陛牒发粮书侵挪钱粮，但令江宁府察核。上责鹗元玩视民瘼，徇情骫法，命置重典。狱具，拟斩立决，命改监候。五十六年，释还里。嘉庆二年，卒。
论曰：法者所以持天下之平。人君驭群臣，既知其不肖，乃以一日之爱憎喜怒，屈法以从之，此非细故也。焯、阿思哈、景素坐贪皆勘实，犹尚复起；图尔炳阿匿灾至面谩，反诛告者；兆麟口给，鹗元迎上指，至不胜疆政而始去之。高宗常谓：“朕非甚懦弱姑息之主，不能执法。”执法固难，自克其爱憎喜怒，尤不易言也。
