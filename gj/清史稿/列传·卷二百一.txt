李臣典 萧孚泗 朱洪章 刘连捷 彭毓橘 张诗日伍维寿 朱南桂罗逢元 李祥和 萧庆衍 吴宗国
李臣典，字祥云，湖南邵阳人。年十八从军，初隶王珍部下，后从曾国荃援江西，隶吉字营。咸丰八年，战吉安南门外，国荃受重创，臣典大呼挺矛进，追杀至永丰、新淦。国荃奇其勇，超擢宝庆营守备。克景德镇，复浮梁，皆为军锋。十年，从战小池驿，晋都司，赐花翎。进规安庆，战菱湖，逼贼屯，扼其北，国荃伤股坠马，臣典驰救以归。偕张胜禄、张诗日战枞阳，破援贼，水师得以进屯。十一年，攻安庆西门贼垒，陈玉成纠杨辅清数万人围官军数重，战至日中未决，驰告诸将曰：“事急矣，成败在此举！”臣典横槊前驱，与诸营合力决荡，贼大奔，斩首数千级，遂拔安庆，擢参将，赐号刚勇巴图鲁。
同治元年，从国荃乘胜下沿江各城隘，进军江宁，臣典会取丹阳镇，夺秣陵关，以总兵记名。军中疫作，李秀成大举来援，逼垒鏖战，国荃督阵，炮伤颊，臣典与副将倪桂节力卫之，桂节阵亡。贼方攻西路急，臣典曰：“此虚声也，请备东路。”既而贼果萃东路，参将刘玉春死之。炮弹穿壁墙如雨注，臣典死守，卒不能入。围解，加提督衔。二年，偕赵三元夜袭雨花台石城，束草填壕，缘梯将上，贼惊觉，燃炮轰击，军少却。臣典搴旗大呼跃而上，诸军继之，掷火弹毁敌楼，城立拔，以提督记名。寻授河南归德镇总兵。偕萧孚泗、张诗日等攻夺紫金山，又败诸校场，连克近城诸垒。三年，克天保城，江宁之围始合。五月，克地保城。
六月，诸军番休进攻，贼死拒，杀伤相当。臣典侦知贼粮未尽，诸军苦战力渐疲，谓国荃曰：“师老矣！不急克，日久且生变。请于龙膊子重掘地道，原独任之。”遂率副将吴宗国等日夜穴城，十五日地道成，臣典与九将同列誓状。翼日，地雷发，臣典等蚁附入城，诸军毕入。下令见长发者、新薙发者皆杀，于是杀贼十馀万人。臣典遽病，恃壮不休息，未几，卒于军，年二十七。
捷上，列臣典功第一，锡封一等子爵，赐黄马褂、双眼花翎。命未至而臣典已殁，诏加赠太子少保，谥忠壮，吉安、安庆、江宁各建专祠。
萧孚泗，湖南湘乡人。咸丰三年，入湘军，从罗泽南转战江西、湖北，洊擢守备。六年，从曾国荃援江西，克安福、吉水、万安诸县。七年，克峡江，擢游击，赐花翎。八年，从攻吉安，贼出扑孚泗营，开壁奋击，毙悍贼多名。旋克吉安，擢参将。九年，江西肃清，擢副将。会攻太湖，十年春，大战小池驿，复太湖，孚泗功多，赐号勷勇巴图鲁。进攻安庆，战菱湖，孚泗于东路横壕倚水筑新营，会击屡破贼。分道攻安庆城外诸垒，贼援迭至，与城贼相应，更番扑官军营垒，孚泗等且战且筑垒，贼不得逞；又偕水师副将蔡国祥截获贼粮。八月，以地雷坏城，复安庆，以总兵记名。加提督衔，授河南归德镇总兵。
同治元年，国荃循江东下，孚泗为前锋，攻拔西梁山。会水师克太平、芜湖，破金柱关、东梁山，进克秣陵关、江心洲，乘胜逼江宁，以提督记名。李秀成来援，分党趋江心洲截运道，孚泗等逆击败之。贼攻孚泗后营炮台，相持十馀日，贼以地雷毁营墙，孚泗以火药数十桶掷轰，贼不得入。伺贼疲，孚泗与彭毓橘突出夹击，踏平贼垒数十，赐黄马褂。二年，偕总兵李臣典袭克雨花台石城，追至上方桥，斩馘数千，又破秣陵关贼卡。夜袭上方桥，结筏渡河，扼双桥门，连破贼隘。偕彭毓橘纵火焚其桥，袭贼屯，擢福建陆军提督。三年，既克天保城，孚泗出锺山北，于太平门筑三垒守之，绝贼粮道。
六月，进占龙膊子山石城，孚泗与李臣典筑炮台山上，距城仅十馀丈，积沙草高与城齐，作伪攻状，潜于其下凿地道。贼宵攻毁炮台，副将陈万胜战死，明日，会师逼城下，总兵郭鹏程、王绍羲复中炮死。及地道成，火发城圮，将士争登，贼掷火药抵拒，死仆相继。孚泗手刃退者数人，士气乃奋，尽从缺口入。李秀成匿民舍，孚泗索获之，并擒洪仁达。论功，赐封一等男爵，赐双眼花翎。寻丁父忧归。光绪十年，卒于家，优恤，谥壮肃。
朱洪章，字焕文，贵州黎平人。咸丰初，应募为乡勇，从黎平知府胡林翼剿新宁窜匪，又剿黄平榔匪，擒匪首刘瞎么，以功奖外委。四年，从林翼援湖北，会克岳州。从塔齐布攻武昌，破贼洪山，遂隶塔齐布军。战大冶、半壁山、田家镇、孔垅、小池口，攻九江，无役不从，以勇名。塔齐布卒，从周凤山。凤山败，隶毕金科。六年，克饶州，擢千总。金科战殁，代领其军。江西不给饷，张芾倚蔽皖南，资之，军始不散。又以会攻四十里街，他将败绩，被劾，降把总。九年，从曾国荃复景德镇，复官，以守备补用。遂从曾国荃部下，战绩始著。
十年，从攻太湖，解小池驿之围，晋都司。进攻安庆，争壕夺垒，斩刈甚多。十一年，克安庆，超擢参将，赐号勤勇巴图鲁。从国荃由皖东下，连夺沿江要隘，擢副将。进屯雨花台，江宁城贼出扑，屡击破之。及援贼至，大营被围，迭以地雷毁营墙，悍贼拥入，口衔利刃，匍匐而进。洪章督队发枪炮，掷火焚烧，毙贼无算，伤亡士卒甚多，久之始解。洪章先以迭克城隘，以总兵记名，至是加提督衔。
同治三年，攻江宁久不拔，及开地道于龙膊子山麓告成，议推前锋。国荃召诸将署名具军令状，洪章署第一，武明良第二，刘连捷第三，其他以次署毕，共得九人。发火城崩，洪章率所部长、胜、焕字三营千五百人，从倒口首先冲入，贼仓猝从城头掷火药倾盆下，士卒死四百馀人。洪章入城后，结圜阵与贼排击。诸将毕入，乃分军为三，洪章趋中路，直攻天王府之北，短兵巷战一日夜，搜斩逆酋尤众，赐黄马褂，予骑都尉世职，无论提镇缺出，侭先题奏。初叙入城功，李臣典以决策居第一，洪章列第三，众为不平。洪章曰：“吾一介武夫，由行伍擢至总镇。今幸东南底定，百战馀生，荷天宠锡，已叨非分，又何求焉？”
四年，授湖南永州镇总兵。光绪二年，调云南鹤丽镇，署昭通、临安、腾越诸镇。鹤丽地卑下，水潦常没民田，有新河泄水，通塞无常。洪章在镇，躬率士卒开濬数次，水患为纾，民感之。十四年，因病乞开缺，病痊，曾国荃调留两江，洪章凭吊龙膊子山，祭死士瘗所，国荃为树碑纪事。十五年，署狼山镇总兵。二十年，张之洞檄募十营防金沙卫。二十一年，卒于军。之洞疏陈战绩，称其收复江宁，功实第一。诏宣付史馆，从优议恤，谥武慎，附祀曾国藩、国荃、胡林翼专祠。
刘连捷，字南云，湖南湘乡人。以外委隶同族刘腾鸿湘后营，转战湖北。罗泽南荐诸巡抚胡林翼，檄领副后营，擢千总。咸丰六年，从腾鸿援江西，战瑞州，腾鸿中炮殒，连捷率所部攻城，拔之。为曾国藩所重，荐改文职，以知县留江西补用。从曾国荃克吉安，擢同知，赴安徽助剿，十年，大捷于小池驿，擢知府。由集贤关攻安庆，破援贼。十一年，复破援贼于集贤关，克安庆，擢道员，赐号果勇巴图鲁。
同治元年，攻巢县东关，贼立石墙于罗星山，连捷率死士夜渡河纵火烧贼营，进克西梁山、濡须口，渡江克太平府、金柱关、芜湖，乘胜进军江宁。连捷军屯颜行，李秀成、李世贤纠大众来攻，以炸炮破营壁，连捷筑横墙拒之，常乘贼懈夜出破贼垒。及贼退，以按察使记名，加布政使衔。大营恃无为州通饷道，连捷率三千人往守，营城外石涧阜。二年，李秀成困以长围，军粮垂尽，彭玉麟劝突围出，连捷誓死守。彭毓橘来援，合击贼，走之，再复巢县、含山、和州，赐黄马褂。偕水师进攻九洑洲、下关。
三年，龙膊子山地道成，偕诸军冲入城。江宁平，以布政使记名，加头品顶戴，予骑都尉世职。湘军凯撤，曾国藩留连捷军三千人驻守舒城、桐城防捻匪。会霆营叛卒扰江西，连捷督军追剿，驻防吉安、赣州，会剿粤匪馀党于广东嘉应州，尽歼之。连捷以伤病归，家居十载。光绪中，曾国荃抚山西，奏起连捷练军包头，从国荃移屯山海关，又从至江南治江防。十三年，卒，赐恤，赠内阁学士，建专祠，谥勇介。
彭毓橘，字杏南，湖南湘乡人。从曾国荃援江西，积功叙县丞。及进安徽，小池驿、菱湖诸战皆有功，又屡破援贼，累功擢知府。会诸军下沿江诸要隘，渡江克太平府、金柱关、芜湖，擢道员，赐号毅勇巴图鲁。
大军逼江宁，毓橘与诸将分路取丹阳镇、秣陵关诸要隘，夷贼垒数十，进攻雨花台石城，贼死拒未下。李秀成率众来援，大营被围。毓橘方染疫，力疾御战，伺懈出击，破贼垒。解围后，毓橘与刘连捷援江北，合水师连复江浦、和州、含山、巢县四城，江北大定。削平江宁附近诸贼垒，毓橘功为多。龙膊子地道火发，督军冲入，手刃退者。论功最，以布政使记名，予一等轻车都尉世职。
寻授福建汀漳龙兵备道，未之任，曾国荃疏调毓橘统湘军赴湖北，捻匪窜扰黄州、安陆，毓橘进剿，战比有功。同治六年，师次蕲水，毓橘率小队数百，周览地势，至麒麟凹，贼大至，被围，搏战，死伤略尽。毓橘马陷泥淖，被执，骂贼被害。事闻，诏视布政使阵亡例议恤，建专祠，赠内阁学士，谥忠壮，加骑都尉世职，并为三等男爵。
张诗日，湖南湘乡人。咸丰五年，以外委随罗泽南战江西，克义宁。六年，改隶曾国荃军，克安福，战吉安。八年，复万安、吉水，超擢守备。九年，以克吉安及景德镇、浮梁，累擢游击。十年，援小池驿，复太湖、潜山，晋参将。
从攻安庆，率三营破援贼于枞阳。十一年，克安庆，擢副将，加总兵衔，赐号干勇巴图鲁。同治元年，从克沿江要隘。及抵江宁，力守大营，破援贼。累擢，以提督记名。二年，屡破江宁城外贼垒，赐黄马褂。
三年，克天保、地保两城。方开掘龙膊子地道，李秀成夜自太平门突出来犯，又诈为官军，别从朝阳门东隅出，偪营纵火，诗日偕诸将力战却之。地道火发，城崩，诗日率士卒登龙广山，夺太平门；复循神策门转战至狮子山，夺仪凤门。论功最，予一等轻车都尉世职。
四年，授直隶宣化镇总兵。五年，从曾国藩剿捻，破张总愚、牛洛红于西平，又败之万金寨，进攻双庙贼巢。贼以马队袭官军后，诗日分军回击，追败之洪河，又败之郾城、召陵。因伤发回籍，六年，卒。曾国藩疏陈诗日克复江宁，当西北一路，论功在李臣典、刘连捷、萧孚泗之次，优恤，谥勤武。
伍维寿，湖南长沙人。从曾国荃援江西，攻安庆，克沿江要隘，擢副将。夺雨花台、聚宝门外石垒，累擢记名总兵，赐号毅勇巴图鲁。偕朱南桂破神策门，入城，率马队追逸贼至湖熟镇，擒斩贼酋李万材等，以提督记名，赐黄马褂，予骑都尉世职。六年，授陕西汉中镇总兵，调甘肃宁夏镇，光绪元年，卒。
朱南桂，湖南长沙人。罗泽南旧部，转战两湖，积功至副将，赐号勖勇巴图鲁。同治元年，解金柱关围。二年，克薛镇、博望镇，以总兵记名。及克江宁，南桂先破神策门月城，梯而入，赐黄马褂，予云骑尉世职。寻授河南归德镇总兵。五年卒，赐恤，谥勤勇。
罗逢元，湖南湘潭人。由武生入伍，从剿广西。曾国藩治水师，充营官，转战湖北、江西，累擢副将。继从曾国荃克安庆，以总兵记名，赐号展勇巴图鲁。进克沿江要隘，抵江宁，还守太平，屯金柱关。贼酋陈坤书大举来犯，逢元坚守，屡战，以少击众，擒斩逾万，以提督记名。及克江宁，由南门旧陷口梯登，赐黄马褂，予云骑尉世职。以伤发假归，光绪四年，卒，赐恤。
李祥和，湖南湘乡人。初从罗泽南，积功至游击。嗣从曾国荃，克吉安，复安庆，累擢副将，赐号著勇巴图鲁。同治元年，从大军进江宁，力守大营，破援贼，以提督记名。三年，攻克地保城，先登，筑炮台俯击城中，地道始成。论功，赐黄马褂，予云骑尉世职。四年，授安徽寿春镇总兵，从刘松山赴陕西剿捻匪。六年，战洛川大贤村，中炮阵亡，赐恤，谥武壮。
萧庆衍，湖南湘乡人。应募入湘军右营，转战江西、湖北，积功至副将。克太湖、潜山，以总兵记名，赐号刚勇巴图鲁。同治二年，援江浦，复含山、巢县、和州，加头品顶戴。三年，渡江会攻江宁，克上方桥，进锺山，筑三垒太平门外。城破，于缺口冲入，夺朝阳、洪武二门，赐黄马褂，予云骑尉世职。
吴宗国，湖南长沙人。以勇目从剿湖北，累擢守备。同治元年，从曾国荃沿江东下，迭克要隘，功多，累擢参将，赐号资勇巴图鲁。二年，破聚宝门外上方桥、江东桥各贼垒，会水师破九洑洲、印子山贼巢，擢副将。从李臣典重开地道，城贼防益严，炮弹雨下。宗国手藤牌，持长绳，冒炮弹，狙行而前，抵城下测丈而返，始兴工开掘。大功克成，以提督记名，予一品封典。五年，偕提督郭松林剿捻德安，战罗家集，中伏，殁于阵，依提督例赐恤，予骑都尉世职。
论曰：洪秀全踞江宁十有馀年，曾国荃于苏、浙未定之先，孤军直捣，城大援众，事势綦难。及援贼既破，困兽之斗，人人致死，历两年之久，竟蒇大功。固由指挥素定，而在事诸将，同心效力，奋不顾身，其勇毅之烈，纪太常而光紫阁，无愧色焉。掇其尤者著于篇。
