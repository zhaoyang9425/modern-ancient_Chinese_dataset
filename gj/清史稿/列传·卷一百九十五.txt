李续宾丁锐义 曾国华 李续宜 王珍弟开化 刘腾鸿弟腾鹤蒋益澧
李续宾，字迪庵，湖南湘乡人。诸生，膂力过人，善骑射。罗泽南讲学里中，折节受书。咸丰初，泽南募乡勇杀贼，续宾奉父命往佐之，从平桂东土匪。三年，援江西，令将右营。泽南每战，续宾皆从。归湖南，屯衡州，复永兴。
四年夏，从泽南规岳州，湘军仅千人，战于大桥，续宾率数骑驻山冈，贼至不动，俟兵渐集，亲搏战，驰斩贼目，夺其旗，追北十馀里。次日，塔齐布至战地，服其勇，由是知名。连旬与贼战，续宾曰：“贼不得掳掠，今且尽，可乘机薄其垒。”塔齐布从之。会风雨，奋击，连破贼垒，贼乃弃岳州而遁。论功，累擢知县。从泽南克崇阳、咸宁，规武昌，大战于花园，及破鲇鱼套贼营，功皆最。武汉复，擢直隶州知州，赐花翎。进攻田家镇，贼水陆数万，塔齐布阻于富池口，湘军合宝勇仅二千六百人，咸色沮，续宾手刃逃者三人，军心始固。大战于半壁山，杀贼数千，焚其巢，遂平田家镇。擢知府，赐号挚勇巴图鲁。寻授安庆知府。
于是从罗泽南、塔齐布连复广济、黄梅，破贼于翟港、孔垅，每战率为军锋。进规九江，九江城坚，贼所聚合，攻不能下。议分兵剿湖口、梅家洲，从泽南屯盔山。十二月，水师失利，入彭蠡湖，为贼所扼。续宾愤甚，请于曾国藩，自率千人渡江攻小池口，塔齐布率二十人偕行。塔齐布与续宾皆恃勇，每合战，逼贼，席地坐，枪弹如雨，不顾，忽跃起突阵，横厉无前，习以为常。至是众寡悬绝，战竟日不能克，暮收队，而塔齐布失踪，欲再渡江入贼垒觅之，塔齐布旋自返。
五年春，粤匪由江宁大股上犯，武昌再陷。曾国藩顿兵江西，续宾偕泽南从之。寻分赴赣东攻剿，连复弋阳、广信、德兴、义宁，记名以道员用。是年秋，回援湖北，克通城、崇阳，分兵趋羊楼峒。策贼远道赴援利速战，坚守俟之。明日贼至，相持至暮，瞰其怠，突击之，大溃。蒲圻、咸宁相继复，加盐运使衔。十一月，进攻武昌，破塘角贼垒，又败贼于窑湾，屡战皆捷，蹋平城外贼垒。六年二月，罗泽南以炮伤卒于军，军中新失帅，人情汹汹，贼复增垒抗拒。巡抚胡林翼奏以续宾代领其众，军势复振，尽铲平城外新垒，连于赛湖堤、小龟山、双凤山破城中出窜之贼。七月，石达开纠江南、江西各路贼七八万来援，城贼将应之，续宾御之鲁家港，旬日内大小二十馀战，解散胁从万馀，破贼二十馀垒，加布政使衔。贼闭城不出，乃开壕引江水灌入，为长围困之。十一月，克武昌，记名以按察使用。
渡江克黄州，连复大冶、兴国，直薄九江城下。九江贼首林启荣坚守苦战。续宾复用攻武昌法，濬长壕三十里。七年三月，壕成，湖口、安庆贼迭来援，皆击走之。六月，贼犯蕲州、黄梅，续宾渡江迎击于广济童司牌，大破之。合水师进攻小池口，毁其城。策九江贼恃湖口为犄角，不拔湖口，九江不可得。九月，令弟续宜攻梅家洲，自率师扬言往宿松，潜伏湖口后山。水师并至，分攻，贼方悉锐以拒。续宾率士卒攀萝至山椒，破空下，贼大骇，尽歼其众。立克湖口县城，梅家洲贼亦遁，乘胜克彭泽及小姑洑。捷闻，授浙江布政使。于是贼援遂绝。八年四月，以地雷轰城百馀丈，梯而登，殄贼万馀，擒林启荣及李兴隆等磔之。九江平，加巡抚衔，赐黄马褂，许专折奏事。
续宾既下九江，请假省亲，抵湖北，陈玉成陷麻城、黄安，移兵击走之。时续宾威望冠诸军，浙人官京师者，合疏请饬援浙江。胡林翼议大举进规安徽，诏将军都兴阿、总兵鲍超由宿松趋安庆，续宾由英山趋太湖。续宾乃留弟续宜屯武昌，自率八千人行，会起曾国藩视师，续宾复分所部千人与之，至太湖而署巡抚李孟群师溃庐州，改道赴援。八月至九月，克枫香铺、小池驿、梅心驿，复太湖、潜山、桐城、舒城，贼望风溃走。军无留行，进规庐州。
贼于三河镇筑城，外列九垒，凭河设险，我军非得三河不能进。续宾克桐城、舒城后，各留守兵，所率临敌仅五千人。十月，分三路攻贼，九垒皆下，杀贼七千馀，我军伤亡亦逾千人。趣后军未至，而陈玉成、李世贤纠合捻匪来援，众十万，连营十馀里。诸将议退守桐城，续宾不可。夜半，部勒各营，旦日迎击，至樊家渡，天大雾，贼分队包抄，我军惊溃，副将刘祜山，参将彭友胜，游击胡廷槐、邹玉堂、杜廷光，皆战死。续宾冲荡苦战，贼集愈多，营垒皆破。或劝突围出，图再振，续宾曰：“军兴十年，皆以退走损国威。吾前后数百战，出队即不望生还。今日必死，不原从者自为计。”诸将士皆曰：“原从公死！”日暮上马，开壁击杀数百人。总兵李续焘、副将彭祥瑞越垒冲出，贼踞其垒，决河堤，断去路。续宾具衣冠望阙叩首，取所奉廷旨及批折焚之，曰：“不可使宸翰污贼手。”跃马驰入贼阵，死之。同知曾国华，知府何忠骏，知州王揆一，同知董容方，知县杨德訚，从九品李续蓺、张溥万，皆殉焉。道员孙守信、运同丁锐义犹守中右营，越三日营陷，同死之。是役文武官弁死者数百人，士卒数千人。
时方有旨命会办安徽军务，及死事上闻，文宗流涕，手敕曰：“惜我良将，不克令终。尚冀忠灵不昧，他年生申、甫以佐予也！”赠总督，入祀昭忠祠，立功地建专祠，谥忠武。赐其父一品封典，子光久、光令并赐举人，予骑都尉世职。
续宾既殁，曾国藩疏上其生平战绩，略曰：“续宾随罗泽南征剿，循循不自表异。岳州之战，所将白旗，号为无敌，田家镇以少胜众。九江之败，士卒多逃，独所部依依不去，众称其能得士心。军中人人以气节相高，独默然深藏。然忠果之色，见于眉宇。远近上下，皆信其大节不苟。臣所立湘勇营制，行之既久，各营时有变更，独续宾守法，始终不变。历年节省饷项及廉俸，不寄家自肥，概留备军中非常之需。量力济人，不忍他军饥而己军独饱。驭下极宽，而弁勇有罪，往往挥泪手刃之。至于临阵，专以救败为务。遇贼则让人御其弱者，自当其悍者。分兵则以强者予人，而携弱者自随。弱者渐强，又易新营。军中每言肯携带弱兵，肯临阵救人者，前惟塔齐布，后惟续宾。三河之败，亦由分兵所致。此军民所由感泣不忘者也。”于是特诏嘉其有古名将风，以国藩疏宣付史馆，用示褒异。洎江南平，轸念前劳，加二等轻车都尉，并为男爵，子光久袭。
丁锐义，字伯冕，长沙人。治乡团有声，咸丰四年，从胡林翼援湖北，募壮士百人，后增至千人，号义字营。战武汉，以勇闻。六年，罗泽南伤殒，贼酋古隆贤率众犯官军后路。诸将以新失帅，皆主坚守。锐义曰：“我军顿城下六阅月，求战不得。今贼来乘我，出其不意，可一鼓灭。”林翼壮之，令与唐训方、蒋益澧、孙守信等夜出掩击，大破贼于豹子海。又战葛店、华容，夺樊口贼舟，克武昌县，围黄州。会大水，退军屯青山。武汉复，擢知县。驻防蕲、黄间，屡与乡团却敌。八年，破黄泥畈、青天畈贼垒，擢同知。又破贼于南阳河、阿弥镇，擢运同。遂从李续宾进剿安徽，破石牌贼垒，连下数县。
将进攻三河，锐义谏曰：“孤军深入，留兵四城，分力之半，死伤复多，士罢将骄，贼援将集，而贪进不已，此所谓强弩之末也。使贼断绝我饷道，舒、桐、潜、太兵少，见胜则怠，见败必溃，四城将并覆。乃令退师桐城，休息待援，仅可不败耳。”续宾不听，锐义乃驰书湖北请援。续宾让之曰：“君尝以千人破贼数万，乃何怯耶！”及续宾军败，锐义率所部急救，身被数创。续宾突围战死，锐义偕孙守信坚守其壁。三日垒破，死之。锐义耳聋，喜论兵，战每孤军勇进。独三河之役主持重，而说不见用。恤赠盐运使，加太常寺卿、骑都尉世职。
孙守信，亦长沙人。由内阁供事叙从九品，官湖北，从军积功，累擢道员。未尝独将，与锐义为友，临危不去。同及于难。赠按察使，加太常寺卿、骑都尉世职。
曾国华，字温甫，国藩弟。咸丰五年，国藩兵困于江西，国华请于父，赴湖北乞师。胡林翼令刘腾鸿，吴坤修、普承尧率五千人往援，以国华领其军。攻克咸宁、蒲圻、通城、新昌、上高，以达瑞州。腾鸿战城南，国华偕承尧战城西北，屡破贼。国藩至，乃合围，掘堑周三十里，断贼接济。会丁父忧，偕国藩奔丧去军。与李续宾姻家，招佐军事。当连克四县，军势锐甚，国华以常胜军家所忌，时与续宾深语，并书告国藩。及军败，从续宾力战死，赠道衔，予骑都尉世职，谥愍烈。
李续宜，字希庵，续宾弟。同事罗泽南。以文童从军，援江西、湖北，积功累擢同知，赐花翎。武昌、汉阳复，胡林翼疏陈续宜功多为续宾所掩，诏以知府选用。从续宾攻九江，贼由安徽上犯蕲、黄以牵我师。咸丰七年，续宜率兵千七百人回援湖北，战于黄州坝崎山，分三路进，毁贼垒，次蕲水、黄冈界。上马家河、火石港、郴柳湾贼垒林立，倾巢出扑，续宜伏兵山下，骤起突击，贼大乱，噪，乘之，破垒四十，移屯蕲水。遇援贼于月山，诱至山角，发炮击之，溃，直捣其巢，焚屯聚数十处，破伪城五。会克小池口，以道员用，赐号伊勒达巴图鲁，由是续宜之名与其兄相颉颃。
回军江西，会攻梅家洲，克湖口。十月，贼酋韦俊率众二万复犯湖口。续宜驻蝘蚘山，分兵三路，一出马影桥，一出流澌桥，一扼劳家渡，贼来，击却之。而贼由西洋桥、排龙口、二贤寺直趋蝘蚘山，续宜麾诸路奋击，斩获千馀。驰抵磨盘山，设伏破泰坪关援贼，贼乃遁。八年，九江既克，陈玉成由安徽窜蕲、黄，陷黄安。续宜驰援不利，续宾继至，合击。续宜攻北门，破其垒，贼夜遁，复黄安。进至麻城，贼不战引去。续宾出师规安徽，胡林翼疏请留续宜固楚疆。洎三河师熸，续宾战殁，续宜在黄州，收辑残部，思乡者遣归，原留者归伍，差汰罪将，简用其良，申儆训练，经岁军气始复振。
九年，授荆宜施道。石达开由江西窜入湖南，众号三十万，围宝庆府城。胡林翼檄续宜率兵五千驰援，诸援军悉归统属。时援军三万馀，城被围两月。贼众，食且尽，野掠无所得，闻续宜至，攻愈急。续宜渡资江而军，与刘长佑军当贼冲，四战而围解，贼窜广西境。诏嘉续宜赴援迅速，加布政使衔。
十年，迁安徽按察使。曾国荃方围安庆，多隆阿攻桐城，续宜率万人屯青草塥，在安庆、桐城之间。陈玉成以十万众来援，续宜与多隆阿夹击于挂车河，尽破棠梨山、尊上庵、香铺街、望鹤墩贼垒，斩馘无算，追奔二十馀里，玉成走庐江。捷闻，赐二品顶戴。十一年，擢安徽巡抚，疏言：“陈玉成图解安庆之围，悉锐西窜，以攻我之所必救。湖北为众军根本，臣宜提师回援，不能遽任皖抚之事。”比抵武昌，贼已陷黄州、德安两府五县，乃会彭玉麟水师夹攻孝感，乘夜纵火，复其城，进攻德安，穴地道克之。武昌、通城、咸宁、蒲圻诸县相继皆下，赐黄马褂。胡林翼病殁，诏授续宜湖北巡抚，驻黄州督师。捻匪犯光化、谷城、均州及枣阳、襄阳，皆击走之，调安徽巡抚。
同治元年，命帮办钦差大臣胜保军务。时苗沛霖叛服无常，胜保袒之。诏密询续宜剿抚机宜，覆疏略谓：“苗沛霖官至道员，公犯不韪，围抚臣于寿州，陷其城，屠其众。乃复诡言求抚，此岂足信？不过假称反正，号召近县，养成羽翼。若正彼叛逆之名，人人得而诛之。宽其党羽，使为我用，彼势孤，终成擒耳。”上韪之。续宜驻临淮，令提督成大吉、总兵萧庆衍，渡淮援颍州，破捻匪张洛行于大桥集，颍州围解。又令蒋凝学克霍丘，抚绥各圩，解散逆党。沛霖慑湘军兵威，请讨捻自赎，而胜保终欲养沛霖以自重，转嫉湘军，势不相下。会袁甲三以病请去，命续宜代为钦差大臣，督办安徽全省军务。续宜旋丁母忧，夺情留军。三疏陈谢，举唐训方自代，允假百日。回籍病咯血，六次诏促起视师，不能赴，二年十一月，卒于家。诏加恩依总督军营病故例赐恤，立功地方及原籍建专祠，谥勇毅。赐其父人蓡四两，地方官以时存问。子光英，予官直隶州知州。
续宜治军严整，与兄续宾同负重名。曾国藩尝论其昆弟为人，续宾好盖覆人过，续宜则嫉恶稍严。续宾战必身先，骁果缜密，续宜则规画大计，不校一战之利，及其成功一也。
王珍，字璞山，湖南湘乡人。诸生，从罗泽南学，任侠好奇。咸丰二年，粤匪犯长沙，上书县令朱孙诒，请练乡兵从泽南教练，屯马垞埔，以团防劳叙县丞。剿桂东土匪有功。广东边境匪犯兴宁，率死士百人驰击，殪贼甚多，累擢同知直隶州。
三年，罗泽南援江西，初战多死伤。珍请于曾国藩，增募三千人，将往援，会南昌围解。国藩议裁汰其军，巡抚骆秉章见所募勇可用，留二千四百人防湖南。珍精于训练，令士卒缚铁瓦习超距。自以意为阵法，进退变动，异于诸军。四年，粤匪踞岳州，珍由湘阴进攻，败贼于杉木桥，乘胜克岳州，曾国藩率水陆军并至。珍出境进剿，遇贼羊楼峒，失利，贼蹑其后，岳州复陷。珍所部死者千人，坐轻进夺职，留营效力。既而罗泽南从国藩东征，珍收集散众，留未遣，骆秉章令率五百人徇郴州。
时两广交界土匪蜂起，朱连英、胡有禄最强，各拥万人，称王号，时时扰湖南边境，珍与参将周云耀协防江华，数击走之。援道州，解其围。策贼必乘虚袭江华，日驰百馀里，先至，待贼至迎击，大破之。进捣桃州，出龙虎关，破恭城贼于栗木街，回军解宁远、蓝山围。别贼掠零陵，周云耀困于隘。珍率数十人驰进，令曰：“寇众，退且死！”据险夹击，逐北数十里，转战深入九嶷山，贼氛渐清，复原官，赐花翎。五年，土匪何贱苟勾结朱连英陷富川、江华，进犯永明。珍偕周云耀往剿，迭败之。连州匪自龙虎关来犯，势甚张，疾趋迎击，殪贼二千，擢知府。馀贼走陷灌阳，复由全州袭陷东安。珍会广西军克灌阳，驰至东安城下，环攻两月，始克之。贼窜出，合胡有禄，将入四明山。分路抄袭，擒有禄，焚山中贼巢，馀党悉尽。时别贼何禄踞郴州，陈义和踞桂阳，分扰永兴、茶陵、耒阳，窥衡州。珍增募至千五百人，分兵守耒阳，自率千人攻桂阳，再战克之。贼聚粮于瓦蜜坪，火其屯，出奇兵攻郴州，贼遁走尚万馀，合乡团邀击于黄沙堡，追至两广墟，贼方食，纵击歼之。乘胜破永明、江华踞贼，穷追至连州，朱连英仅以身跳免。六年春，又破贼于阳山，贼遁英德。骆秉章上其功，迭诏嘉奖，予四品封典，以道员即选。
珍专办南防凡二年，湘、粤间诸匪诛殄几尽，军士死亡亦多。请假将还，会罗泽南卒于武昌，李续宾代将其军，粤匪石达开自江西窥湖北，续宾招珍助剿。遂进屯岳州，转战崇阳、通城、通山、蒲圻，复四县，歼贼首张康忠、陈华玉等，兴国、大冶匪众亦解散。武昌寻克复，加按察使衔，以湖北道员记名简放，仍驻军岳州。
七年，调援江西，五月，抵吉安。先是官军水陆合围吉安，其攻临江者，亦掘长壕困贼。贼渠胡寿阶、何秉权率众数万来援，据水东，与城贼夹江相望。珍沿赣江而南，自三曲滩济，结营水东东南山上。贼鼓噪乘之，珍登望楼，令士卒筑垒不辍，毋许仰视，贼疑不进。俄山后一军出贼背，鼓声起，筑垒者投畚大呼驰击，左右伏起，阵斩秉权，蹙贼众于水，馀走水东。军中方具餐，珍曰：“不克水东不遑食！”挥军捣贼垒。都司易普照，勇士也，先登中炮殒，众愤，争入垒，杀贼数千，寿阶遁。珍渡江壁藤田，寿阶自宁都、沙溪挟援众来犯，珍分兵击其左，自率百人捣其右，贼崩溃，蹙之瑶岭，擒寿阶，斩馘数千。是役悍贼俘斩殆尽。闰月，援贼复自宁都出永丰。珍以千二百人迎击之，追至宁都之钓峰。贼背水以拒，既败，尽没于水。斩贼首萧复胜等，拔难民万馀；六月，再破新城贼于东山坝，斩贼首张宗相等。
时悍贼杨辅清愤屡败，纠众十万踞广昌头陂，誓决死战。珍笑曰：“贼聚此，可一鼓歼也！”勒兵大战，先驰马陷阵，众从之，贼大溃，逐北六十里，斩馘无算。捷闻，诏嘉奖，称其以寡敌众，歼除钜憝，赐号给什兰巴图鲁。方拔乐安，进规抚、建两郡，会周凤山兵溃吉安，乞援。珍令乡团张己帜趋建昌，而潜返藤田规吉水。杨辅清闻珍去，以七万众围乐安。珍夜入城，诱贼至城下痛歼之。辅清屯林头，珍进击，贼以马队数千突阵，令火箭射之，藤牌兵俯首砍马足。刘松山、易开俊左右合击，自率精锐贯贼阵，斩级数千，获马三百匹，俘八百人，辅清遁走。珍感疾返乐安，九月，卒于军，年仅三十有三。诏嘉奖纪律严明，身经数百战，前后杀贼十馀万，克复城池二十馀处，厥功甚伟，赠布政使衔，依二品从优议恤，予骑都尉世职。江西、湖南建专祠，谥壮武。
珍貌不逾中人，胆力沉鸷，用兵好出奇制胜，驭众严而有恩。所著有练勇刍言、阵法新编，皆出心得。刘松山为湘军后起名将，旧隶部下，后其军皆用珍法。珍既殁，所部归其弟开化及张运兰分统之。
开化，年十七从珍军中，南防剿匪功最多，累擢知县。及援江西，宁都钓峰之战，率伏兵潜袭贼营，遂大捷，无战不与。骆秉章疏陈其功，擢知府。遂令分统珍军，偕张运兰攻吉安，连战皆捷。八年，克乐安、宜黄、崇仁、南丰、建昌，擢道员，加按察使衔。病归里。十年，左宗棠初出治军，开化从之，战鄱阳、乐平，皆有功。及宗棠大破李世贤于乐平，开化与刘典各当一路。是役官军不及万，破贼十万，称奇捷，加布政使衔。江西既平，从宗棠援皖南。十一年，卒于军。开化在军先后八年，勇毅亚于其兄。诏优恤，予骑都尉世职，谥贞介。
刘腾鸿，字峙衡，湖南湘乡人。少读书，未遇，服贾江湖间。咸丰三年，夜泊湘江，遇溃卒数十辈行掠，诱至湘潭，白县令捕之，由是知名。
五年，巴陵土匪起，巡抚骆秉章令率五百人往战于毛田，擒贼渠，又败之于三林坳，散其党，遂驻岳州。从罗泽南攻通城，攀堞登城，克之。参将彭三元等战殁崇阳，泽南调腾鸿往，而石达开驱悍贼二万来扑，腾鸿与游击普承尧夹击破之。蒲圻贼垒临河，腾鸿由宝塔山截渡河贼，直抵城下，与普承尧循环攻击，克蒲圻。连下咸宁，抵武昌。腾鸿偕蒋益澧为后队，搜伏贼，歼毙甚众。论功，以从九品选用。罗泽南爱其才，令增募五百人当前敌。腾鸿遂师事泽南，列弟子籍。攻克十字街、塘角贼垒，毁其船厂，进据小龟山。贼七八千由塘角沿湖而下，泽南自率中营出洪山西，令腾鸿出洪山东，夹击，毙贼无算，荡平贼垒。胡林翼奏腾鸿身先陷阵，七战皆在诸军前，超擢知县。六年春，贼踞赛湖以阻官军，腾鸿与战于堤上，追及长虹桥，遇伏，贼七倍我，奋击，杀贼五六百。罗泽南欲扼窑湾，贼出争，大战于小龟山，斩级六百，遂偕李续宾同驻其地。腾鸿所将号湘后营，树黑帜，贼望见辄走。
会江西军事棘，胡林翼令腾鸿率所部千人从曾国华赴援瑞州，道为贼梗，转战而前，连捷于羊楼峒、分水坳，擒斩伪总制三十馀人，克上高、新昌。七月，进攻瑞州，郡治有南北二城，中贯一河，联以长桥。先拔南城，贼酋韦昌辉自临江来援，军容甚盛。腾鸿曰：“是羊质虎皮，不久见鞟。宜乘其敝攻之。”相持旬日，贼气衰。乃从北岸渡兵抄其后，与南城兵夹击，大败之。伪指挥黄姓来援，列阵出冈，两军对峙。别贼驰截我后路，图夹攻，俟其近，发劈山炮击之，再至，皆击退，追奔三十里。石达开适自九江来，勒贼复还，筑五垒于东北。腾鸿曰：“不急破之，垒成则难制矣。”令楚军防城贼，江军进剿，自率死士三百督战。贼见兵少，先犯之，三百人植立无声，伺近乃发炮，凡冲突六次不为动，贼气沮，诸营效力猛攻，贼大败，尽平其垒。捷闻，擢直隶州知州，归江西补用，赐号冲勇巴图鲁。
自克南城后，贼萃于北城。腾鸿欲断其接济，取南城砖石筑垒造桥，贼来争，且战且筑，又于北岸石封岭筑新城以逼之。七年春，曾国藩巡视瑞州，用腾鸿议，为长壕三十里，绝贼饷道。国藩寻以丧返湖南，嘱腾鸿主南路军事。先后遏贼于马鞍岭、阴冈岭，战皆捷，于是会诸军克袁州、分宜、上高、新喻。刘长佑与贼战于罗防，不利，腾鸿往援，击败之。七月，回攻瑞州。时李续宾进兵九江，胡林翼疏调腾鸿回湖北。腾鸿以功在垂成，先分兵应之，而攻城益力，夺南门炮台，复扑东门，毁其城楼，身自督战，中枪子五，卧不能起。次日，裹创舁往，城垂克，忽中炮，洞穿左胁，移时殒。语弟腾鹤曰：“城不下，无敛我！”一军皆泣，冒炮火登城，斩杀悍贼过半，即夕克瑞州，迎腾鸿尸入城治丧。事闻，恤典加等，依道员例，予骑都尉世职，于瑞州建专祠，予其父母正四品封典。洎江南平，曾国藩追论前功，诏嘉其忠勇迈伦，加恩予谥武烈。
弟腾鹤，随军将中营。先数月，因攻城伤左臂，创甚。腾鸿命归，不可。及腾鸿殒于阵，腾鹤号泣督战，克竟厥功，遂代将其军。进援临江，复峡江。会攻吉安，当西南路，掘长壕久困之。八年秋，贼乘江涨突围出，两次皆击退，寻拔其城。率所部穷追，斩馘过半。调防九江，屯彭泽。九年二月，战牯牛岭，进攻建德风云岭贼巢，破其二垒。贼大至，被围，力战死之，年二十有八。官候选知府，诏依道员例赐恤，予骑都尉世职，附祀兄祠。
蒋益澧，字芗泉，湖南湘乡人。少不羁，不谐于乡里，客游四方。湖南军事起，从王珍攻岳州，以功叙从九品。复隶罗泽南部下，勇敢常先人，泽南异之，许列弟子籍。从克黄梅，擢县丞。进剿九江，连败贼于白水港、小池口。咸丰五年，进攻广信。大军驻城西乌石山，益澧屯山右。贼觑其垒未成，来攻。益澧坚壁不动，伺懈纵击，斩贼首于阵。进逼城下，诸军蚁附而登，复其城。进攻义宁，泽南潜师进鼇岭，令益澧分驻干坑。贼来争，分数千人抄官军后。益澧曰：“今以数百人当大敌，不死战，将殒。”挥兵直薄之，当者披靡，遂会师鼇岭，乘胜复义宁，擢知县。
从泽南回援武昌。在军与李续宾论事不相下，及泽南殁，续宾代将。益澧屯鲁港，贼攻之急，请援，续宾置之。益澧大恚，凭垒死守，贼旋引去。益澧遂告归，不待报而行。嗣武汉克复，仍论前功，擢知府，赐花翎。
益澧家居，悒悒不得志，会广西匪炽，乞援于湖南，湖南宿将尽出征，骆秉章顾左右无可属者，益澧请行，乃令率千六百人赴之。七年五月，连破贼于卖珠岭、唐家市，复兴安、灵川；艇匪踞平乐二塘墟、沙子街，进破之，焚贼艇，薄平乐，克之：擢道员，赐号额哲尔克巴图鲁，加按察使衔。巡抚劳崇光疏请留于广西补用，八年，入屯桂林。时广西兵食并绌，率藉招抚驭盗，兵贼相糅，横行无忌，疆吏不能制。益澧至，乘兵威，悉按诛桀黠者，易置守军，人心始定。骆秉章奏助益澧军月饷二万，造船六十艘，募水师以益其军。省城既固，进规右江。贼踞柳州，连结洞砦，恃水师不能至。益澧具舟修仁，令军士舁舢板陆行九十里，置洛青水中，载炮而下，遇贼洛垢墟，火贼舟。次日，贼水陆并集，力战斩贼数千，进鹧鸪山，攻柳州克之，加布政使衔。偕右江道张凯嵩会剿庆远，掘长壕断贼出入，贼渡河窜，邀击败之。庆远平，以按察使记名。
九年，石达开窜湖南，前队掠全州，益澧分兵守柳州，自回援省城，授按察使，寻迁布政使。出剿恭城土匪，扼平乐。粤匪石国宗由全州、兴安窥桂林，势甚张。学政李载熙劾益澧失机及冒饷忌功等事，诏念益澧前劳，降道员，留广西，并下疆臣察奏。会湖南遣刘长佑、萧启江率师来援，益澧与合剿，解桂林围。骆秉章、曹澍锺并为疏辨，得白。十年，贺县匪分扰昭平、平乐，益澧击走之。进破贼首陈金刚于大湾岭，焚沙田贼寨，复布政使原衔。又会广东援师破贼于竹洞岭。十一年，复授广西按察使，进驻平南。偕总兵李扬升复浔州，复布政使原官。
益澧年少戆急，曾国藩、胡林翼素不满之，而左宗棠特器重。至是宗棠规浙江，疏请以益澧为助。同治元年，调浙江布政使。自湖南增募八千人，道广东，总督劳崇光资以饷械。九月，至衢州，分兵复寿昌。贼酋李世贤屯裘家堰，按察使刘典兵先进，益澧继之，降贼李世详为内应，袭破之，悉毁贼垒。二年，克汤溪，被珍赉优叙。宗棠进屯严州，规富阳，援贼麕至，益澧渡江筑垒新桥，分三路迎击，大败之。会游击徐文秀等攻鸡笼山，益澧自督战，尽破十馀垒。八月，克富阳。自杭州至馀杭，贼营连数十里。益澧沿江下逼清波、凤山两门，据十里街、六和塔、万松岭，俯瞰城中，自驻东岳庙，贼屡出犯，皆击退。分兵会道员杨昌濬、总兵黄少春攻馀杭，败贼城下，匿不出。又破凤山门、清泰门贼垒，由钱江入西湖，夺贼舟。平湖、乍浦、海盐皆下，海宁守贼蔡元吉、桐乡守贼何绍章先后投诚效用。三年，令绍章扼乌镇，元吉会苏师复嘉兴，贼势日蹙。二月，馒头山地雷发，坏城垣，诸军拥入，战竟日，悍贼多毙，馀夜遁，遂复杭州，馀杭亦下。诏嘉其功，赐黄马褂，予云骑尉世职。分军克德清、石门，进攻湖州。蔡元吉深入，为贼所围，益澧自往援之。转战而前，距元吉营隔一河未达。时伪幼王洪福瑱遁入湖州，悍酋黄文金众尚十馀万。七月，作浮桥通元吉营，出湖趺漾袭贼后。降贼谭侍友出太湖攻袁家汇，贼弃城走，邀击之，解散数万人。浙境肃清，晋骑都尉世职。
左宗棠追贼赴福建，益澧护理巡抚。疏陈善后事宜，筹闽饷，濬湖汊，筑海塘，捕枪匪，又核减漕粮，酌裁关税，商农相率来归。增书院膏火，建经生讲舍，设义学，兴善堂，百废具举。东南诸省善后之政，以浙江为最。逾岁，乃回本任。
五年，擢广东巡抚，奏裁太平关税陋规四万两，斥革丁胥，改由巡抚委员征收；五坑客匪投诚，分别安插高、广各府，另编客籍；设学额：并如议行。六年，以病乞休。寻为总督瑞麟疏劾，下闽浙总督吴棠按奏，坐任性不依例案，部议降四级，改降二级，以按察使候补，命赴左宗棠军营差委。寻授广西按察使，以病回籍。
十三年，日本窥台湾，召至京。未及任用，病卒。太常寺卿周瑞清疏陈益澧广西政绩，诏复原官，依巡抚例赐恤。浙江巡抚杨昌濬、梅启照先后疏言平浙功尤钜，诏允建祠，谥果敏。
论曰：李续宾果毅仁廉，治军一守罗泽南遗法，戡定武昌、九江，战绩为一时之冠。李续宜独以持重称，殆鉴于其兄之锐进不终而然耶？王珍、刘腾鸿皆出奇制胜，骏利无敌，惜早殒，未竟其功。蒋益澧经挫折而奋起，平浙、治浙，并著显绩，信乎能自树立。诸人并湘军之杰，不以名位论高下也。
