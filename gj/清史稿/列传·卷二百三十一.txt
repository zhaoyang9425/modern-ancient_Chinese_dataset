黄体芳子绍箕 宗室宝廷 宗室盛昱 张佩纶何如璋 邓承修徐致祥
黄体芳，字漱兰，浙江瑞安人。同治二年进士，选庶吉士，授编修。日探讨掌故，慨然有经世志。累迁侍读学士，频上书言时政得失。晋、豫饥，请筹急赈，整吏治，清庶狱，称旨。时议禁烧锅裕民食，户部核驳，体芳谓烧锅领帖，部获岁银三万，因上董恂奸邪状，坐镌级。
光绪五年三月，惠陵礼成，主事吴可读为定大统以尸谏。诏言：“同治十三年十二月初五日降旨，嗣后皇帝生有皇子，即承继大行皇帝为嗣。吴可读所奏，前旨即是此意。”于是下群臣议，体芳略言：“‘即是此意’一语，止有恪遵，更有何议？乃激烈者盛气力争，巽畏者嗫嚅不吐，或忠或谨，皆人臣盛节，而惜其未明今日事势也。譬诸士民之家，长子次子各有孙，而自祖父母视之则无异。然袭爵职必归之长房者，嫡长与嫡次之别也。又如大宗无子，次宗止一嫡子，然小宗以嫡子继大宗，不闻有所吝者，以仍得兼承本宗故也。唯君与民微有不同。民间以嫡子继大宗，则大宗为主，本宗为兼。天潢以嫡子继帝系，则帝系为主，本宗可得而兼，亲不可得而兼。若人君以嫡子继长支，则固以继长支为主，而本宗亦不能不兼。盖人君无小宗，即称谓加以区别，亦于本宗恩义无伤。此两宫意在嗣子承统，慈爱穆宗，亦即所以慈爱皇上之说也。今非合两统为一统，以不定为豫定，就将来承继者以为承嗣，似亦无策以处之矣。试思此时即不专为穆宗计，既正名为先帝嗣子，岂有仅封一王贝勒者乎？即不专为皇上计，古来天子之嗣子，岂有以不主神器之诸皇子当之者乎？即仅为穆宗计，皇上可如民间出继之子乎？即仅为皇上计，穆宗可如前明称为皇伯考乎？夫奉祖训，禀懿旨，体圣意，非僣。先帝今上皆无不宜，非悖。明其统而非其人，非擅。论统系，辨宗法，正足见国家亿万年无疆之庥，非干犯忌讳。此固无意气可逞，亦无功罪可言也。”疏入，诏存毓庆宫。自是劾尚书贺寿慈饰奏，俄使崇厚误国，洪钧译地图舛谬，美使崔国英赴赛会失体，皆人所难言，直声震中外。
七年，迁内阁学士，督江苏学政。明年，授兵部左侍郎。中法事起，建索还琉球、经画越南议。十一年，还京，劾李鸿章治兵无效，请敕曾纪泽遄归练师，忤旨，左迁通政使。两署左副都御史，奏言自强之本在内治，又历陈中外交涉得失，后卒如所言。十七年，乞休。二十五年，卒。子绍箕、绍第，并能承家学，而绍箕尤赡雅。
绍箕，字仲弢。光绪六年进士，以编修典试湖北。晋侍讲，擢庶子。京师立大学堂，充总办。究心东西邦学制，手订章条。迁侍读学士。历充编书局、译书局监督。出为湖北提学使。东渡日本，与其邦人士论孔教、辄心折。归，未几，卒。
宗室宝廷，字竹坡，隶满洲镶蓝旗，郑献亲王济尔哈朗八世孙。同治七年进士，选庶吉士，授编修。累迁侍读。光绪改元，疏请选师保以崇圣德，严宦寺以杜干预，核实内务府以节糜费，训练神机营以备缓急，懿旨嘉纳。大考三等，降中允，寻授司业。是时朝廷方锐意求治，诏询吏治民生用人行政，宝廷力抉其弊，谔谔数百言，至切直。晋、豫饥，应诏陈言，请罪己，并责臣工。条上救荒四事，曰：察厘税，开粮捐，购洋米，增粜局。复以灾广赈剧，请行分贷法。畿辅旱，日色赤，市言讹駴，建议内严防范，外示镇定，以安人心。历迁侍讲学士，以六事进，曰：明黜陟，专责任，详考询，严程限，去欺蒙，慎赦宥，称旨。五年，转侍读学士。
初，德宗继统嗣文宗，懿旨谓将来生有皇子，即继穆宗为嗣。内阁侍读学士广安请颁铁券，被诃责。至是，穆宗奉安惠陵，主事吴可读坚请为其立后，以尸谏，下廷臣议。宝廷谓：“恭绎懿旨之意，盖言穆宗未有储贰，即以皇上所生之子为嗣，非言生皇子即时承继也，言嗣而统赅焉矣。引伸之，盖言将来即以皇上传统之皇子继穆宗为嗣也。因皇上甫承大统，故浑涵其词，留待亲政日自下明诏，此皇太后不忍歧视之慈心，欲以孝弟仁让之休归之皇上也。广安不能喻，故生争于前；吴可读不能喻，故死争于后。窃痛可读殉死之忠，而又惜其遗折之言不尽意也。可读未喻懿旨言外之意，而其遗折未达之意，皇太后早鉴及之，故曰‘前降旨时即是此意’也。而可读犹以忠佞不齐为虑，诚过虑也。宋太宗背杜太后，明景帝废太子见深，虽因佞臣妄进邪说，究由二君有自私之心。乃者两宫懿旨悬于上，孤臣遗疏存于下，传之九州，载之国史，皇上天生圣人，必能以皇太后之心为心。请将前后懿旨恭呈御览，明降谕旨，宣示中外，俾天下后世咸知我皇太后至慈，皇上至孝至弟至仁至让，且以见穆宗至圣至明，付讬得人也。如是，则纲纪正，名分定，天理顺，人情安矣。因赴内阁集议，意微不合，谨以上闻。”
又奏：“廷臣谓穆宗继统之议，已赅于皇太后前降懿旨之中，将来神器所归，皇上自能斟酌尽善，固也。然懿旨意深词简，不及此引伸明晰，异日皇上生有皇子，将继穆宗为嗣乎，抑不即继乎？不即继似违懿旨，即继又嫌迹近建储。就令仅言继嗣，不标继统之名，而臣民亦隐以储贰视之，是不建之建也。而此皇子贤也，固宗社福；如其不贤，将来仍传继统乎，抑舍而别传乎？别传之皇子，仍继穆宗为嗣乎，抑不继乎？即使仍继穆宗，是亦不废立之废立也，岂太平盛事乎？至此时即欲皇上斟酌尽善，不亦难乎？廷议之意，或以皇上亲政，皇子应尚未生，不难豫酌一尽善之规。然国君十五而生子，皇子诞育如在彻帘之前，又何以处之乎？与其留此两难之局以待皇上，何如及今斟酌尽善乎？且懿旨非皇上可改，此时不引伸明晰，将来皇上虽斟酌尽善，何敢自为变通乎？此未妥者一也。廷议又谓继统与建储，文义似殊，而事体则一，似也。然列圣垂训，原言嗣统之常，今则事属创局，可读意在存穆宗之统，与无故擅请建储者有间，文义之殊，不待言矣。今廷议不分别词意，漫谓我朝家法未能深知，则日前懿旨‘即是此意’之谓何，臣民不更滋疑乎？此未妥者又一也。”疏入，诏藏毓庆宫。其他，俄使来议约，朝鲜请通商，均有所献纳。
七年，授内阁学士，出典福建乡试。既蒇事，还朝，以在途纳妾自劾罢，筑室西山，往居之。是冬，皇太后万寿祝嘏，赏三品秩。十六年，卒。
子寿富，庶吉士。庚子，拳匪乱，殉难，自有传。
宗室盛昱，字伯熙，隶满洲镶白旗，肃武亲王豪格七世孙。祖敬征，协办大学士。父恒恩，左副都御史。盛昱少慧，十岁时作诗用“特勤”字，据唐阙特勤碑证新唐书突厥“纯特勒”为“特勤”之误，繇是显名。光绪二年进士，既，授编修，益厉学，讨测经史、舆地及本朝掌故，皆能详其沿革。累迁右庶子，充日讲起居注官。
闽浙总督何璟、巡抚刘秉璋收降台匪黄金满，盛昱劾璟等长恶养奸，请下吏严议，发金满黑龙江、新疆安置。尚书彭玉麟数辞官不受职，劾其自便身图，启功臣骄蹇之渐。浙江按察使陈宝箴陛见未行，追论官河南听狱不慎，罢免；张佩纶劾其留京干进，宝箴疏辩，盛昱言其哓哓失大臣体，请再下吏议。朝鲜之乱也，提督吴长庆奉北洋大臣张树声檄，率师入朝，执大院君李罡应以归，时诧为奇勋。盛昱言：“出自诱劫，不足言功，徒令属国寒心，友邦腾笑。宜严予处分，俾中外知非朝廷本意。”为讲官未半载，数言事，士论推为謇谔。
十年，迁祭酒。法越构衅，徐延旭’唐炯坐失地逮问，盛昱言：“逮问疆臣而不明降谕旨，二百年来无此政体。”并劾枢臣怠职。太后怒，罢恭亲王奕等，而诏醇亲王奕𫍽入枢府，盛昱复言：“醇亲王分地綦崇，不宜婴以政务。”其夏，命廷臣会议和战大局，盛昱主速战，力陈七利，谓：“再失事机，噬脐无及。”
盛昱为祭酒，与司业治麟究心教士之法，大治学舍，加膏火，定积分日程，惩游惰，奖朴学，士习为之一变。十四年，典试山东。明年，引疾归。盛昱家居有清誉，承学之士以得接言论风采为幸。二十五年，卒。
张佩纶，字幼樵，直隶丰润人。父印塘，官安徽按察使，卒于军。佩纶，成同治十年进士，以编修大考擢侍讲，充日讲起居注官。时外侮亟，累疏陈经国大政，请敕新疆、东三省、台湾严戒备，杜日、俄窥伺。晋、豫饥，畿辅旱，乃引祖宗成训，请上下交儆，条四目以进：曰诚祈，曰集议，曰恤民，曰省刑。恭亲王奕遭谗构，复请责王竭诚负重，上嘉纳之。通政使黄体芳继陈灾状，语稍激，絓吏议，佩纶力争，被宥。寻丁忧，服竟，起故官。时琉球已亡，法图越南亟，佩纶曰：“亡琉球则朝鲜可危，弃越南则缅甸必失。”因请建置南北海防，设水师四大镇；又荐道员徐延旭、唐炯知兵堪任边事，其招致刘永福黑旗兵为己用。是时吴大澂、陈宝琛好论时政，与宝廷、邓承修辈号“清流党”，而佩纶尤以纠弹大臣著一时。如侍郎贺寿慈，尚书万青藜、董恂，皆被劾去。
光绪八年，云南报销案起，王文韶以枢臣掌户部，台谏争上其受赇状，上方意任隆密，乃援乾隆朝梁诗正还家侍父事，请令引嫌乞养，不报；又两疏劾之，遂罢文韶，而擢佩𦈕署左副都御史，晋侍讲学士。明年，法越构衅，佩纶章十数上，朝廷始遣兵征土寇、缀敌势，法人不便其所，佯议和，而阴使人攻陷南定。佩纶请乘法兵未集，敕粤督遣水越都，而枢臣狃和局，虑佩纶梗议，令往陕西按事。已而法果袭顺化，胁越与盟，越事益坏。使归，命在总理各国事务衙门行走。
十年，法人声内犯，佩纶谓越难未已，黑旗犹存，万无分兵东来理，请毋罢戍启戎心，上韪之。诏就李鸿章议，遂决战，令以三品卿衔会办福建海疆事。佩纶至船厂，环十一艘自卫，各管带白非计，斥之。法舰集，战书至，众闻警，谒佩纶亟请备，仍叱出。比见法舰升火，始大怖，遣学生魏瀚往乞缓，未至而炮声作，所部五营溃，其三营歼焉。佩纶遁鼓山麓，乡人拒之，曰：“我会办大臣也！”拒如初。翼日，逃至彭田乡，犹饰词入告，朝旨发帑犒之，命兼船政。嗣闻马尾败，止夺卿衔，下吏议。闽人愤甚，于是编修潘炳年、给事中万培因等先后上其罪状。时已坐荐唐尚、徐延旭褫职，至是再论戍。
居边释还，鸿章再延入幕，以女妻之。甲什战事起，御史端良劾其干预公事，命遂回籍。庚子议和，鸿章荐其谙交涉，诏以编佐办和约。既成，擢四五品京堂，称疾不出。三十四年，卒。
何如璋，字子峨，籍广东大埔。同治七年进士，选庶吉士，授编修。以侍读出使日本。归，授少詹事，出督船政。承鸿章旨，狃和议，敌至，犹严谕各舰毋妄动。及败，借口押银出奔，所如勿纳，不得已，往就佩纶彭田乡。佩纶虑敌踪迹及之，绐如璋出。士论谓闽事之坏，佩纶为罪魁，如璋次之。如璋亦遣戍。后卒于家。
邓承修，字铁香，广东归善人。举咸丰十一年乡试，入赀为郎，分刑部。转御史，遭忧归。光绪初，服阕，起故官。与张佩纶等主持清议，多弹击，号曰“铁汉”。先后疏论闱姓赌捐，大乖政体；关税侵蚀，婴害库帑；以考场积弊，陈七事纠正之；吏治积弊，陈八事肃澄之。又劾总督李瀚章失政，左副都御史崇勋无行，侍郎长叙等违制，学政吴宝恕、叶大焯，布政使方大湜、龚易图，盐运使周星誉诸不职状。会边警，纠弹举朝慢弛，请召还左宗棠柄国政。逾岁，彗星见，则又言宗棠莅事数月，未见设施，而因推及宝鋆、王文韶之昏眊，请罢斥，回天意。是时文韶方乡用，权任转重，会云南报销案起，又严劾之，仍不允。久之，迁给事中。
时朝鲜乱平，琉球案未结，上言简知兵大臣驻烟台，厚集南北洋战舰番巡，留吴长庆军戍朝互犄角。越南乱作，法人袭顺化，复请诏百官廷议定国是，皆不报。十年，越事益坏，首劾徐延旭、唐炯失地丧师，赵沃、黄桂兰拥兵偾事，宜肃国宪。其夏，法人原媾和，承修联合台谏上书，极言和议难恃。旋与司业潘衍桐密上间敌五策，并劾李鸿章定和之疏，嫉刘永福敢战，言之愤绝。亡何，法果败盟，侵台湾鸡笼，枢臣议和战未决。于是承修再陈三策：“法所恃为援者西贡、东京。我若师分三路，亟攻越南，彼将自救不暇，策之上也。分兵为守，敌至则战，敌退不追，老师糜饷，利害共之，策之中也。若虑饷诎运阻，不敢言战，则其祸不胜言矣，是谓无策。”补鸿胪寺卿，充总理各国事务大臣。自此陈说兵事，章凡十三上，多见采纳。嗣以中允樊恭煦获谴，上疏营救，坐镌秩。明年，赴天津佐鸿章与法使巴特纳商和约，定新约十款。还，乞归省。
未出都，命赴广西与法使会勘中、越分界，至则单骑出关会法使浦理燮。浦理燮欲先勘原界，承修据约先欲改正界限，不相下，乃阳以文渊、保乐、海宁归我，而阴电其驻京使臣，诋承修违约争执，谓非先勘原界，势将罢议。朝廷不获已，许之。承修遂有三难二害之电奏，略言：“附界居民，不愿隶法，先勘原界，虑滋事变，难一。保乐牧马，游勇犷盛，道路梗阻，难二。原界碑折，十不存五，巉岗耸𪩘，瘴雨炎翳，人马不前，难三。且原界既勘，彼必飏去，新界奚论？駈驴、文渊俱不可得，关门失险，战守两难，害一。文渊既失，北无寸地，关内通商，势将迫胁，越既不存，粤将焉保？害二。”疏入，不省。
十二年，法人别遣狄隆、狄塞尔来会。适法官达鲁倪思海至者兰，为越人击杀。狄使惧，又耻而讳其事，坚请按图画界，朝旨报可。于是首议江平、黄竹、白龙尾各地割隶越。承修指图籍抗争，狄使不能屈，欲分白龙尾半之左归我而右归越。承修以其地为钦海外户，法得之则内偪防城，外断东兴、思勒，是无钦、廉也。议久之，暂与定约三条，犹未决，而狄使竟以兵力驱江平、黄竹居民内徙。朝廷虑启边衅，命先勘钦西至桂省全界，承修遂与订定清约，语详邦交志。十三年，具约本末以上，复官。十四年，谢病归，主讲丰湖书院，读书养母。十七年，卒于惠州。
徐致祥，字季和，江苏嘉定人。咸丰十年进士，选庶吉士，授编修。晋中允，典试山东。累迁内阁学士，督顺天学政。遭忧去，服阕，起故官。光绪十年，法越构兵，德璀琳以和议进，朝旨未决。致祥上三策，谓：决战宜速，任将宜专，军势宜联。闽事棘，言何璟、张兆栋无干济才，而荐杨岳斌、张佩纶堪重任，颇嘉纳。时议筑铁路，致祥闻而恶之，痛陈八害，并请力辟邪说，亟修河工，上责其诞妄，镌三级。越二年，铁路议再起，又再阻止之。先后封事十数上，而惓惓于抑奄寺，治河工，为时论所美。历典福建、广东乡试。十八年，授大理寺卿，连劾枢臣礼亲王世铎、山西巡抚阿克达春，而纠弹张之洞尤不遗馀力。寻命视学浙江，有严名。
中日之役，我师败绩，上奕劻、李鸿章误国状，请逮叶志超、卫汝贵等寘之法，而畀冯子材、刘永福以征讨名号，庶可振国威、作士气。会山东教案起，德使海靖勒罢李秉衡职。致祥曰：“昔岁罢刘秉璋，今兹罢李秉衡，是朝廷黜陟之大权操之敌人也。为请顾全国体，毋慑敌。”私念国是不振，乱未有已，乃援引圣祖笃信朱子垂为家法往事，请举行经筵以辅圣德，皆不报。秩满，还朝，迁兵部右侍郎。二十四年，上违豫，众情惊疑，复以辅导君德之说进。
是时国家多故，圣嗣尚虚，致祥为重国本计，略言：“昔宋真宗取宗室子养之宫中，逮仁宗既生，即遣归邸；厥后仁宗、高宗、理宗皆踵行之。有子而遣养子归邸者，真宗是也。无子而即以养子传授神器者，仁宗之于英宗，高宗之于孝宗，理宗之于度宗是也。今以宗社系讬之重，臣民属望之切，深维至计，取则前朝，慎选近支宗室兄弟之子数人，择亲择贤，入侍禁中，止以为子，不以为储，恪遵家法，既可默察其贤否，徐以俟皇子之生。则皇上未有子而有子，皇太后未有孙而有孙，而穆宗付讬之大业，亦继承有属矣。”乃未几，果有立溥俊为大阿哥事。二十五年，卒。
论曰：体芳、宝廷、佩纶与张之洞，时称翰林四谏，有大政事，必具疏论是非，与同时好言事者，又号“清流党”。然体芳、宝廷议承大统，惓惓忠爱，非佩纶等所能及也。承修以搏击为能，致祥以诞妄受责，君子讥之。唯盛昱言不妄发，洁身早退，庶超然无负清誉欤？
