勒保 额勒登保胡时显 德楞泰
勒保，字宜轩，费莫氏，满洲镶红旗人，大学士温福子。由中书科笔帖式充军机章京。乾隆三十四年，出为归化城理事同知。坐事当褫职，高宗以温福方征金川，特原之。授兵部主事，仍直军机处。累迁郎中，出为江西赣南道，调安徽庐凤道。以母忧去官，命为库伦办事章京。四十五年，充办事大臣。累擢兵部侍郎，仍留库伦。五十年，内召。未几，授山西巡抚。五十二年，署陕甘总督，寻实授。五十六年，大军征廓尔喀，治西路驼马、装粮、台站，加太子太保。
初，安徽奸民刘松以习混元教戍甘肃，复倡白莲教，与其党湖北樊学明、齐林，陕西韩龙，四川谢添绣等谋不轨。五十九年，勒保捕刘松诛之，而松党刘之协、宋之清传教于河南、安徽。以鹿邑王氏子曰发生者，诡明裔朱姓，煽动愚民，事觉被捕。诏诛首恶，赦馀党，发生以童幼免死，戍新疆。之协远飏不获，各省大索，官吏奉行不善，颇为民扰。武昌府同知常丹葵在荆州、宜昌株连数千人，川、楚民方以苗事困军兴，无赖者又因禁私盐、私铸失业，益仇官，乱机四伏矣。
六十年，勒保调云贵总督。湖南、贵州苗疆不靖，福康安督师进讨，勒保赴军，安抚正大、铜仁、镇远降苗，并治军需。云南威远倮匪扰边，勒保将赴剿，会倮匪即平，福康安、和琳相继卒于军，命偕明亮、鄂辉接办军务，未至，而湖北教匪炽，蔓延川、陕。林之华、覃加耀踞长阳黄柏山，福宁攻之不克，勒保往会剿，嘉庆二年春，连战败之。方乘胜薄其巢，而贵州南笼仲苗王囊仙等叛，诏勒保督师讨之。王囊仙者，洞洒寨苗妇，当丈寨韦七绺须，以囊仙有幻术，推为首。分遣其党大王公、李阿六、王抱羊围南笼府，及府属之永丰、黄草坝、捧鲊、新城、册亨，安顺府属之永宁、归化诸城。册亨陷，滇、黔道梗。三月，勒保至，令总兵德英额、札郎阿、袁敏分守东、西、北三路。其南际滇、粤，咨两广总督吉庆、云南巡抚江兰防之；自率按察使常明、副将施缙，进克关岭。抵永宁，副将巴图什里已解其围，都司周廷翰援归化，围亦解。会提督珠隆阿击永丰，自率总兵张玉龙、七格，解新城围，进至南笼，围始解。诏嘉南笼固守，赐名兴义。遣常明、施缙解黄草坝围。贼悉众围捧鲊、永丰益急，分兵援之，先解捧鲊围，自率常明、施缙攻洞洒、当丈贼巢。贼纵火自焚，都司王宏信、千总洪保玉冒烈焰入，擒王囊仙、韦七绺须，旋解永丰围。吉庆亦自广西至，复册亨。六月，仲苗平，诏改永丰曰贞丰，锡封勒保一等侯爵，号曰威勤。
九月，调湖广总督。时川、楚贼氛愈炽，立青、黄、蓝、白、线等号，又设掌柜、元帅、先锋、总兵等伪称。先命永保总统诸军，易以惠龄，又易以宜绵，皆不办；至是宜绵荐勒保以自代，允之。三年正月，至四川梁山，贼曾柳起石坝山，而白号王三槐、青号徐天德、蓝号林亮工诸贼聚开县。勒保先破石坝山，斩曾柳，诏嘉为入川第一功。调授四川总督。三槐走达州，与蓝号冉文俦合，惟亮工仍在开县之开州坪，勒保令副都统六十七、总兵富森布剿之；亲追三槐，九战皆捷。贼走巴州，掠阆中、苍溪而西，追之急，复东入仪陇。勒保以贼踪靡定，所至裹胁，乃画坚壁清野策，令民依山险紥寨屯粮，团练乡勇自卫。贼由仪陇趋孙家梁，欲与白号罗其清合。偕惠龄、恒瑞截剿，三槐南窜渠县，文俦遁入其清寨。勒保留惠龄、恒瑞剿孙家梁，仍亲蹑三槐。五月，三槐犯大竹，分窜梁山、垫江、新宁，东奔开县，亮工出为犄角，击走之，斩其党林定相。天德来援，败之，擒其党张洪钧，天德奔新宁。三槐与冷天禄踞云阳安乐坪，进围之。七月，诱三槐降，擒之，械送京师，诏晋封公爵。
天禄尽有三槐之众，负嵎抗拒，围攻久不下；黄号龙绍周、龚建、樊人杰来援，击却之。十月，天禄粮尽，诡请降，夜突营，大为所挫，寻走新宁。四年正月，天德为额勒登保所败，亦窜新宁仁市铺，与黄号王光祖合。偕额勒登保夹击，天德走垫江，天禄走忠州。勒保令额勒登保截击天德，总兵百祥追天禄，自率大军策应。仁宗以前此诸军事权不一，特授勒保经略大臣，节制川、楚、陕、甘、豫五省军务，明亮、额勒登保为参赞。勒保以贼势重在四川，请暂驻梁山、大竹等处督师。寻破天德，天禄分窜邻水、长寿，复败之，天禄为额勒登保所歼。二月，移驻达州。疏言紥寨团练，行之四川有效，请通行于湖北、陕西、河南；又言安民即以散贼，请各省被贼之区，蠲免今岁应征钱粮：并如议行。四月，追剿天德、绍周、建、人杰及张子聪等，贼遁开县东乡。旋分窜竹峪关、渡口场，意图入陕。五月，子聪勾合蓝号冉天元北窜，遣额勒登保兜击，逼回川境。子聪窜通江，蓝号包正洪窜云阳，青号王登廷窜东乡，天德、绍周、建、人杰及线号龚文玉，白号张天伦窜大宁老林，勒保檄调诸军分剿。六月，总兵朱射斗歼正洪于云阳；七月，德楞泰擒文玉于大宁；八月，提督七十五擒建、人杰于开县：贼势浸衰矣。
会治饷大臣福宁劾勒保月饷十二万两，视他路为多，所办贼有增无减；而天德复由大宁阑入湖北境，总督倭什布飞章告警。诏褫职，命尚书魁伦赴川勘问，以额勒登保代为经略。勒保能得军心，而八旗兵素骄，稍裁抑之，遂腾蜚语，及就逮，所部将士为之讼冤。魁伦窥帝怒不测，未以上闻，稍为申辨糜饷纵贼罪，卒坐以明亮、恒瑞不听调度；副都统讷音兵哗閧，不据实参奏；又贼犯楚境不即驰报，玩视军务，论大辟。帝念前功，改为斩监候，解部监禁。
五年春，额勒登保等剿贼陕西，魁伦专任川事，而将士不用命。天元、子聪合黄号徐万富、青号汪瀛、线号陈得俸，渡嘉陵江，魁伦退守潼河，事闻，起勒保赴川。三月至，贼已越潼河，赴中江截剿，连败之，诏逮魁伦，授勒保四川提督，兼署总督。时德楞泰已大破贼于马蹄冈，冉天元、陈得俸、雷世旺先后殄灭；合剿汪瀛于嘉陵江口，擒之。四月，击败高天升、马学礼，贼遁甘肃番境，五月，复犯龙安，罢提督，专任总督。六月，贼北走甘肃，遣副都统阿哈保追之，自率兵剿川东、川北诸贼。七月，与德楞泰合击白号苟文明、鲜大川于岳池新场，败之，大川走死，实授总督。
八月，白号贼与青号赵麻花合，进击，歼其党汤思举。麻花复合王珊向陕境，欲迎天德入川。勒保截之于江口，毙麻花，珊亦为德楞泰所诛。十二月，蓝号李彬、白号杨开第、黄号齐国谟自巴州窜仪陇，德楞泰击毙国谟，勒保亦斩开第，独彬遁走。六年正月，移师川东，败蓝号杨步青于大宁，而樊人杰、徐万富合蓝号王士虎、冉天士扰广元、苍溪。遣阿哈保往援，贼伪向仪陇，阴沿嘉陵江南下，欲潜渡；驰至南部与阿哈保合击，歼万富。二月，蓝号张士龙窜巴州，遣七十五击斩之；自击蓝号陈朝观、白号魏学盛，败之巫山、云阳间。贼北窜入陕、楚界，追至竹山。六月，贼回窜东乡，击败之，擒青号何子魁，歼蓝号苟文明、鲜俸先。七月，又擒徐天寿、王登高。八月，白号高见奇合魏学盛窜广元，邀击之，追至通江。适蓝号冉学胜自老林至与合，乘夜攻之，擒学胜。诏封三等男。九月，见奇、学盛分窜南江及陕西西乡。勒保抵南江，闻李彬方掠巴州、苍溪，恐逾嘉陵江，亟往，贼已东窜通江；乃移兵大竹，剿汤思蛟、刘朝选，追至太平，擒其党萧焜。
是冬，偕额勒登保、德楞泰疏言：“剿匪大局已定，请酌撤官兵。”诏以“巨贼未尽除，遽思将就了事”，严斥之。七年正月，复疏言：“川省自筑寨练团，贼势十去其九。拟分段驻兵，率团协力搜捕馀匪；遣熟谙军事之道、府，正、佐各员，分专责成。兵力所不到，民力助之；民力所不支，兵力助之：庶贼无所匿。”诏如议行。是月，擒青号何赞于忠州。二月，李彬窜南江，为建昌道刘清所擒。三月，张天伦、魏学盛扰川北，遣总兵田朝贵往剿，不利；亲率罗思举等继进，大败贼于巴州，天伦、学盛并就歼。五月，遣罗声皋、达斯呼勒岱剿擒白号庹向瑶；总兵张绩剿青号，擒徐天培；田朝贵剿蓝号，歼杨步青。七月，刘朝选纠青、蓝、黄号残匪窜大宁，勒保遣将击之，罗思举擒朝选，达斯呼勒岱歼赖飞陇，诏晋一等男。十月，罗思举擒张简，而汤思蛟败窜亦就获。十一月，思举擒黄号唐明万。时川中著名逆首率就擒歼；馀匪窜老林，不复成股。在陕、楚者亦多为额勒登保、德楞泰所歼。十二月，合疏驰奏蒇功，晋封一等伯爵，仍以“威勤”为号。
八年，搜捕馀匪，擒白号苟文富、宋国品、张顺，青号王青，招降黄号王国贤，偕额勒登保、德楞泰会奏肃清。未几，陕西南山馀孽复起，至九年八月始平。十年，入觐，诏曰：“自嘉庆四年，勒保在川省令乡民分结寨落，匪始无由焚劫，且助官军击贼。其后陕、楚仿行，贼势乃促。今三省闾阎安堵，实得力此策为多。加太子太保、双眼花翎，回镇四川，与民休息。”时解散乡勇，令入伍为兵。
十一年秋，陕西宁陕镇新兵倡乱，遣总兵唐文淑往援剿，叛将蒲大芳缚首逆乞降，德楞泰受之。勒保奏劾：“叛兵罪重于逆匪，率以纳降。不知畏威，安能悔罪？他兵从而生心，益骄难制。”帝韪其言，命赴陕西会治善后事宜。寻闻四川绥定新兵亦叛，桂涵捕擒首逆，磔之，馀党并论如律。十三年，凉山夷匪扰马边厅，剿平之。十四年，拜武英殿大学士，仍留总督任。
十五年，召来京供职。坐在四川隐匿名揭帖未奏，降授工部尚书，调刑部。十六年，出为两江总督。寻内召，复授武英殿大学士，管理吏部，改兵部，授领侍卫内大臣。十八年，充军机大臣，兼管理藩院。十九年，以病乞休，食威勤伯全俸。二十四年，卒，诏赠一等侯，谥文襄。
勒保短小精悍，多智数。知其父金川之役以刚愎败，一反所为，寄心膂于诸将帅，优礼寮属，俾各尽其长，卒成大功。晚入阁，益敛锋芒，结同朝之欢，而内分泾、渭。既罢相，帝眷注不衰，命皇四子瑞亲王娶其女，以恩礼终。
子九，长英惠，科布多参赞大臣，袭三等威勤侯，卒；孙文厚，嗣爵。第四子英绶，工部侍郎；孙文俊，江西巡抚。
额勒登保，字珠轩，瓜尔佳氏，满洲正黄旗人。世为吉林珠户，隶打牲总管。乾隆中，以马甲从征缅甸大小金川，累擢三等侍卫，赐号和隆阿巴图鲁，干清门行走。四十九年，剿甘肃石峰堡回匪。五十二年，平台湾。叠迁御前侍卫。五十六年，从福康安征廓尔喀，摄驻藏大臣。攻克擦木贼寨，七战七胜，抵帕朗古河，班师殿后，加副都统衔。论台湾、廓尔喀功，两次图形紫光阁。寻授副都统兼护军统领，擢都统。
六十年，贵州松桃苗石柳邓、湖南永绥苗石三保相继叛，陷干州。福康安视师，请额勒登保偕护军统领德楞泰率巴图鲁侍卫赴军。至则松桃围已解，石柳邓逸入石三保黄瓜寨中。额勒登保由松桃进攻，解永绥围，克黄瓜寨。攻贼首吴半生于苏麻寨，克西梁；半生遁高多寨，擒之：授内大臣。又获干州贼目吴八月，馀党据平陇，进抵长吉山，败之。嘉庆元年，福康安卒，和琳代。时石三保就擒，石柳邓在平陇，乃进兵复干州，赐花翎，署领侍卫内大臣。秋，和琳卒于军，统兵者惟额勒登保、德楞泰及湖南巡抚姜晟三人。诏将军明亮、提督鄂辉往会剿。十月，克平陇，石柳邓遁踞养牛塘山梁，分兵克之。十二月，斩石柳邓，苗缚吴八月子廷义以献。军事告竣，诏嘉其功最，锡封威勇侯，赐双眼花翎。
二年，移师剿湖北教匪。时林之华、覃加耀踞长阳黄柏山，地险粮足，总督福宁攻之久不下。三月，额勒登保至，克四方台。贼遁鹤峰芭叶山，其险隘曰大拏口，六月克之。贼窜宣恩、建始，分兵三路进，十月，毙之华于大茅田，而加耀遁施南山中，寻窜长乐朱里寨，三面悬崖，惟东南一径。十二月，遣死士缒登，掘地窖火药轰之，贼争走，坠崖，坑谷皆满。惟加耀偕贼二百遁，踞归州终报寨。诏斥额勒登保纵贼，降三等伯爵。三年春，加耀始就擒，仍以蒇事缓，夺爵职、花翎，予副都统衔，命赴陕西协剿襄匪高均德、姚之富、齐王氏等。会李全自盩厔至蓝田，欲与诸贼合，击走之。姚之富、齐王氏失援，遂为明亮、德楞泰所歼。进剿均德于两岔河，贼分窜商州、镇安。四月，赴荆州会剿张汉潮，败之竹山，蹑追，由陕西入四川。九月，击汉潮于广元，擒其子正漋。与德楞泰等合剿川匪罗其清。其清踞营山之箕山，已为德楞泰所破，窜大鹏寨。额勒登保与德楞泰、惠龄、恒瑞四路进攻，十月合围。其清突走青观山，树栅距险。额勒登保鉴于黄柏山、芭叶山顿兵之失，议主急攻，亲逼栅前，席地坐，令杨遇春督兵囊土立营，且战且筑，诸军继之，攻击七昼夜。贼不支，窜渡巴河，踞遂风寨废堡。德楞泰同至，围之数重，势垂克，薄暮，忽传令撤围。贼倾巢夜溃，迟至黎明始驰追，贼四路逃窜，至方山坪已散尽，获其清于石穴，逸匪数日内并为民兵擒献。是役，贼趋绝地，无外援，开网纵之，饥疲就缚，士卒不损，竟全功焉，复花翎。十二月，追徐天德、冷天禄于合州。
四年春，诏以勒保为经略大臣，额勒登保与明亮同授副都统为参赞。三月，追冷天禄于大竹，闻萧占国、张长庚由阆州窜营山，回军迎击。贼踞黄土坪，临江负山，令总兵朱射斗绕出鸡猴寨，截其西；自率杨遇春由东袭攻城隍庙，贼西走，为射斗所扼，夹击，歼其半，越山窜走尚数千。乘夜围击于谭家山，陨崖死及生擒几尽，斩占国、长庚。有冒难民逃出者，投冷天禄，述兵威，天禄曰：“我曾于安乐坪破经略兵数万，何惧此乎？”时踞岳池，距大军不远，天禄遣大队先行，自率悍党八百殿后。额勒登保冒雨由间道进至广安，令穆克登布据石头堰以待，杨遇春潜出贼后；自将索伦劲骑冲之，贼死斗，天禄毙于箭。次日，迫其大队于石笋河，斩溺过半，先渡者追歼之。旬日间连殄三剧贼，叠诏嘉赉，先封二等男爵，晋一等。四月，追剿白号张子聪于云阳，子聪纠合黄号樊人杰、线号萧焜、卜三聘等，叠败之寒水坝，贼稍散。五月，子聪复合冉天元窥陕境，扼御之。子聪窜通江，追败之于苟家坪，又败天元于木老坝。七月，天元窜镇龙关，欲与王登廷合，登廷屯马鞍寨，击走之。穷追至大竹、东乡，援贼麕至，分兵进击，擒斩甚众，仍蹑登廷。
额勒登保战绩为诸军最，湖北道员胡齐仑治饷餽送诸将，事发，独无所受，诏嘉其“忠勇公清，为东三省人杰”。八月，勒保以罪逮，命代为经略，授领侍卫内大臣，补都统。疏陈军事曰：“臣前数年止领一路偏师，今任经略，当筹全局。教匪本属编氓，宜招抚以散其众，然必能剿而后可抚，必能堵而后可剿。从前湖北教匪多，胁从少；四川教匪少，胁从多。今楚贼尽逼入川，其与川东巫山、大宁接壤者，有界岭可扼，是湖北重在堵而不在剿。川、陕交界，自广元至太平，千馀里随处可通，陕攻急则入川，川攻急则入陕，是汉江南北剿堵并重。川东、川北有嘉陵江以限其西南，馀皆崇山峻岭，居民近皆扼险筑寨，团练守御；而川北形势更便于川东，若能驱各路之贼偪川北，必可聚而歼旃：是四川重在剿而不在堵。但使所至堡寨罗布，兵随其后，遇贼迎截夹击，以堵为剿，事半功倍，此则三省所同。臣已行知陕、楚，晓谕修筑，并定赏格，以期兵民同心蹙贼。至从征官兵，日行百十里，旬月尚可耐劳，若阅四五年之久，骡马尚且踣毙，何况于人？续调新募者，不习劳苦，更不如旧兵。臣一军尚能得力者，以兵士所到之处，亦臣所到之处；兵士不得食息，臣亦不得食息。自将弁以及士卒，无不一心一力，而各路不能尽然。近日不得已，将臣兵与各提镇互相更调，以期人人精锐。”又言：“军中出力人员，应随时鼓励，令各路领兵大员，自行保奏，以免咨送迟延。”帝并韪之。
时徐天德败于湖北，折回川东，渐衰弱；而王登廷与冉天元、苟文明合阮正漋窜广元，贼势重在川北。九月，率杨遇春歼正漋于云雾山。十一月，登廷、天德、天元及樊人杰会合抗拒，叠战于巴州何家院、东君坝，擒贼目贾正举、王国安，追至苍溪猫儿垭。额勒登保以天元善战，令杨遇春、穆克登布合左右翼力击。穆克登布轻进，为天元所乘，伤亡甚众；贼萃攻经略中营，血战竟夜，贼始退，次日，登廷在南江为乡团所擒。额勒登保以实闻，诏嘉其不讳败，不攘功，不媿大臣。天元窜开县，额勒登保病留太平，遣杨遇春、穆克登布追之。将与德楞泰夹击，而杨开甲、辛聪、王廷诏、高天升、马学礼诸贼以川北守御严，无所掠，乘间由老林窜陕西城固、南郑，提督王文雄不能御，前路贼且入甘肃。额勒登保疏请以川事付魁伦、德楞泰，自力疾赴陕，而德楞泰先已西行赴援，不及回军。
五年春，天元纠胁日众，乘魁伦初受事，遂夺渡嘉陵江，朱射斗战死。未几，潼河复失守，川中震动。诏逮魁伦，起勒保与德楞泰同办川贼，责额勒登保与那彦成专剿陕贼。时那彦成破南山馀贼于陇山、伏羌，德楞泰追王廷诏、杨开甲于成县。额勒登保亦至，乃令德楞泰回川西，自与那彦成分三路，遏贼入川及北窜之路。杨遇春、穆克登布破张天伦于岷州，庆成等破张世龙于洮河。廷诏、开甲合犯大营，击走之，分兵追贼。大军移剿高天升、马学礼，迭败之，贼逾渭北窜，寻要之于巩昌，又要廷诏、开甲于岷州。诸贼并逼回渭南，而张世龙等走秦州，将趋北栈。留那彦成追高、马二贼，自率杨遇春、岱森保回陕，令王文雄及总兵索费英阿等分扼南北栈。张汉潮已为明亮所歼，馀党留陕者纠合复众。张世龙、张天伦为大兵所驱，窜滇安，皆注汉北山中，东向商、雒，贼复蔓延。严诏诘责，召那彦成回京。闰四月，额勒登保率杨遇春连败贼于商、雒、两岔河，令遇春扼龙驹寨，使不得犯河南。贼乃回窜，留后队缀官军，连破之洵阳大、小、中溪，设伏溪口，擒斩三千馀，毙蓝号刘允恭、刘开玉，于是汉潮馀党略尽，晋封三等子。杨开甲、辛聪、张世龙、张天伦、伍金柱、戴仕杰等皆西窜。五月，令杨遇春等追击金柱等于汉阴手扳崖，阵毙贼目庞洪胜等。进攻杨开甲等于洋县茅坪，贼踞山巅，诱之出战，伏兵绕贼后夹击，阵斩开甲。六月，贼窜甘肃徽县、两当，蓝号陈杰偷越栈道，擒之。八月，遇春斩伍金柱于成县，毙宋麻子于两当，贼复回窜陕境。疏陈军事，略谓：“贼踪飘忽，时分时合，随杀随增，东西回窜，官军受其牵缀，稍不慎即堕术中，堵剿均无速效，自请治罪。”又言：“地广兵单，请将防兵悉为剿兵，防堵责乡勇，促筑陕、楚寨堡以绝掳掠。”温诏慰劳，以剿捕责诸将，防堵责疆吏，分专其任。会贼逼武关，截击走之。
六年春，奏设宁陕镇为南山屏障，如议行。二月，杨遇春擒王廷诏于川、陕交界鞍子沟，擒高天德、马学礼于宁羌龙洞溪，三贼皆最悍。诏晋二等子，复双眼花翎。时贼之著者，陕西冉学胜、伍怀志，湖北徐天德、苟文明，四川樊人杰、冉天泗、王士虎等，尚不下十馀股。四月，剿学胜于渭河南岸，又蹙之于汉南，贼遁平利。张天伦纠合五路屯洵阳高塘岭、刘家河，令杨遇春击走之。五月，穆克登布擒伍怀志于秦岭。七月，遇春擒冉天泗、王士虎于通江报晓垭，徐天德、冉学胜并为他师所歼；而姚之富子馨佐及白号高见奇、辛斗等方扰宁羌，督诸将进剿，逼入川北。九月，总兵杨芳等擒辛斗于通江。十月，丰伸、桑吉斯塔尔擒高见奇于达州。于是贼首李元受、老教首阎天明等各率众降，贼势穷蹙。条上搜捕事宜，诏嘉奖，晋封三等伯。十一月，苟文明合各路残匪窜阶州，裹胁复众，回窜广元、通江。十二月，败之于瓦山溪，文明窜开县大宁。七年正月，斩黄号辛聪于南江，文明由西乡偷渡汉江。额勒登保自请罪，降一等男，诏以川匪责德楞泰、勒保等，额勒登保兼西安将军，仍专办陕贼。二月，文明窜入南山，与宋应伏、刘永受合，督师入山搜剿。六月，歼其众于龚家湾，文明仅以身免，刘永受潜遁，为乡民所歼。七月，歼文明于宁陕花石岩，晋一等伯。疏陈军事将竣，请撤东三省及直隶、两广兵，远地乡勇分别遣留。遂穷搜南山馀匪，八月，擒苟文齐，毙张芳。赴平利与德楞泰会剿楚匪，五战，擒斩过半。十月，毙青号熊方青于达州，尽歼竹溪股匪。十一月，令穆克登布追贼通江铁镫台，擒景英、蒲添香、赖大祥，及湖北老教首崔连乐，晋三等侯。著名匪首率就歼，零匪散窜老林。十二月，疏告蒇功，诏嘉额勒登保：“运筹决策，悉中机宜，躬亲行阵，与士卒同甘苦，厥功最伟。”晋封一等侯，世袭罔替，授御前大臣，加太子太保，赐用紫缰。馀论封行赏有差。
八年春，留陕搜捕，擒姚馨佐、陈文海、宋应伏等于紫阳。穆克登布遇伏战殁。六月，移师入川，擒熊老八、赵金友于大宁，熊老八即戕穆克登布者。疏陈善后事宜：“各省酌留本省兵勇：四川一万二千，湖北一万，陕西一万五千，分布要地。随征乡勇有业归籍，无业补兵，分驻大员统率。”七月，驰奏肃清，命暂留四川经理善后。编阅陕、楚营卡事竣，振旅还京。十二月，至，行抱见礼于养心殿，奖赉有加，命谒裕陵。
九年春，因前遭母忧不获守制，补持服。寻命赴四川偕德楞泰歼馀孽。十年，回京，总理行营，充方略馆总裁。八月，上幸盛京，额勒登保以病不克从，谒陵礼成，特诏加恩晋三等公爵。是月，卒于京师，年五十八。上闻震悼，回銮亲奠，御制述悲诗一章。于地安门外建专祠，曰褒忠，谥忠毅，命吉林将军修其祖墓立碑焉。
额勒登保初隶海兰察部下，海兰察谓曰：“子将才，宜略知古兵法。”以清文三国演义授之，由是晓畅战事。天性严毅，诸将白事，莫敢仰视。然有功必拊循，战胜亲饷酒肉，赏巨万不吝，人乐为用。尝谓诸将曰：“兵条条生路，惟舍命进战是一死路；贼条条死路，惟舍命进战是一生路。惟有出其不意、攻其不备之一法。追贼必穷所向，不使休息。师行整伍，仓卒遇贼，即击。每宿，四路侦探；临敌，矢石从眉耳过，勿动。”于同列不忌功，亦不伐己功，尤严操守。凯旋过卢沟桥，他将辎重累累，独行李萧然，数骑而已。殁时，子谟尔赓额生甫数月，帝临奠，抱置膝上，命袭侯爵，寻殇，以侄哈郎阿嗣，承袭一等威勇侯，自有传。
额勒登保不识汉文，军中章奏文牍，悉倚胡时显。
时显，字行偕，江苏武进人。少困科举。乾隆中，侍郎刘秉恬治金川粮饷，从司文牍独勤。荐授兵部主事，充军机章京，累迁郎中。和珅用事，数与抗，出为广东雷州知府，以亲老乞留。寻从福康安征苗有功，赐花翎。洎额勒登保剿教匪，从赞军务，刚直无所徇，额勒登保能容之。每日跨马与诸将偕，或有逗留，辄叱之。遇贼务当其冲，诸将无敢却者。回营后，凡战地曲折夷险，粮运断续，器仗敝坏，兵卒劳饥，及贼出没情状，诸将功过，一一言之。军中敬畏时显与经略等。陈奏战事必以实，上嘉经略，并嘉时显。猫儿垭之战，及擒王登廷，章奏不欺，特赐三品卿衔。在军凡五年，累擢内阁侍读学士、鸿胪寺卿。以劳卒于兴安军次，赠光禄寺卿，赐祭葬。
德楞泰，字惇堂，伍弥特氏，正黄旗蒙古人。乾隆中，以前锋、蓝翎长从征金川、石峰堡、台湾，皆有功，累迁参领，赐号继勇巴图鲁。五十七年，从福康安征廓尔喀，冒雨涉险，攻克热索桥贼寨。加副都统衔，图形紫光阁。寻授副都统，迁护军统领。
六十年，率巴图鲁侍卫从福康安征湖南苗，与额勒登保并为军锋。福康安既解松桃、永绥围，高宗悦，将待以不次之赏，于是德楞泰建议深入苗地为犁庭埽穴计。苗酋吴半生踞大乌草河以抗，大兵连克沿河诸寨，渡河抵盛华哨。苗于山半立木城，坚甚，断其汲路，火攻克之，又克古丈坪，进攻摩手寨，由间道出寨后，夺据石城，遂偕额勒登保擒半生，授内大臣。进攻鸭保寨，克木城、石卡三十馀，又克天星寨木城七，石卡五，擒贼目吴八月。
嘉庆元年，福康安、和琳相继卒于军，先克干州，又从将军明亮克平陇，擢御前侍卫，署领侍卫内大臣。克险隘养牛塘山梁，贼首石柳邓就歼，苗疆略定，锡封二等子爵，赐双眼花翎。二年，命偕明亮移军四川剿教匪。时贼首徐天德、王三槐踞重石子、香炉坪，南曰分水岭，北曰火石岭，贼卡林立，进战，夺岭，三槐扑营受创逸。五月，破重石子，明亮亦破香炉坪，追歼教首孙士凤。会襄阳贼齐王氏、姚之富、樊人杰等窜入四川，与徐、王二匪合屯开县南天洞，击破之，贼分走云阳、万县。云阳教首高名贵欲与天德合，以计擒之，尽歼其众于陈家山。七月，齐王氏等由奉节、巫山东走湖北，与明亮绕出宜昌迎剿，贼南趋，留明亮屯宜昌；自赴荆州解远安围。八月，贼犯荆门、宜城，往援之，会总督景安以索伦劲骑至，合剿大捷，二城得全。贼欲北窜河南，扼要隘，斩贼目袁万相等，截回湖北，赐紫缰。九月，歼贼于房县、竹谿、竹山，贼走陕西平利，图入川东，败之树河口。贼北走紫阳，又合白号高均德，西走汉中。十一月，贼窥渡汉江，令副都统乌尔图纳逊突击于江滨，窜入川境。
三年正月，均德复扰陕西褒城，与明亮夹击，连败之于洋县、城固、洵阳。齐王氏、姚之富方窜广元宁羌山中，乘虚由石泉渡汉，与均德合，东走汉阴。诏斥明亮战不力，褫其职；嘉德楞泰每战在前，责速剿。三月，与明亮追齐、姚二匪，由山阳至郧西，日行百七十里，连破之于石河、甘沟，乡勇遏其前，贼无去路，踞三岔河左右，两山尽锐，围攻悉歼之。齐王氏、姚之富投崖死，传首三省。均德由镇安窜雒南，败之两岔河，馀贼与李全、张天伦合。五月，又败之五郎庙，均德走宁羌、广元，合龙绍周、冉文俦踞渠县大神山，有众二万。诏斥纵贼，夺爵职，留副都统衔。七月，偕惠龄、恒瑞攻克大神山，贼窜营山，蹙之黄渡河。均德中枪，逸入箕山坪，与罗其清合。箕山围径百馀里，三面陡绝，惟东南有路可通。徐天德、王登廷、樊人杰踞凤凰寺，阻粮道，与为犄角。八月，克凤凰寺，贼奔箕山，负固不下。十月，分三路进攻，克之。其清退踞大鹏寨，额勒登保自阆中来会剿。十一月，贼被攻急，乘夜雨扑营。德楞泰侦知之，潜伏贼寨南门，梯而登，火其寨；额勒登保等亦袭破西门，歼其清父从国；合兵穷追，擒其清于巴州方山坪，复花翎。冉文俦窜踞东乡麻坝，乘除夕大破之于通江。
四年元旦，生擒文俦，尽歼其众，予一等轻车都尉。经略勒保疏陈诸将惟额勒登保、德楞泰尤知兵，得士心，诏德楞泰专剿徐天德。天德与冷天禄窜涪州，冒难民入鹤田寨，击走之，又败之于开县。三月，天德自大宁北趋，追及于太平；又遇龙绍周、唐大信等，迭击之，贼不得犯陕境。既而天德入大宁老林，与绍周、大信及樊人杰、龚建、卜三聘、张天伦、辛聪等合，牵缀大军。天德、建窜太平山箐，令赛冲阿分兵击之；自击人杰、绍周、大信、天伦于安康、紫阳，连破之，驱入川东，遂犯湖北。七月，线号龚文玉亦自夔州至，分兵追剿，擒文玉、三聘于竹谿，加予骑都尉世职。八月，命额勒登保为经略，德楞泰为参赞，赴兴山截击天德，逼回川东；蹑追天伦及聪等入陕。十月，高均德改名郝以智，率贼万，踞高家营，欲由白河窥渡汉。绍周及冉天元窜放马场，欲趋紫阳。率赛冲阿、温春回援，先破放马场，进攻高家营，擒均德，槛送京师，晋封二等男爵。十一月，进兵川北，歼白号张金魁于通江，擒其党符曰明等于广元。十二月，追鲜大川、苟文明至川东，贼瞷大兵俱在川境，遂先后窜陕、甘。
五年正月，偕额勒登保分路抵秦州，而冉天元纠合徐万富、汪瀛、陈得俸、张子聪、雷世旺众五万，遽乘间渡嘉陵江，分扰南部、西充、魁伦不能制，诏促德楞泰回援。二月，天元踞江油新店子，乃由间道进剿。贼分四路迎战，锐甚，赛冲阿、温春深入被围；自驰援，夹击竟日，杀伤相当，擒得俸，斩冉天恒，皆悍贼也。转战连夺险隘。三月，天元屯马蹄冈，伏万人火石垭后。德楞泰令赛冲阿攻包家沟，阿哈保攻火石垭，温春攻龙子观，自率大队趋马蹄冈，过贼伏数重始觉。俄伏起，八路来攻，人持束竹、湿絮御箭铳，鏖斗三昼夜，贼更番迭进，数路皆挫败。德楞泰率亲兵数十，下马据山巅，誓必死。天元督众登山，直取德楞泰，德楞泰单骑冲贼中坚，将士随之，大呼奋击，天元马中矢蹶，擒之，贼遂瓦解。乡勇亦自山后至，逐北二十馀里，擒斩无算。天元雄黠冠川贼，专用伏以陷官军，至是五日四战，致死决胜负，血战破之，群贼夺气，诏晋三等子。是月，复大破贼于剑州，又破张子聪、雷世旺于蓬溪，斩世旺，晋二等子，授成都将军。
魁伦以失守潼河逮问，起勒保代为总督，与德楞泰合兵剿贼。四月，贼分扰遂宁、安岳，逼中江，欲趋成都。与勒保夹击，连破之，邀击于嘉陵江口，俘斩溺毙者数千；馀贼渡江，为达州乡勇所败，擒汪瀛：潼河两岸肃清。自此德楞泰威震川中，诸将往往假其旗帜，贼望见辄走。闰四月，追贼至达州、新宁，歼刘君聘、苟文富；而白号苟文明、鲜大川、樊人杰等复由陕入川。五月，移师川北，贼走营山、渠县，六月，败之恩阳河；又与勒保合击，歼苟文礼于岳池。七月，大川为民寨诱斩，文明遁。八月，追剿白号贼于东乡，歼汤思举，馀贼与赵麻花、王珊合。九月，与勒保夹击于云阳，麻花、珊先后毙。十月，湖北黄、白、蓝、线四号贼合犯夔、巫。龙绍周由太平、通江北窜，兵至贼去，兵去贼至；樊人杰、冉学胜、王士虎遂由川入陕；徐天德由陕入楚。诏斥德楞泰堵剿不力，降一等男。十二月，李彬、杨开第、齐国谟合窥嘉陵江。与勒保合击，连败之于渠县安仁溪、仪陇观音河，毙开第、国谟，晋三等子。
六年正月，白号高天升自洵阳偷渡汉江，图窜河南，追及于山阳干沟，破之，追歼之于野猪坪，复一等子。二月，击龙绍周于兴安，逼入川境，连败之于大宁长坝、二郎坝。绍周窜湖北竹山、房县，复败之，走太平，复双眼花翎。四月，徐天德、樊人杰合曾芝秀、陈朝观窜陕西白河，分扰民寨。遣兵直攻其巢，擒朝观。五月，大破贼于西乡，天德窜紫阳。率赛冲阿、温春蹙之仁和新滩。大雨水涨，天德溺毙。绍周乘虚阑入房县、竹谿，截击之，复回太平，擒其党陈文明。八月，追至巫山、巴东，擒王鹏、李天栋。九月，绍周遁平利，令赛冲阿等追歼之，晋封二等继勇伯，仍用巴图鲁旧号也。十二月，苟文明西扰宁羌，与额勒登保夹击。贼窜川北，大败之于通江，走开县，遣兵追之。自率轻骑赴大宁，断其入楚之路。
七年正月，文明复入陕北，窜老林，至秋，乃为陕军所歼。川东零匪犹四扰，诏德楞泰仍专办川贼。二月，破线号馀匪于奉节，又破白号张长青于云阳。时樊人杰及崔宗和、胡明远、戴仕杰、蒲天宝等麕聚湖北境。四月，率精兵间道抵东湖，绕出贼前，夹攻鸡公山贼巢。天宝别屯当阳河，五月，冒雨进击，天宝负创走，又败之於穆家沟，分兵留剿；自移师东趋，直取人杰，冒雨入马鹿坪山中，出贼不意，痛歼之。人杰窜竹山，投水死。人杰倡乱最久，诸贼听指挥，与冉天元埒，至是伏诛，晋三等侯。七月，天宝乘间夺踞兴山、房县交界鲍家山，死守抗拒。以大军缀其前，令总兵色尔衮、蒲尚佐率精兵出深箐攻贼巢，截其去路，擒斩殆尽。天宝遁，至竹谿坠崖死。
时巴东、兴山尚有馀匪，皆百战之馀，悉官军号令及老林路迳，屡合围，辄乘雾溜崖突窜。分军遇之则不利，大队趋之则兔脱，所馀无几，而三省不能解严。与额勒登保、吴熊光会于竹谿议搜剿，额勒登保专任陕境，德楞泰专任楚境，先后歼戴仕杰、赵鉴、崔连洛、崔宗和、陈仕学、熊翠诸贼，迨十一月，捕斩略尽，优诏，晋封一等侯，加太子太保，命其子苏冲阿赍珍赉至军宣慰。八年，驻巫山、大宁，捕逸匪曾芝秀、冉璠、张士虎、赵聪等，先后擒歼。至冬事竣，入觐热河行在，帝大悦，御制诗赐之，恩赉优渥。寻以陕西南山馀孽扰及川境，命回镇成都。遣将招降，数为贼害，坐降二等侯。九年，偕额勒登保穷搜老林，斩首逆苟文润，馀匪悉平，复一等侯。十年，召授领侍卫内大臣，充方略馆总裁，总理行营事务，管理兵部。
十一年，宁陕镇新兵陈达顺、陈先伦等作乱，命驰往剿治。叛将蒲大芳等乞降，缚献达顺等，磔之。大芳等遣戍回疆。议以降众归伍，诏斥宽纵，夺职。寻授西安将军。十三年，剿定瓦石坪叛匪。十四年，晋三等公。寻卒，柩至京师，帝亲奠，御制诗挽之，谥壮果。诏四川建立专祠，入祀京师昭忠祠。
德楞泰英勇超伦，战必身先陷阵，名与额勒登保相亚。马蹄冈之战，转败为胜，时称奇绩。既卒，奉诏褒恤，特举是役保障川西数十万生灵，厥功最伟。在军俘获，必详讯省释，未尝妄杀良民妇女，保全甚众，蜀民尤感颂焉。
子苏冲阿，一品荫生，授侍卫。每德楞泰战胜，辄擢其官，累迁至盛京副都统，署黑龙江将军，袭一等侯。孙倭什讷，杭州将军；曾孙希元，吉林将军：并嗣爵。次孙花沙纳，官至吏部尚书，自有传。
论曰：仁宗亲政，以三省久未定，卜于宫中，繇曰：“三人同心，乃奏肤功。”后事平，叙劳：额勒登保第一，德楞泰次之，勒保又次之。论战绩，勒保未足与二人比，然当德楞泰偕明亮由楚入陕，见民苦虏掠，陈坚壁清野策，廷议以筑堡重劳，未之许也；勒保至四川，始力行之，推之三省，贼竟由是破灭。三人者相得益彰，未容有所优劣：勒保宽能容众，额勒登保忠廉忘私，德楞泰仁及俘虏，识量并有过人。为国方、召，延世侯封，岂偶然哉！
