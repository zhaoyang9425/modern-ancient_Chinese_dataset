刘锦棠 张曜 刘典 弟倬云 金顺弟连顺 邓增 托云布 果权刘宏发 曹正兴 穆图善杜嘎尔 额尔庆额 丰绅 文麟明春 富勒铭额 徐学功
刘锦棠，字毅斋，湖南湘乡人，松山从子也。从松山讨捻，积勋至同知直隶州。从入陕，复同州、朝邑，释省城围，擢巡守道。同治七年，左宗棠西征，从克怀远、镇边，还定绥德，赐号法福凌阿巴图鲁。进军甘肃，攻金积堡，夷旁近七寨，破灵州。九年，击马五寨，松山战死，诏加三品卿衔，接统其军。军新败，偏裨自恃为宿将，滋骄，锦棠礼诎之。丧悬吴忠堡，或请徙它处，锦棠不可，曰：“榇在军，可系将士心。”宗棠贻书，为列坚守、退顿二策。锦棠谓：“不力战，则灵州不保，必效力致死，而后军可全。”于是一战擒马五，再战破河、狄，军复振。
是时马化龙焰日炽，三决水困我军，锦棠三拒之，不获逞，粮且匮，率其子耀邦乞款附。锦棠曰：“诺。令若先缴马械。”不应，再引马连水入湖。会大风从西北起，涛啮堤岸，势汹涌。锦棠囊土以御，化龙计益窘，哀词乞耕垦。锦棠知其诈，隐卒下桥、永宁洞，又败去，乘势下蔡家桥，克东关。化龙度不得脱，于是三踵军门乞抚矣。锦棠白宗棠请进止，乃徙陕回化平川，而分置甘回于灵州。论功，予云骑尉世职，赏黄马褂。十年，诛化龙父子，生致马八条，置丧所，脔而祭之，遂舆丧归。
明年，度陇攻西宁。次碾伯平戎驿，先破小峡，遣军夺南北两山，围解，道员郭襄之率男妇二万繦负来迎。是役也，提湘军八十营，扼攻九十里，往往彻夜不休，露立冰天雪窖中，诏嘉之。十二年，克大通，斩叛官马寿。遴陕回为旌善五旗，馀徙平凉、秦安、清水。白彦虎奔肃州。方湘军之定西宁也，宗棠缘事责锦棠，盛气辨，衔之，以故徇肃州未下，亦不召。及锦棠至，又大喜，为夸其军以励众。锦棠计诛马天禄，杀土回、客回立尽，关陇平。权西宁道。明年，破河州，获闪殿臣，伏诛。乃合诸将蹙回于贾家集、郭家嘴，歼焉。
光绪元年，出关。时彦虎走依安集延，帕夏阿古柏助之，势复炽。二年，至阜康，与金顺计事，议先攻古牧。遣将分壁木垒河，而自领军军九营街。度戈壁乏水，佯掘井以懈敌，阴遣精骑袭夺黄田，通汲道，收古牧地。锦棠策乌城寇必骇奔，复自将精兵走之，遂复乌鲁木齐、迪化，予骑都尉世职。
三年春，逾岭西南攻达坂。寇引湖水卫城，泥深及马腹。锦棠周城徼循，诫各营警备。列燧如白昼，轰击之，弹落爆药窖，声砉然，人马碎裂。乃下令军中曰：“能缚献服异服者赏。”于是爱伊德尔呼里以下皆就俘，爱伊德尔呼里，犹华言“大总管”也。且释降回数千，给赀粮纵归。或请其故，曰：“俾归为我宣播朝威也，吾欲以不战胜之。”自是破吐鲁番、托克逊，南路门洞开，阿古柏如失左右手，亦被执，饮药死。赏双眼花翎。
已而彦虎据开都河西岸，觊入俄。师抵曲惠，与余虎恩分击，彦虎亦决水以阻。锦棠入喀喇沙尔城，庐舍漂没，乃徙和硕特帐房河东数百户，实后路，复库尔勒。会军中患饥乏，下令掘窖粮，获数千石以济。连下库车、拜城。其南缠回苦安集延淫暴久，重以彦虎奔扰，益不堪命，旦夕望我军如时雨。比至，各城阿奇木伯克、阿浑玉子巴什各携潼酪，持牛羊来犒师。抵阿克苏，锦棠先入城，受降毕，回皆伏服。闻彦虎奔乌什，亟遣旌善旗渡河复其城。于是东四城俱下，诏晋三品京卿。值喀城守备何步云告亟，遂大举出师，令虎恩、黄万鹏分道进取，而自率师径捣叶尔羌，并克之。彦虎遁入俄。锦棠进定英吉沙尔，遣董福祥收和阗，西四城亦下，锡二等男。
四年，锦棠既定喀城，以次巡历叶尔羌、和阗。凡西人侨居其地者，英乳目阿喇伯十馀人，印度温都斯坦五千馀人，咸服其勇略，称为“飞将军”云。方彦虎之入俄也，俄人处之阿尔玛图。锦棠犹致书图尔齐斯坦总督，谓将入境搜捕，宗棠劝止之。俄复徙之托呼玛克。其秋，彦虎又遣党犯乌什边，骤入格尔品。锦棠扼之玛喇尔巴什，别遣将要其归路，大败之。未几，安集延入，又破之玉都巴什。是岁补太常寺卿，转通政使。五年，安夷复构布鲁特内犯，战乌帕尔，捕斩二千馀级。自是边寇颇息警。
维时俄据伊犁，宗棠疏请崇其秩，资镇抚，诏佐军事。俄益增兵守纳林河。已，宗棠入都，上以此专属任锦棠关外事，命署钦差大臣。徙顿哈密，益治军。逾岁除真。八年，和议成，锦棠策善后，请设新疆行省，省置巡抚、布政使，加镇迪道按察使衔，道、府、州、县视内地。立城垣、坛庙、学校、驿传，又广屯田，兴水利。南疆岁征赋至二十馀万石。九年，擢兵部右侍郎，加尚书衔，旋除新疆巡抚，仍行钦差事。十一年，进驻乌鲁木齐，奏省参赞大臣，改置都统，设喀什噶尔、阿克苏、巴里坤提镇各营。复增道、府、厅、县，徙分防官驻要塞，南北郡县之制始定。
先是，锦棠以祖母老病，累疏乞归省，不许。十三年，申前请，始俞允。锦棠悉召诸部酋长大酺，遂发。所过，黄童白叟望风相携负以迎，往往拥车数日不得走。十五年，加太子少保衔。明年，晋太子太保。二十年，晋锡一等男。会弟鼒以山西按察使入觐，垂询近状，欲强起之。适中日有违言，电旨趣召，未行而病作，朝廷书问日数至。疾革时，犹喃喃呼旧校指述边事。未几，卒，年五十一。事闻，震悼，谥襄勤，予建祠。
张曜，字朗斋，其先上虞人，改籍大兴，既，复隶钱塘。生有神力，幼尝持竿结阵，部勒群儿，无敢哗者。少长，依旧姻蒯贺荪。贺荪宰固始，适豫捻起，集团勇三百属之。捻欻至，时已昏。曜献策，谓：“伏军城外，彼不知众寡，可以计走也。”夜半，捻纵掠，轰击退。僧格林沁追捻亟，遥见火光，询知为曜部，召与语，其悦，命从军。积勋为知县，权知固始。皖捻来犯，婴城守，寇骎骎西去。亡何，李秀成又构捻入，围城三匝。捍御七十馀日，城获全。上嘉其功，赐号霍钦巴图鲁。
咸丰十年，擢知府。先后遭忧，仍留军讨皖捻。屡捷，晋道员。明年，除河南布政使。是时陈大喜、张凤林各树帜，延扰数千里。曜谓寇援断，师未能骤克，寨中患饥乏，多猜贰，宜广设购募间其党。乃纵降者为内应，捻乃窜，讽谕各寨，皆款服。凤林伪降，计擒之。
同治元年，御史刘毓楠劾其目不识丁，诏改总兵。二年，大喜走阜阳，战秦宣寨。皖捻复入，曜虑华庄失，亟敛兵退，以锐师宵加之，歼渠率。时张总愚走鄢陵、临颍欲西，曜拒之嵩山麓，令不得西。攻大金店，援寇四起，遣总兵保英略中路，为寇乘。擢手刃退缩者，士气乃奋，卒败之。攻太子望寨，久相持。曜曰：“捻诡悍，坚守山口，阻我进兵。坐为所缀，非策也。”间道出奇击之。总愚西北走镇平，追杀黑龙集。犯南阳，又战却之。三年，捻会宛南，总愚赴卢氏，嗾粤寇入豫。曜扼之，使不能合。次桥川，寇自西北至，狙伏以击，寇奔楚。曜浮渡丹江，追越郧西百四十里，会陕、楚军至而还。四年，僧格林沁军麻城，驺骑失利。曜赴难，七战皆克。僧王既战死，台臣劾其养寇遗患。巡抚吴昌寿按覆，事白，曜假归葬亲。逾年，淮北捻益亟。朝旨趣复出，曜遂部合新旧选锋号嵩武军。厥后军气大振，论者谓为湘、淮军后劲云。
六年，出顿许州八里桥，任柱等见曜大纛，駴走。梁山寇与合，五日至钜野，渡运而东。曜与总兵宋庆往驰之。当是时，李鸿章议防运河北。首安山讫沈家口。曜等至，令庆筑长墙。庆留副将蒋东才、参将李承先二军属曜。曜以沈家口黄、运交汇，调黄河水师入运助守。守河防运自此始。久之，总愚陷陕绥德，分扰米脂。朝命防河北。捻济河入晋，犯吉州乡宁，平、蒲告警。檄曜还豫，而捻已自绛州曲沃入偪豫疆，曜乃追败之汤阴。
七年，捻东走，扼晋州西北路，折而南。诸将谋逐之，曜谓贼势未蹙遽南奔，必有深谋。乃卷甲北趋，出其前二百里，至饶阳，果遇捻。捻不敢击，错愕去，潜渡滹沱。亟引兵至河干，未渡者歼焉。济漳次清化，捻伐木为矛，又击破之。长驱沧州，刘松山军运东，曜自南夹搫，捻披靡，追至临邑。初，李鸿章遣郭松林自临邑筑墙，属之马颊河，虚西南以饵敌。逮曜驰至，捻不肯深入，走济阳。鸿章知计不售，使曜趋武定，遇捻于滨州，始败退。会天大雨，河暴涨，诸将虑捻东逸，谋扼徒骇河。曜自博平守至东昌，诱捻入河套，与庆合击之。捻众陷泥淖中，死者枕藉。自是总愚不复能军，逐北茌平，杀其党且尽，骑能属者十馀人耳。总愚自度不得脱，乃沉于河。论功，赏黄马褂，予骑都尉世职。
八年，诏趣左宗棠赴泾州，责金顺以边外事，命曜自古城西进为后路，军次兰扇，破回于察漠绰尔，又败之红柳树，阿拉善围解。抵缠金，诇知宁夏西岸自石嘴山至中卫，陕回麕集。遣将要击之，回遁走。金顺赴沙金托海与议进兵事，方将鼓行而西，而宁夏降回复叛，围郡城。遂倍道应赴，败之城下。俄而陕回入贺兰山。曜赴河北，南破汉渠集，围纳中闸，拔其垒，与金顺夹渠而军，歼守贼殆尽。会金积抚局成，通昌、通贵乞款附，独王家甿不下。曜怒，破其堡，屠之。攻克纳家寨，河西无悍寇。诏屯之，兼顾阿拉善旗。是为宁郡河北之师。九年，授广东提督，仍留军。明年，加云骑尉世职。
白彦虎据肃州，徐占彪攻弗克，请益师，宗棠檄曜顿金积助之。上以为勇，赏双眼花翎。十三年，彦虎亡命出嘉峪关，窟乌鲁木齐，哈密城南北附之。俄罗斯方拥伊犁，巴里坤且岌岌。朝命总防讨，亟援哈密。曜克日出关，师行乏水草，绝幕二千馀里，运餽艰阻，于是议立屯田。十三年，出屯，大兴水利，垦荒地二万亩，岁获数万石济军。光绪二年，师规南路，西取七克腾木、辟展及鲁克沁台、胜金台、哈拉和卓城，降缠回万馀，遂复吐鲁番。明年，拔乌鲁木齐，彦虎遁入俄。
俄归伊犁，宗棠疏荐堪重任。六年，诏赞军事，命移驻喀什噶尔，兼辖西四城，筹善后，所至创立义塾。回夙犷噬，至是颇闻弦诵声。十年，入关防直北，赏巡抚衔，叙边功，晋秩头品。
明年，除广西巡抚，未行，董所部治都城河，加尚书衔。旋命赴山东勘河，喻岁至寿张，调抚山东。东省河患日深，曜莅任，首重河工，以黄、运并淤，非总濬通海不为功。时王家圈等处先后漫口，先议疏濬海口，挑淤培埝，并增筑徒骇河两岸堤工，以防泛滥，然后挑挖全河，参用西法，以机船疏运。凡南北两岸堤埝口门，一律筹办。疏上，皆从之。又先后筑王家圈、姚家口、张村、殷河大寨、西纸坊、高家套各决口，复改濬韩家垣，以泄尾闾，莫不身亲其事，计一岁中奔走河上几三百日。有言河务者，虽布衣末僚，皆延致谘询，唯恐失之。民或遇灾，常筹粟赈济。复建海岱书院于青州，葺洙泗书院于曲阜，士民德之。
十四年，被命襄办海军。明年，晋太子少保，命会阅南、北洋海军。至烟台，闻台湾巡抚刘铭传称疾去，则抗章请行，优诏答之。十七年，方驻河干督工，疽发于背，回省就医，遽卒。疾革时，犹贻书鸿章，首言山东为北洋门户，亟宜治炮台备不虞；次言新疆军糈，部令裁营清厘，缓不济急，恐失信外域，贻君父忧。遗疏入，上震悼，赠太子太保，谥勤果，予建祠。
曜魁梧倜傥，自少从戎，不废书史，字法橅颜平原，书疏雅驯犹馀事。尝镌“目不识丁”四字印，佩以自励。宁夏平，筑楼面黄河，对贺兰山，颜曰“河声岳色”，日啸咏其中，人谓有羊叔子登岘风。居官垂四十年，不言治产事，性尚义，所得廉俸辄散尽。尤礼贤下士，士争往归之。其修道路，开厂局，精制造，凡有利于民者，靡不毕举。死之日，百姓巷哭失声，丧归，且倾城以送。以两世职并为男爵，子端本袭，官南韶连道。
刘典，字克盦，湖南宁乡人。少伏沩山，与罗泽南友善，以学相期许。斋匪乱，集众保乡邑，叙训导。参左宗棠戎幕，转战江西。善察形势，尝轻骑诇敌营，夜率所部劫杀，数获奇捷。李秀成欲以长围困宗棠，断曾军粮运，典败浮梁，又破之乐平，婺源饷道始达祁门。积勋至直隶州知州。宗棠抚浙，典以偏师讨衢、严。同治改元，破马金街，进克遂安，迁知府。击花园港，李世贤遁，超授浙江按察使。世贤谋据金华，分党扰龙游、汤溪、兰谿，众号数十万。典还军援衢，力据上游，悉夷东南北寇垒。明年，收兰谿，诸军亦下三城，浙东告宁。宗棠规杭州，策江、皖边圉安，方可一意进取。乃令典将五千人，道严出皖南。当是时，新复郡县粮馈不属，典持印票空文，向民间贷粮，遇寇遮击，而屯溪，而黟县，所莅风靡。民望典军如时雨，以故壶浆塞涂。沈葆桢谓其截击寇众，功不在克省城下。江、皖既平，赐号阿尔刚阿巴图鲁。其秋，父忧归。
三年，诏起督师，典募新军八千，次贵溪。世贤入闽陷漳州，汪海洋亦陷龙岩，势复炽。典进汀、连，号西路军。遇海洋，新军轻进，败绩，还保连城。四年，再战，斩寇万馀，进复龙岩、南靖。世贤为高连升所蹙，奔粤，宗棠麾下壮士骑从者八百馀人驰之。典至南雄，语其将黄少春曰：“尾寇而追，非计也。寇返奔亟，必不久据嘉应，当走粤、闽边。左军孤，遇寇必不支。”乃持二旬粮，取道大岭脊，晨夜应赴，抵大埔，先宗棠一日，遂会师复嘉应，晋二品服，予世职。事宁，乞归省。
五年，宗棠徙督陕、甘，起典甘肃按察使，旋赐三品卿，佐军事。典自紫荆关入，值捻窜渭北，乃驻潼关，偪渭而军，扼其南渡。七年，诏署陕西巡抚。初，宗棠援晋，以征回事属典。典以关中戎备寡，调提督周达武壁陇、汧顾后路。至总前敌师干，则举蒋益澧自代，朝旨弗许。寻复有是命。典遂进驻三原，调度诸军，军大振。明年，与宗棠定三路剿回策。已，复念民事，重入省，治善后，集流亡，举屯牧，恤艰戹，革差徭。又以其时濬郑白旧渠，关中渐喁喁望治矣。惟锐然以减饷自任，诸军旧欠各饷，十给其七，士卒不无怨望云。又明年，再乞归省。
光绪元年，复命佐宗棠军务，典辞以疾，诏罢其行。时谭锺麟督西征饷事，力言司左军后路非典莫属。朝旨乃趣赴甘，于是典三起讨贼矣。二年，至兰州，宗棠以善后畀之。凡整军节饷，以及生聚教诲，有裨于民生久远者，咸殚心厥事。至关外平定，亦尝指陈方略，赞画功多。经营新疆凡三年，卒于军次。诏视侍郎赐恤，谥果敏，予江、浙、陕、甘建祠。
典秉性清严，贵后自奉俭约。杨昌濬尝诣典，环堵萧然，一如寒素，寓书宗棠共称之。
弟倬云，少随典读书长沙。典主乡团，倬云以廪生治军书。从援浙，领偏军，战常陷坚。李、汪二酋奔赣，扼临江使不得西，叙知县。龙岩既复，会粮罄，军士乏食，为贷邻邑以济，民德之，建生祠。将军库克吉泰檄赴陕，值连升营哥匪谋变，戕主帅。倬云驰入，歼其渠，馀众悉定，再迁知府。时庆阳大饥，人相食。倬云兴屯政，立赈局，流民怀集。假归，适会匪乱，连下龙阳、益阳，诏用道员。越法事起，赴闽综营务，署按察使。以捕海盗名，晋二品秩，授汀漳龙道。兴蚕桑，建书院，周恤堤防诸政，次第毕举。寻谢病归。二十九年，卒，恤如制。
金顺，字和甫，伊尔根觉罗氏，满洲镶蓝旗人，世居吉林。少孤贫，事继母孝。初，从征山东，授骁骑校。嗣从多隆阿援湖北，复黄梅，赐号图尔格齐巴图鲁。移师安徽，克太湖。历迁协领。挂车之役，将骑旅直捣中坚，当者辄靡。
同治二年，从讨陕回，连下羌白、王阁，赐头品秩。复渡渭败之零口。三年，汉南回奔凤翔，趋沣峪，击却之，授镶黄旗汉军副都统。调西安，时粤寇集陕南，陕回导至沣河，金顺御之，斩虏多。回入鄠，傍山西走，复率马队邀击败之。四年，攻宁夏南门，夺其炮台。已，闻寇集黄河两岸，率师分路进，阵斩其酋孙义保等，寇稍却。明年，调宁夏副都统。七年，复宁条梁。闻榆林警，遂迎击五龙山，大破之。追至边外秃尾河，马队忍寒裸涉，要之金鸡滩，回大溃。复遣将破之葭州。
八年，平绥德，朝旨以边外事属之。四月，回犯花马池，遣部将富勒珲驰救。回自乌拉争渡，奔札萨旗。金顺自将出边，回已遁。乃率师道札萨郡王答拉旗，自包头迤西济河而进。会天酷暑，暂顿什巴尔台就水草，与张曜期会沙金托海。七月，自中滩鼓行而西，而宁夏回复叛，乃兼程赴援，败之于城外。无何，甘回纳万元等迎战汉渠，复与曜从东绕击。回走纳中闸，追至龙王庙南，悉拔其东南各垒，歼守贼殆尽。
九年，金积抚局成，独王家甿未下，率其弟连顺分兵迎击，数获胜。自是连顺无役不从，积勋至金州副都统。金军颇有声，明年，克之，赏黄马褂。又与曜破纳家寨，河西悍党歼焉。宁夏平，擢乌里雅苏台将军。寻以赴镇番未报，褫职，命即日赴肃州。既至，顿北崖头，奏调曜军助击。时乌鲁木齐提督成禄犹诉军粮乏，难赴哈密，诏金顺接统其军。十二年，左宗棠至军，约期并进。金顺发地雷东北角，城溃，乘隙夺据其上，自是老弱伏服者相继。城拔，复故官。
乌鲁木齐都统景廉驻古城，与金顺龃龉。宗棠奏言金顺宽和，为群情所附。诏率所部二十营赴之，规乌城，于是遂发。出关数十里，至瀚海，吏士忽不行。询之，则曰：“先锋营驻，有所议。”金顺知有变，疾驰视，手刃六人以徇，曰：“敢留者，视此！”军以次行。瀚海既过，乃列六尸祝之曰：“杂赋不饱，佐以野蔬，天下无若西军苦。此行度戈壁，乏水草，吾非不知。但不忍汝六人，如全军何？如国家何？如关内生灵何？”闻其言者，无不激扬。道授正白旗汉军都统。明年，至古城，与景廉会师。一日演炮，汉、回观者数千百人。景军指败堵烟筒为的，击之再，烟筒无恙。所部炮队总兵邓增、参将张玉林曰：“是何足击？请卷旗卓之为的。”增先测视，请于金顺再测视，既竟，炮响旗飞，若翦霞空际。已而玉林亦尔。观者讙謼声震远近，回闻之气夺。寻命佐新疆军务。
光绪改元，代景廉为都统。二年，军阜康。刘锦棠赴军所商进止，议先攻古牧。乃轻骑袭黄田，通汲道，克之。连下乌鲁木齐、迪化、昌吉、呼图壁诸城，直偪玛纳斯，斩其伪帅马兴，南北二城以次皆下。赏双眼花翎，予世职，调伊犁将军。七年，诏接收伊犁，按图划界。十一年二月，军标哗变，五月，再变，并噪饷戕官。伊地本极边，协饷乖时，军多疲馑。金顺驭众宽，将领营官相率蒙蔽，而总督谭锺麟劾其上下纵恣，民怨沸腾，为陈筹饷易人之策。于是上召来京，以锡纶代之。道肃州，病卒。身后不名一钱，几无以为敛。寮采醵金，丧始归。部伍缟素，步行五千里至京者，达二百人云。事闻，赠太子太保，谥忠介，予建祠。
妻讬莫洛氏，婚甫逾月，嘱事继母，抚诸弟，遂出。转战二十馀年，至新疆，乃遣使往迓。谓使者曰：“太夫人老矣，宁能涉万里？吾义不得独行。且彼处有姬侍，宗祧不坠，吾又何求？”竟不往。时论贤之。
增，字锦亭，籍广东新会。年十七从军，积勋至游击。西征之役，领开花炮队，平金积，取河州，并以善用炮知名。方是时，锦棠治兵西宁，寇坚壁自守，而牧马湟水北岸。增隔水轰击，寇骇愕逾山遁。增驰之，先以轻骑当寇，乍战佯北。寇易之，悉众下山，我师以巨炮环击，大溃。俄援寇至，壁平戎驿。锦棠不与战，而使增据山上俯击。寇慑炮威，退湟北，增复隔河击之，皆走。锦棠攻高寨急，舁大炮列北山上，使增测准寇垒，发炮子六十馀，墙壁皆裂，赐号伊博德恩巴图鲁。规肃州，城高厚逾常制，增筑炮台临城关，轰溃十馀丈。继复筑炮台街口，裹创力战，卒击退之，晋总兵。从金顺出关，以战功擢提督。金顺举将才，称增精究炮术。除伊犁镇，调西宁。
光绪二十一年，解循化围，回渡河趋巴燕戎格，增追至癿思观。会札什巴陷，分三路击之，城拔。六月，西宁回韩文秀等犯增营，增分军迎击，遇伏将却，增手刃先退者以徇，众皆跃马陷阵，寇溃。时西宁南北西川、大通、碾伯、丹噶尔皆叛，增闻警，驰归守郡城。八月，哆吧寇来袭城，薄小桥。增将出拒，或劝沮之，增曰：“寇氛甚恶，不力遏之，是示弱也。且主帅不出，将士孰肯用命？”遂往，短兵接，人百其气，大败之。自此寇望见邓军旗帜，辄不战而遁。明年，克川北、营城，关内外平，授固原提督。既至，会甘军搜治海城叛回。阅三年，海城回田百连复叛，遣将讨平之。拳乱作，车驾西狩，召赴行在。回銮，节度随扈诸军，晋头品服。旋回任。三十一年，卒于官，诏附祀宗棠祠。
其时随金顺征回著绩者，又有托云布、果权、刘宏发、曹正兴。
托云布，瓜尔佳氏，满洲镶蓝旗人。初，从军剿发、捻，赐号绰勒郭兰阔巴图鲁。攻宁夏，释平罗围，袭击黄河两岸，数有功，累迁协领，坐事免。金顺请留军自赎，截击窜寇于榆林，复官。进拔苏家烧房、纳中闸，晋副都统。时寇据金积，其旁堡砦并险固。托云布充前锋，大小数十战，寇稍却，克王家甿，赐头品服；平通昌各寨，赏黄马褂。自是从出关，迭克名城，即于军前授青州副都统。玛纳斯之役，血战六十馀日，天山以北告宁，予云骑尉世职。光绪十一年，创发乞归，赏食全俸。十八年，卒，予优恤。
果权，莫得里氏，满洲正蓝旗人，吉林驻防。骁骑校，从副都统福珠里出师伊犁。以战功，累迁协领。玛纳斯既复，金顺荐署伊犁锡伯营领队大臣，顿车排子屯田。诏念前劳，晋副都统，赐号志勇巴图鲁。光绪十七年，调充东三省练兵行营翼长，校阅吉林边练各军。二十七年，授呼兰副都统。卒，恤如制。
宏发，黄陂人。正兴，郧西人。自同治初久从金顺军，复肃州，进新疆，屡有功，后皆官至提督。而宏发军过玉门、安西，官民尤翕，颂赞不置云。
穆图善，字春岩，那拉搭氏，世居黑龙江齐齐哈尔，隶满洲镶黄旗。家贫，事亲孝。初以骁骑校迁参领，从征直、鲁、晋、豫，所向有功。援安徽，迭克城隘，赐号西林巴图鲁。同治元年，从多隆阿入陕，道邓州，遇粤寇陈得才，败之紫荆关，擢西安右翼副都统。时回氛炽，率步旅扼洛水北岸，半修营，半出击寇，寇始奔。亡何，捻酋姜泰林犯武关，夜袭多军。穆图善设伏败之，追群寇入鄂境，悉驱出西河口。二年，再入陕，攻高陵，先登，里创力战，下之，赏黄马褂。寇渡泾据南岸，穆图善泅水而济，寇大溃。三年，多隆阿围盩厔，中炮，病笃，疏荐穆图善贤，遂命署钦差大臣。其夏，擢荆州将军，与刘蓉会办陕事。
粤寇据楼观、黑水、西驼峪，蓉遣萧庆高趋鄠，穆图善率师助击，战店子头，败绩。七月，击破大峪西堡，进攻楼观。先是，得才入鄂，穆图善遣二十八营赴援，无统帅。至是蓉奏请穆图善往湖北，诏勿许，令移师赴甘。既至，与将军都兴阿议定先规宁夏。十一月，檄杜嘎尔、额尔庆额等攻破清水堡。逾岁，诇知群寇元日椎牛置酒，必不诫。穆图善夺城南炮台，连毁其寨。已，复虑寇乘春涨决渠下灌，分兵扼城东南。寻调宁夏将军，主甘肃军事。嗣以宁夏诸军久不得要领，责之。五年，收灵州。初，回寇马兆元攻陷州城，马朝清计诛之，禁灵回无滋事。逮宁夏失，道且梗塞。朝清者化龙也。至是，亲诣穆图善哀词乞款。会州绅亦请置官，乃使丰绅等往招抚，州事定。闻华亭回窜庆阳，复遣军击走之，城围解。
明年，署陕甘总督，值岁大饥，人相食。乃驰书阿拉善王，令运蒙粮至河北，与军民交易，食乃济。是时米拉沟既下，河、洮、狄道、西宁回皆反正，而南八营李得昌各部，乞择地安插。上虑回情叵测，敕穆图善严备之。穆图善令降回缴械，遣范铭赴洮，张瑞珍赴萧何城，王得胜赴静宁办抚事，自是颇惑抚议。已，复使曹熙等赴河州，回羁之，遣党潜袭省城，声款附。穆图善率轻骑往，中伏奔还，遂围城五日，楚军将彭楚汉等破之。而东乡回嵎负如故，穆图善亲督诸军败之。十一月，攻州城，弗克，还兰州。会傅先宗败回礼县，彭忠国败回安定，穆图善乃令进规渭源，而自从金县进。七年正月，克之。乃使诸将会攻狄道，南北两山相崟，中有平川，寨卡林立，先宗等一鼓破之，毁其寺，军威大振。于是穆图善赴前敌，北庄牟佛提率男妇三千人乞降，受之。师旋，复叛。穆图善再渡河，直捣黑山头、太子寺。寇断我粮运，战数失利，不获已，退保狄道。明年，狄城粮尽，又退至秦州，寇乘之，师溃。朝旨令穆图善甘军受左宗棠节度。
初，穆图善狃抚议，群回叛服靡恒，而所部百数十营皆征粮民间。清水守将敖天印以横暴激民变，逐防军，杀县役。提督黄金山率所部战狄道康家岩，败溃，北入皋兰，四出淫掠。穆图善乃遣溃勇屯宁夏，而訾报敖军于朝，敖军亦力诋之。于是宗棠调度诸军，先秦州固饷源，遂赴泾州受总督印。
穆图善既卸事，犹日历四乡，劝民修堡寨，置军械，兰人甚德之。诏仍驻兰州，统西路军。化龙党崔三构河、狄回出扰，辄败去。十年，河州贼袭陷皋兰西古城，再败之，长驱北山兔窝，寇大溃。其冬，会左军渡河，连克要塞，寇退扼大东乡，师聚而歼之。论功，予世职。
光绪元年，召署正白旗汉军都统。会吉林马贼窜巴彦苏苏，命权将军，捕治之，渐散其党与。明年，道员舒之翰获谴，罪及举主，褫职。又明年，起授青州副都统，擢察哈尔都统。五年，出为福州将军。法人争地越南，分兵舰窥闽疆，诏参宗棠军事。出驻长门，誓师设伏，击沉法舰一艘。既而防军溃，法人登岸搦战，伏起，转败为功。以故闽事坏，独免议。十一年，诏授钦差大臣，会办东三省练兵事。明年，以积劳卒于军，谥果勇。予黑龙江、安徽、甘肃建祠，兰民且树碑志德焉。
杜嘎尔，哈勒斌氏，满洲正蓝旗人，黑龙江驻防。初从都兴阿征粤寇，积勋至佐领，赐号莽赉巴图鲁。嗣以京口副都统从讨甘回，规宁、灵，颇能以少击众。寇窜宝丰，克张家村、红柳堡，深入沙碛，背水成军，旬日间城复。攻宁郡，斩虏多，即于军前调官宁夏。宁城回增建寨棚，首城南讫纳家闸。与金顺诱城东寇出，数败之，乘胜破护城堤清水堡。寻随都兴阿赴奉天，调补正蓝旗蒙古副都统，历察哈尔，坐事免。光绪六年，起授乌里雅苏台将军，抚士卒，恤蒙部。十四年，创发，乞休。明年，卒，谥武靖。
额尔庆额，字蔼堂，格何恩氏，隶满洲镶白旗，墨尔根城驻防。以骁勇闻，历迁至委参领。清水堡之役，赐号法福灵阿巴图鲁。会诸军克狄道，授黑龙江副总管。剿金县窜匪，擢凉州副都统。命佐关外军事，统领吉、黑骑旅顿西湖，令寇不得西。乌城回自奎屯败退安集海，击却之。光绪二年，闻白彦虎构玛纳斯南北二城回扰粮道，与总兵冯桂增、参将徐学功约期会师大河厂。额、冯二军先行，径薄北城，而南城回涌至，桂增负伤坠马，寇舁入城。额尔庆额愤甚，先登陷阵，斩寇无算。因士卒伤亡多，止战。届期学功至，距城十馀里，见额尔庆额被创还，遂率所部救之。金顺责其援不力，宗棠曰：“额尔庆额等轻进贪功，咎由自取。且先夕进攻，学功何能豫知耶？”
历古城领队大臣、科布多帮办大臣。命偕参赞大臣升泰勘界，以奎峒山为科、塔两城外蔽，哈巴河南流入中国，与俄官抗争，始得展地定界。新疆底定，晋头品秩。十二年，调伊犁。伊犁设副都统自此始。莅任七年，兴办屯田，军民辑睦。十九年，卒，恤如制。
丰绅，字汉文，吴紥拉氏，隶满洲正白旗，吉林驻防。都兴阿督江北军，檄守扬州，以战功历迁至协领。克宝丰，取宁夏，数获胜。穆图善遣往灵州招抚，马化龙就抚。穆图善上其功，晋副都统。寻护宁夏将军。时伏莽未靖，自宁城至灵州，隘口数十，为商旅来往孔道，丰绅诘奸禁暴，行旅便之。先后平陕匪西河、横城堡，补官锦州，擢黑龙江将军。坐事褫职。光绪间，起故官，历绥远城、江宁。中日事起，出驻通州，事宁回任。二十四年，卒。诏优恤，予建祠。御史彭述劾其侵冒，夺恤典。
文麟，字瑞圃，兀紥拉氏，满洲正蓝旗人。道光二十二年，考取内阁中书，迁侍读。咸丰八年，出为甘肃兰州道，调镇迪。同治四年，回窜据古城，文麟上防守奇台状，上嘉其知大体。济木萨者，回众屯粮地也。文麟潜遣练勇攻克之，获粮万数千石。索焕章窜玛纳斯，分掠阜康、吐鲁番、迪化。文麟分兵扼三台要隘，上疏乞济师。诏令严守济木萨，援未至而哈密、奇台相继沦失。亟与巴里坤领队大臣讷尔济合兵进击。闻寇集东路，使佐领恒昌先进，败于奎苏，而自请赴前敌。上怒，诃责之，下部议，坐擅离职守，降二级调用。
诏以蓝翎侍卫充哈密办事大臣。文麟遂率所部收复城垣。马金贵、白彦虎先后围攻，濒危者数矣，文麟拊循士卒，卒能以饥军驱强敌，俾缠回转危为安。五年，遭母忧，改署任。明年，肃州回窜玉门，战红柳湾，败之。回复大举犯城关，文麟督军严守，伺间出击。围解，乃为筹耕种，葺庐舍，训练军士，且战且屯。服阕，以头等侍卫补本官。益招哈密团首孔才至，以其练勇二百编入伍籍，遣往古城兴屯修堡。后收徐学功散勇二千馀，任耕战。于是古田、济木萨屯政大举。令充裨将，自是数与妥明、马明、白彦虎相攻杀，所向皆捷。
十二年，肃城回数出关犯哈密东山，文麟令魏忠义出驻塔尔纳沁堡，分扼各隘，剿抚马贼，擒回马五十九。旋魏军大失利，文麟飞章自劾，被宥，益感奋，率所部进击，力保危城。降敕褒嘉，加副都统衔。明年，彦虎援肃州，溃退安敦玉，文麟使骑旅追之，彦虎遁入山，肃州平。诏张曜等驰赴哈密，会文麟进剿。光绪二年，卒。
文麟治军数载，囊无私蓄，与士卒同甘苦，故人皆原为尽命。及其没也，阖营恸哭失声。明春、富勒铭额先后状其绩以上，予褒恤，附祀新疆哈密专祠。
明春，巴羽特氏，隶蒙古正红旗。初从胜保平河北，补前锋校。征陕回，隶多隆阿麾下，以战功数迁副都统。捣肃州，压城为垒，与回相持者半载，追蓝得全被重创。肃州回出掠安西、玉门、敦煌，明春驰逐三城间，三月，围悉解，授哈密帮办大臣。光绪二年，擢办事大臣。时南疆平，肃缠民悉还故土。明春为晰地亩给赀粮，劝使复业。凡治道路，缮堤防，兴水利，有裨民生久远者，靡不具举，民德之，至今犹虔祀云。十二年，卒，恤如制。
富勒铭额，佚其氏，隶满洲镶白旗，古城驻防。乌鲁木齐陷，古城大恐。富勒铭额出与寇战，数被创。事亟，如乌里雅苏台乞援，弗应，城破，全家殉焉。富勒铭额适在外，得免于难，愤诣文麟军所，原从杀贼。红柳湾之役，以功擢防御。回扰安西，设计抗御，斩虏多，并搜治西山逸匪，尽歼之，解敦煌围，晋头品秩，赐号坚勇巴图鲁，充古城协领。西陲告宁，置屯田，修兵房。以都统恭钅堂荐，光绪十四年，授伊犁副都统。时游勇构哈萨克回寇边，富勒铭额遣军捕其酋，馀烬悉平。十六年，署将军。增卡伦，整营制，索伦、锡伯、察哈尔、额鲁特兵卒咸复游牧旧业。十九年，徙塔尔巴哈台参赞大臣，练军兴屯，收还巴尔鲁克山，清界置卡，其治复仿伊犁，屹然成重镇。二十三年，乞归。二十九年，卒，恤如制。
学功，乌鲁木齐农家子。好技击，值回乱，结健儿数十，掠回庄赀货以自赡。遇汉民，力护之，虽边外悍回皆已惮之矣。厥后附者益众，集五千人，精练马队，每战突阵，骤若风雨，回见之辄走。学功先后阵斩伪帅马泰、阿奇木马仲。仲子人得袭伪职，与妥明积不相能，妥明复以党攻之。安酋帕夏乃约学功破吐鲁番，进攻乌鲁木齐，下之。妥明走绥来，数日死，帕夏遂据乌垣。
初，帕夏以学功善战，故与交驩，冀藉其力，王哈密，以南八城，归献朝廷，已，知其无远略，且百战未得一阶，益轻之，令还绥来南山。于是学功大恚，屡攻乌垣，其民人时降学功，时投人得，转辗属役，迄不得息。同治七年，俄人构土回缠头将袭乌垣，声赴绥来易市，驱驼马数千，载货钞至石河，去绥来八十里。学功以骑旅截之，僇数十人，馀纵还。自此俄人不敢东窥。十二年，彦虎率悍回数千分掠乌垣、绥来，学功复横截之，杀数百人，夺橐驼五百。彦虎势益孤。学功既任职，但承大将风指，异于初起血战时矣。后与孔才并官至提督。孔才，哈密人。
论曰：从左宗棠立功西陲最名者，湘军中称二刘，豫军中称曜。之数人者，投袂攘难，不数月，廓清万里，虽张骞、班超，奚多让焉！金顺、穆图善提塞北健儿，横行玉门、金岭间，其志尤壮。文麟名出二人下，而招团兴屯，兼任畊战，不烦国家一兵，遂定西边，其功亦足并传云。
