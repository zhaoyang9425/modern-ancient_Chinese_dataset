萧启江 张运兰 唐训方 蒋凝学 陈湜 李元度
萧启江，字濬川，湖南湘乡人。少贾于蜀，后始折节读书。咸丰三年，入塔齐布军。四年，从平岳州，克武昌、汉阳、兴国、大冶、蕲州，叙县丞，晋秩州同。五年，广东贼犯湖南，湘抚骆秉章檄启江募兵协剿，曰果字营，自是独将一军。攻茶陵踞匪，率壮士数十人薄南门，贼自民廛跃出，攒矛环刺，启江手擒数贼，贼莫敢逼。寻会克其城，贼走江西，陷弋阳、兴安。启江偕罗泽南复两城，进收广信，赐花翎，擢同知。
六年，刘长佑援江西，总统诸军，启江属焉，驻师浏阳。贼陷万载，启江大破之〈木诸〉树潭、大桥、竹阜，遂复万载；而崇通贼复犯浏阳，援贼大至，扑营，启江鏖战败之，蹑至八角亭，毁其垒。会曾国华驰至，偕由洪塘、新昌、上高捣瑞州。前军至登龙桥，击退袁州贼，进攻新昌、上高，拔之，擢知府。进攻袁州，启江与长佑分地扼贼。长佑攻西南，启江攻东北，尽平城外贼屯。城贼惶惧，启江策临吉贼必来援，设伏败之，尽夺其辎重。寻破贼合山，克分宜，加道衔。进攻临江，七年正月，大捷阴冈岭，斩其酋。贼势以孤，乃潜约抚、建、新淦援贼趋太平墟，犯长佑营。长佑战失利，营陷，贼乘势回犯阴冈岭。部将田兴恕、杨恒升突阵，斩悍酋数人，师从之，贼崩溃，夷其垒四十七。城贼穷蹙乞降，而贼首仍负嵎死拒，乃诱其出战，启江挥军疾进，薄城而登，遂克之，擢道员，加按察使衔。长佑寻以病归，刘坤一代之。启江与进攻抚州，连下宜黄、崇仁。抚州贼屯樟树镇，将伺官军渡赣袭临江，启江与坤一回击，大破之。进次上顿，距抚州十五里，筑垒甫毕，贼至，迎击败之。进攻高桥，贼弃城遁，追斩千七百有奇。抚州复，加布政使衔。
九年，贼陷南安，纠众数万犯赣州，踞新城墟及池江诸地。时曾国藩督援浙军，启江率所部从，檄援赣州。启江遣田勇三千诱贼，贼争出赴利，启江摧锋直进，斩级数千。田勇者，江西募农夫防贼，贪卤获，倚湘军无所畏，集者四万。启江曰：“众而不整必败。”禁之不可，遇伏果溃。湘军为少却，部将胡中和力战断后，复进败之，平新城墟、池江、小溪、凤凰城诸贼垒，贼退入南安。南安故有二城夹水，贼分屯相犄角，军至皆弃而走。启江进屯城外青陇、黄陇，结垒自固，令曰：“入城者斩。”有顷，贼果还南城，攻之，败走。启江曰：“贼狡而弱，吾直驱之耳！”攀堞以登，贼夺西门走，追杀数十里，赐号额埒斯图巴图鲁。进信丰，会总兵遮克敦布攻吴家岭，启江率中营进。贼万馀来扑，击败之，破先溪桥贼垒，城兵出而夹击，立解其围。时江西郡县皆复。
石达开由崇义窜湖南，郴、桂所属皆告警，启江驰防。贼已由永州窜围宝庆，启江自临、蓝趋永州，扼东安，屯白牙市。刘长佑、李续宜解宝庆围，追至白牙，启江会军夹击，擒其酋杨家廷、马继昌于阵。贼窜入广西，陷兴安，尽集悍党大溶江遏追师，遣别贼直犯桂林。启江由全州趋兴安，复其城；攻大溶江，大捷，解桂林围，以按察使记名。移军回湖南。
四川军事急，命启江率师往援。十年春，甫至，以疾卒于军。诏赠巡抚，从优赐恤，谥壮果，湖南、江西并建专祠。其所部留四川，骆秉章用以平贼焉。
张运兰，字凯章，湖南湘乡人。咸丰初，从王珍转战衡、永、郴、桂，积功擢同知。六年，战通城，运兰设三伏，营前斩贼酋张庸忠，擒鲁三元，克通城，又大破贼于崇阳白蜺桥，赐花翎。七年，从王珍援江西，迭捷于临江、吉安、乐安、新城、广昌，功皆最。王珍卒于军，运兰与王开化分领其众。吉安贼窥永丰，运兰屡败之，擢知府。又破贼于峡江桥阜滩、狮子山。移军吉水，扼贼三曲滩，相持数日，血战十数次，斩贼渠黄锡昆。渡赣江，破石达开于朱山桥，达开焚屯而遁，遂解永丰围，擢道员。八年，略定乐安、宜黄，逼建昌，败贼于厚坪。破水南贼巢，分剿南源、里塔墟、刘家坑，直捣谢坑，毁贼垒，斩其酋廖雄篙等，复南丰。建昌之围始合，五月，克之，加按察使衔。贼复犯南丰，击走之，追及新城杭山，降贼众数千。
时诏起曾国藩督师规浙江，国藩行次江西，贼已入闽，疏调运兰及萧启江率所部从。会贼陷安仁，别将失利，运兰进击，大破之，歼贼数千，克安仁，赐号克图格尔依巴图鲁。由杉关进剿破贼顺昌，回援景德镇，战于李村，斩馘二千馀，解散千计。九年，援饶州，败贼于栗树山，克浮梁，加布政使衔。
是年秋，粤匪犯湖南宝庆，运兰回援，叠破贼于宜章、星子、市禾洞，追至广东连州，破九陂、石塘、白虎墟贼巢，殄贼逾万，授开归陈许道。十年，曾国藩军祁门，运兰偕鲍超破贼黟、歙。十一年，克休宁，擢福建按察使。再复黟县，尽夷贼垒。时运兰统五千人防徽州，寻移防宁国，值大疫，悍贼麕集，与霆军力拒之。同治元年，拔旌德。二年，命援广东，捣阳山石茔贼巢，降其众三千，擒巨酋李复猷于连州。
三年，赴福建按察使任。时江、浙逸贼众犹十馀万，由江西入闽，蹂汀、漳二郡。运兰率五百人趋武平，遇贼，众寡不敌，总兵贺世桢、王明高，副将雷照雄皆战殁；运兰被执，骂贼，支解之。事闻，赠巡抚，予骑都尉世职，谥忠毅。武平及湖南、广东建专祠。
唐训方，字义渠，湖南常宁人。道光二十年举人，大挑教谕。咸丰三年，曾国藩创水师，训方领副右营，嗣改入陆军。从罗泽南克蒲圻，复武昌，又从攻兴国金牛堡。国藩命募常宁勇五百人统之，曰训字营。从克田家镇、蕲州、广济，拔黄梅，进军濯港，败悍酋罗大纲。是夕，贼谋袭大营，训方巡营惊觉，贼退走。明日，攻孔垅街口，训方率壮士踏肩陟高墉，诸军乘之，遂破孔垅。
五年，从泽南援江西，克弋阳、兴安、广信、德兴、浮梁。援义宁贼屯城外鸡鸣、凤凰二山，与城犄角。训方逼鸡鸣山下，督队先登，贼惊溃，乘胜拔其城。从泽南援武汉，克蒲圻，进攻武昌。累擢知府，赐花翎。六年正月，率三百人夜由鲇鱼套至藕塘，夺二垒，又破援贼于豹子海。会襄阳土匪高二倡乱，围府城，巡抚胡林翼令训方偕舒保马队往剿。破贼于峪山，援贼至，又败之。进克樊城，追至吕堰驿，斩女贼宋氏。援宜昌，破贼于南漳，权襄阳知府。七年二月，川匪刘尚义犯宜城，扬言趋荆门，而使南漳贼袭府城，训方备之，急扼武安堰，贼奔据武安城，进攻之。会都统巴扬阿来招降，训方进剿高二于璩湾，乘雪夜进攻，擒之；而巴扬阿所抚贼复叛，掠郧、房、保山、竹山、竹谿、保康、兴山。训方会陕西军连破之武当山金顶，斩其渠，馀贼降。襄郡悉定。先以克武汉论功以道员记名，至是加按察使衔，授湖北督粮道。
陈玉成合捻匪犯蕲、黄，训方自襄阳赴援，连战败贼，进屯张家塝。胡林翼令于蕲州境内建碉卡，训方以二千人守之，贼迭来攻，皆击退，赐号奇齐叶勒特依巴图鲁。调援临淮。寻以李续宾军覆三河，回防湖北，屯陈德园。九年，会攻太湖，贼围鲍超于小池驿，多隆阿不能救，令训方移军近鲍营为接应。甫至，筑垒未就，为贼所乘，乃退屯新仓。十年，解军事，赴粮道任。未几，连擢湖北布政使。十一年，胡林翼驻军英山，病甚。贼上犯黄州，抵滠口，武昌震动，讹言繁兴。训方处以镇静，诛乱民数人，人心始定。滠口贼亦击退。
同治元年，安徽巡抚李续宜因母丧夺情，请假回籍，举训方自代，命暂行署理。苗沛霖反侧久，遂叛，安徽诸军皆不能制。二年，僧格林沁大军至，始平之。抚循降圩，收其兵械，奏移凤台，治下蔡雉河集，增立涡阳县。都统富明阿奏劾训方，降调。三年，署湖北按察使，寻署巡抚，授直隶布政使，兼统练军出省防剿。七年，西捻平。请开缺省墓。光绪三年，卒于家。湖北请祀名宦祠。
蒋凝学，字之纯，湖南湘乡人。咸丰初，在籍治乡团。五年，从罗泽南克武昌，奖国子监典簿。六年，率湘左两营从巡抚胡林翼攻武昌。屯赛湖堤，引江水入湖，合长围，进薄城下，平贼垒十馀。武昌复，论功擢知县。从克黄州、大冶、兴国，逼九江。七年，分统三营屯北岸陆家嘴，攻小池口，屡战皆捷。都兴阿檄攻童司簰。童司簰背江据湖，通黄梅要隘，贼五六万踞之。至则贼数搏战，凝学坚持不退。寻陈玉成来援，众议退兵，凝学曰：“童司簰不克，水师往来失所据，九江之师亦掣肘，势所必争。”请增兵千人，宵济合水师，连日鏖战，破之，平贼垒数十，进克黄梅，擢同知。八年，会攻九江府城。凝学穴地道迤东而南，地雷发，坏城垣百馀丈，从缺口入，歼贼甚众，擢知府，赐花翎。连复麻城、黄安，擢道员。
十月，李续宾三河军覆，官文檄凝学间道遏剿。会多隆阿、鲍超击贼于宿松花亭子，破之。贼退太湖、潜山，凝学驻防荆桥。九年，移屯黄州罗田，会攻太湖。十二月，陈玉成大举来援，凝学移军龙家凉亭，与鲍超小池驿之军为犄角，留四营遏太湖东门，城贼出，击退之。十年正月，鲍营被围急，凝学进援，甫拔营，贼大队来抄，凝学挥军截击，多隆阿率马队应之，战竟日，擒斩二千馀。乘胜攻罗山，冲贼垒，诸军合击，贼大溃，加盐运使衔。十一年，陈玉成复犯湖北，凝学回援武昌县，败贼赤壁山下，复其城。会总兵成大吉等攻黄州数月不下，诏降贼目刘维桢，复蕲州，选出众五百人为忠义营，使维桢诈称援军，诱城贼出，击之，遂克黄州，以道员记名，加布政使衔。
苗沛霖叛，陷寿州，凝学进屯六安，克霍丘，增募水陆军。苗党姚有志、潘垲等乞降，各圩多反正，授甘肃安肃道。同治元年，移屯颍州。二年，粤匪李世贤北窜，凝学移军舒城，击败之，又追败之六安，贼引去。苗沛霖复围寿州，凝学回援，破贼于牛尾冈。寿州寻陷，凝学坐救援不力，褫布政使衔，仍驻防颍州。会僧格林沁督师剿沛霖，凝学克霍丘各圩，水师分驻三河尖、临淮关，进破黄梁集，克颍上，收附近城各圩，斩贼党苗呆和、苗呆花，复怀远。沛霖势日蹙，遂走死。
三年，粤匪陈得才等纠众三十万自陕西回窜，图救江宁。凝学屯英山，遏贼金家铺，败之。贼复自麻城犯霍山，凝学退石家嘴，与按察使英翰相犄角，伺贼过狙击，殪千馀人，拔出难民数千。英山解严，复布政使衔。进援湖北，收复罗田、蕲水、麻城三县，解蔡家河围。贼复窜安徽，凝学蹑追，沿途袭击，绕出贼前，遏之霍山长岭庵。路险，贼不虞兵猝至，多坠涧死，降者三四万，贼首陈得才仰药死。简降众为步队五营、马队三营，馀悉遣散。
是年冬，陕甘总督杨岳斌奏调凝学赴甘肃，行次樊城，会霆军哗变。凝学所部亦以欠饷不靖，请于巡抚郑敦谨，借款资遣湘左八营，留忠义营于湖北，自请回籍养病。命两月假满仍赴甘肃。五年，募湘勇二千，号安字营。至西安，巡抚刘蓉奏请凝学屯泾州，兼顾关陇。六月，败回匪于华亭，与提督雷正绾、总兵张在山等约夹击，深入被围，士卒死伤七百馀人，总兵周太和、周清贵，副将黄德太等均殁于阵。凝学溃围出，屯平凉，转战而前，至省城，署兰州道。六年八月，回匪犯兰州，守城兵仅凝学所部千馀人，登陴固守，屡出奇兵焚贼垒，贼寻退，以按察使记名。八年，署按察使。九年，复署兰州道，擢山西按察使。光绪元年，迁陕西布政使。四年，以病解官，未行而卒。赐恤，赠内阁学士。
陈湜，字舫仙，湖南湘乡人。咸丰六年，曾国荃赴援江西，招湜襄军事，从克安福、万安。七年，进围吉安。国荃奔丧去军，湜代领其众。寻以父忧归。八年，从蒋益澧援广西，克平乐。贼趋桂林，湜率四营遏之于大湾车埠，败之，乘胜划苏桥垒。从攻柳州，克浔州。九年，石达开围宝庆，湜募千人出祁阳赴援，与李续宜夹击破之。十年，曾国荃围安庆，使湜总军事。湜规地形，请堨枞阳口蓄水阻援贼，力扼集贤关，从之。贼酋陈玉成来援，阻水，趋集贤关，击破之。十一年，克安庆，自是独领一军。循江而东，会克诸城隘，累擢至道员。
同治元年，从国荃攻江宁，建议先并力九洑洲，断江北接济，先后会诸军击走李秀成、李世贤援众。二年，城围合，湜当西路，克江东桥、七瓮桥、紫金山诸隘，赐号著勇巴图鲁。三年六月，克江宁，湜入旱西门，遇李秀成率死党出走，逆击反奔，寻为他军所擒，以按察使记名。
四年，授陕西按察使，调山西。捻匪方炽，陈筹防五策，建水师于龙门、砥柱间。五年，捻酋张总愚谋渡渭，湜令水师焚三河口浮桥，督民团备渭北，贼不得逞。六年，命湜驻汾州，节制文武。冬，总愚乘河冰合，窜入山西，七年春，犯畿辅。湜以疏防褫职，谴戍新疆，巡抚郑敦谨疏请留防。冬，陕回将乘隙渡河，屡击走之，诏免发遣。
左宗棠西征，檄湜率五营出固原，断汉伯堡贼南趋河州之道，歼余彦禄馀党于罗家崄。九年，金积堡平，复原官。十年，进规河州，宗棠令湜尽护诸将渡洮进攻。连克陈家山、杨家山、董家山诸回堡，逼攻太子寺老巢，破其外壕。十一年，提督傅先宗等战殁，贼乘胜来攻。湜阳置酒高会，密令总兵沈玉遂急捣之，马占鼇穷蹙乞降，缚悍酋狗齿牙子等以献。河州平。十二年，叛酋马桂源、马本源踞巴燕戎格，湜率军进讨，二酋败遁。湜善视其孥，遂因占鼇来降，数其罪诛之，并斩马五麻诸悍目，赐号奇车伯巴图鲁。四月，逾河收循化。循化撒拉回素犷悍，恃险扰边。湜深入其阻，群回缚悍目马十八、沈五十七等二十馀人献军前，缴械受约束。湜规地势，修城设官，分营扼驻，与西宁、碾伯、河州声息相通焉。寻谢军事回籍。
光绪八年，两江总督曾国荃奏调统水陆诸军，兼治海防，驻军吴淞。以私行游宴被劾归。十二年，复出统南洋兵轮，总湘、淮诸军营务，授江苏按察使。二十年，辽东兵事起，诏集旧部防山海关，移屯关外鞍山站。二十一年春，进驻大高岭，遣将援辽阳。和议成，擢江西布政使。命剿甘肃叛回，未行，复驻山海关。二十二年，卒，赠太子少保。
湜从曾国荃最久，后屡蹶，仕久不进。世称为宿将，光绪中，命绘中兴功臣于紫光阁，征集诸将之像，湜与焉。
李元度，字次青，湖南平江人。以举人官黔阳教谕。曾国藩在籍治团练，元度上书数千言言兵事，国藩壮之，招入幕。咸丰五年，国藩移军江西，令元度募勇三千屯湖口。六年，移屯抚州，偕江军林源恩合防。与贼相持久之，饷绌，分军克宜黄、崇仁；而贼自景德来援，抚州贼出攻江军营，林源恩死之。元度突围出，移屯贵溪，防广信。七年，贼二万来袭玉山，守卒仅七百人，元度迎战，断贼浮梁，贼以步队缀军，骑贼趋上游跐水渡。乃回城拒守，被攻两昼夜，元度立埤〈土儿〉间，弹中左颊。贼忽罢攻，钲铙杂作，知其穴地道，乃掘壕以防，伺其穿隧及壕殪之。贼技穷引去，伏兵邀击，安仁、弋阳、广信皆平。元度先已累擢知府，以道员记名，至是加按察使衔，赐号色尔固楞巴图鲁。八年，率所部平江军援浙江，败贼玉山子午口。会克常山、江山，授浙江温处道。
十年，曾国藩督师皖南，调元度安徽宁池太道，防徽州。至甫三日，贼由旌德纠合土匪散军入绩溪丛山关。遣同知童梅华、都司单绥福率千人往援，败挫。贼趋郡城，元度退走。国藩奏劾，褫职逮治。会浙江巡抚王有龄奏调援浙，元度不待命，回籍募勇八千，号安越军。将行，粤匪犯湖南，巡抚文格留其军守浏阳，偕诸军破贼，诏赏还按察使衔，并加布政使衔。
会杭州陷，王有龄死，诏左宗棠代之。元度率军入浙，与李定太守衢州，授浙江盐运使，署布政使。国藩以元度罪未定，不听勘遽回籍，复劾革职，交左宗棠差遣。言官再论劾，命国藩、宗棠按治。国藩奏：“徽州之失，元度甫至，情有可原。”宗棠疏言：“杭州失陷，非因其逗留所致。惟落职后求去索饷，不顾大局。”论遣戍。沈葆桢、李鸿章、彭玉麟、鲍超等交章荐其才，代缴台费，免罪归。同治初，贵州巡抚张亮基奏起剿教匪，以功复原官，擢云南按察使。光绪八年，丁母忧。服阕，补贵州按察使，迁布政使。十三年，卒于官。
元度擅文章，好言兵，然自将屡偾事。所著先正事略、天岳山馆文集，并行世。
论曰：萧启江、张运兰功在江西，在湘军中资劳最深，中道而殒，故恤典特隆。唐训方、蒋凝学转战功多，旧部散亡，再出遂不竞。陈湜、李元度皆踬而复起。元度文学之士，所行不逮其言，军中犹以宿望推之尔。
