△吉林
吉林：古肃慎国之域。明初，奴儿干都司地，领卫百八十四、所二十。后为长白山三部、扈伦四部所属辉发、乌拉、叶赫，兼有哈达北境及东海部地。清初，建满洲城于俄漠惠之野鄂多理城。顺治十年，置昂邦章京及副都统二人镇守宁古塔。康熙元年，改宁古塔将军。十五年徙，改吉林将军。先是十年徙副都统一人驻吉林，三十三年徙伯都讷。雍正三年，复置吉林阿勒楚喀副都统。五年，增三姓副都统。光绪七年，置珲春副都统，吉林、宾州、五常三厅。八年，吉林厅升府。后增长春、新城、依兰，各领县有差。三十三年建行省，改将军为巡抚，尽裁副都统等。宣统三年，定西南、西北、东南、东北四路为四道。凡辖府十有一，州一，厅五，县十八。西至伊通州，界盛京；东至乌苏里江，界俄领东海滨省；北至松花江，界黑龙江；南至图们、鸭绿江，界朝鲜。广二千四百馀里，袤千五百馀里。北极高四十一度三十分至四十五度四十分。京师偏东九度八分至十三度十分。宣统三年，编户七十三万九千四百六十一，口三百七十三万五千一百六十七。案：吉之旧界，东至宁古塔八百馀里，又乌紥库边卡七百馀里，又松阿察河三百里，又千馀里至海，凡三千里有奇。其东北至三姓千二百里，又五百馀里富克锦，又七百馀里乌苏里江口，又二千馀里至庙尔，实四千四百里有奇。又自富克锦逾混同，循黑龙江东界，北至外兴安岭，二千里有奇。又自珲春而东至海参崴，又东七百里有奇锡林河。其中部落，若费雅，居图库鲁、鄂古二河之间，在混同江北海滨；若费雅喀，居额济第河西；若贡豹，居约色河北；若奇雅喀喇，居约色河南，并混同江东南海滨。其自混同江口西至黑勒尔，则济勒弥部居之，即金史之济勒敏；自黑勒尔西至阿吉大山，沿混同江两岸，则额登喀喇部居之，即不薙发黑斤；自阿吉大山西至伯利，则赫哲喀喇居之，即薙发黑斤；并久隶版图，比于编户。咸丰八年爱珲之约，以乌苏里江口为新界，失地二千馀里，然于吉只东北一隅。十一年北京之约，自乌苏里江口溯流至松阿察河，逾兴凯湖西至白棱河口，又逾大绥芬河而南至瑚布图河口，又南而西至图们江口以东旧界属俄，以乌札库边卡瑚布图河口为新界，又失数千里，遂无复有江口入海为吉辖境者。光绪十二年，黑顶子勘界，定珲春之海口属俄，则图们江口内去海三十里“土”字界碑为中俄新界矣。又东北海中库叶岛，一曰黑龙屿，广三四百里，袤二千馀里。西北图克苏图山，山阴社瓦狼、阳费雅喀部，南有阿当吉山，山东嵩阔洛、南俄伦春部，又南雅丹部，并天命中内附。辽远不克时至，岁以夏六月遣使至宁古塔东北三千里普鲁乡贡献，颁赉有差。后属三姓。今亦为俄有矣。又东南海中虾夷岛，康熙中屡偕库叶人至混同江境内贡貂受赏，后亦隶日。其名山：长白。北迤者，黑山、平顶。歧为二：西支，西北迤为色齐窝集、张广才岭，至拉林；东支，东北迤为哈尔巴岭、老松岭。至绥芬河源复歧，一东讫俄东海滨省，一东北为察库兰岭、哈达岭、阿尔哈山。其巨川：松花、混同、嫩江、牡丹、乌苏里、图们诸江。其驿路：西达盛京开原；北齐齐哈尔；西南达珲春。电线：东达海参崴，北齐齐哈尔，西南达奉天。
吉林府：繁，疲，难。总督驻奉天。巡抚兼副都统，民政、交涉、提学、提法、度支司，劝业道驻。明，乌拉等卫。后属扈伦族之乌拉部。本吉林乌拉，一曰乌拉鸡林，又名船厂。清初，隶宁古塔将军。康熙十五年徙驻。雍正五年置永吉州，隶奉天。乾隆十二年改吉林厅，仍隶将军。光绪八年升为吉林省治，领伊通、敦化，后削。西南至京师二千三百里。距盛京八百二十馀里。隶西南路道。广四百九十里，袤五百馀里。北极高四十五度四十九分。京师偏东十度二十七分。东：团山，尼什哈龙潭。西南：温德亨，亦望祭山，有殿祀长白，雍正十一年建；寿山。东南：松花江自额穆入，右合海青沟，左温德亨河。东北迳城东，又北，右合莽牛、四家子，左鼇龙、兴隆河，缘舒兰界入德惠。西南驿马河，即伊勒们，自磐石缘界合岔路河，又北缘双阳界，西北木石河，并从之。打牲乌拉，城北七十里，本乌拉国，旧曰布特哈乌拉。太祖先后克其宜罕山、临河、金州、逊紥塔诸城，遂平之。柳边四围长六百二十二里，栅高四尺五寸，壕宽深各一丈，插柳结绳以定内外，曰“柳条边”，亦新边。东北接舒兰，西南至双阳。农事试验场，桑蚕山蚕林业土山分局，松花江官轮局，欢喜岭稽查所。商埠，光绪三十一年中日约开。旧设站五：东尼什哈、额赫，北金珠鄂佛罗，西搜登、伊勒们。官商路四：南并温德河达桦甸官街；东南历大小风门达敦化；西南双河镇、磐石；北渡鼇龙达德惠。吉长铁路站九：吉林、孤店子、桦皮厂、赵家店、土门岭、马鞍山、营城子、下九台、驿马河。
长春府：繁，疲，难。省西二百四十里。古扶馀国地。明初，三万卫。后属蒙古科尔沁部。清初属蒙古郭尔罗斯前旗，曰宽城子。嘉庆五年，于长春堡置长春厅。道光五年徙治，仍旧名。光绪十五年升。宣统元年，设西南路分巡兵备道，驻府。广三百二十里，袤一百七十里。北极高四十三度四十一分。京师偏东八度三十三分。西南：白龙驹山。俄筑东清铁路采石。光绪三十四年，与日本交涉封禁。西人谓世界最古石山，与英阿尔兰为二。西：龙泉、大青、对龙。南：伊通河自其州边门入，迳城东，又北，左会新开河，东北缘农安界，迳潘家岭，入德惠。东：驿马河，自双阳缘界，右岸及雾海河并北从之。朱家城照磨，光绪十六年由农安徙。官商路四：南入伊通门，达其州；东南十里堡达双阳；西：万家桥达奉天怀德；北：万宝山镇达农安。吉长铁路自吉林历德惠入。站四：饮马河、卡伦、长春、头道沟。在府西北与东清接。日俄战后，长春以北属俄之东清，以南属日本南满铁道会社。俄站宽城子，曰长春驿。商埠，光绪三十一年中日约开。
伊通州：冲，繁，难。省西偏南二百八十里。渤海长岭府地。明初，塔山、雅哈河、伊敦、拉克山、发河等卫。后属扈伦族之叶赫部。雍正六年，由吉林镶黄、正黄二旗各拨一旗驻之。嘉庆十九年，置伊通河巡司。光绪八年为州，属吉林。宣统元年直隶。二年降隶西南路道。北极高四十三度四十分。京师偏东八度五十分。西南：龙潭山。西：摩里、青、马鞍。北：勒克。东：尖山。东南：大星岭，其东板石屯，伊通河出西北，迳城东，右合伊巴丹河，出边入长春。西：小伊通河，自奉天东平错入，为新开河，入怀德。太平河从之。又西，东辽河自西丰入，右合大小雅哈河，入奉化。昭苏太及条子河亦入焉。左纳阳斯河，一曰赫尔苏河。又西，清河入为叶赫河，入开原。其瞻河错入从之。赫尔苏，州同，光绪二十八年由磨盘山徙。旧设站五：东自双阳苏瓦延入境，六十里伊巴丹；又西百里阿勒坦额墨勒，即大孤山站；又西六十里赫尔苏；又八十里叶赫；又五十里蒙古霍罗，即莲花街站。官商路四：北达长春；东南营城子达磐石；西赫尔苏站达奉天奉化；西南莲花街达昌图。
蒙江州：省南四百六十里。明，鄂尔珲山所。后属讷音部。光绪三十四年，析吉林极南地置。宣统元年，隶西南路道。北：那尔轰岭。南：长半城山、五金顶子。东南：头道江，自奉天抚松缘界，为汤河口，屈北，合花园河。其西裴德里山，头道蒙江出，州以此得名。右合二道、三道水，左珠子河来会。又东北合那尔轰河，其右岸会二道江，是为松花江，入桦甸。官商路四：北达桦甸官街至省；东北至夹皮沟；西达奉天辉南；东南汤河口入长白。
农安县：疲，难。省西北三百六十里。古扶馀国都。明置三万卫。清初，郭尔罗斯前旗地。光绪八年置照磨，十五年改，仍隶长春。宣统元年，隶西南路道。东：卧牛石山、红石砑。西：太平岭、伏山、大青。东：松花江，自德惠入。城南伊通河自长春缘界注之，西北入蒙古郭尔罗斯前旗。旧有蒙古站路，共十一站，三百九十里。
长岭县：省西北五百二十里。蒙古郭尔罗斯前旗地，曰长岭子。光绪三十三年，析农安之农家、农齐、农国三区置，隶西南路道。南：朱克山、团山。境无河流。北有大漠如瀚海，俗呼北海。冬夏恒苦风沙，惟东、南二乡繁盛。新安镇，主簿。官商路四：东南至长春；西北至奉天开通；北历郭尔罗斯前旗达安广；南历科尔沁达尔罕旗达辽源。
桦甸县：省南偏东二百七十里。明，法河卫。末属长白山之讷音部。清初禁地。光绪三十四年，置治桦皮甸子，徙桦树林子。宣统元年，隶西南路道。西北：赵大吉山、庆岭。西：杉松、天平。南：帽山、猴岭。东南：金银壁岭。二道江自奉天安图缘界，富尔河合古洞、黄泥、蒲岑诸水注之，为上两江口。又西仍缘安图及抚松界，至下两江口。左岸合头道江，是为松花江。合境内柳河五。又苇沙色勒河，复缘蒙江界入，右合穆奇河，迳城西，左会辉发河，为大渡口。又北右合漂河，迳桦皮甸子入额穆。侧有常山屯，扼珲春、敦化西至奉天孔道。官商路五：西至官街，折北入吉林；北出大鹰沟，并达省；西南至蒙江；东至敦化；东南延吉洞河入延吉。
磐石县：省南偏西三百里。明，扈伦族辉发部。清初，北境属吉林，南奉天围场。光绪八年，置磨盘山巡司，隶伊通。十三年改州同。二十八年为县，隶吉林。宣统元年，隶西南路道。磨盘山，东北二里。北：鸡冠。东北：老茅。西：大红石磖、库勒岭。东南：辉发江自奉天海龙亮子河入，东北，左合石头、富大都岭，右虾蟆、独木河，迳黑石镇，左合朱其、呼兰，右大小色力河。五道至头道荒沟，入桦甸。东北：呼兰岭，驿马河出西北，左合黄河，入吉林，岔路河从之。官商路三：北小城子达省城；西由朝阳山达伊通；东南黑石镇西达海龙；南蒙江。
舒兰县：省北偏东百六十里。明，阿林卫地。康熙二十年，置巴彦鄂佛罗防御旗员，属乌拉总管。宣统元年，置于舒兰站。二年，徙治朝阳川南，隶西南路道。南：北庆岭。东南：玲珰岭。西：松花江自吉林缘界西北入德惠。卡岔河北入榆树达之。东：兰陵河，自额穆缘界入五常。东南：马鞍山，溪浪河出东北，迳秋千岭，合呼兰河从之。有巴彦鄂佛罗边门，即法特哈，康熙中更名。旧设站二：舒兰、法特哈。南接吉林金珠鄂佛罗，北达榆树盟温。官商路三：西南达乌拉街；东北水曲达五常；东南小城子镇达额穆。
德惠县：省北偏西百四十里。蒙古郭尔罗斯前旗地。旧属长春。宣统二年，析长春沐德、怀惠二乡置，治大房身，隶西南路道。南：狼洞岭。西：团山、双山。西南：土牛。东南：松花江自吉林缘界合木石河，入新城。西北伊通河，自长春缘界，纳驿马及雾海河从之。官商路三：南五台达省；东岔路口达榆树；西双山崖镇达农安。吉长，东清铁路。
双阳县：省西百九十五里。明，依尔们、苏完河二卫。宣统二年，析吉林西界、长春东界、伊通北界置，治苏斡延，隶西南路道。西南：黑顶子。南：土顶子、将军岭，光僻山，双阳河出焉。东南驿马河、自磐石缘界，合杜带、双阳、放牛、沟河入长春，西北雾海河从之。旧设站一；苏斡延。官商路三：南皇营；东南五家子镇，并达磐石；北奢岭口达长春。
新城府：繁，疲，难。省西北省六百里。即伯都讷副都统城。古扶馀国地。明，三岔河卫。后属乌拉部。嘉庆十五年，置伯都讷厅。光绪三十二年，改隶西北路道。广四百二十里，袤一百七十里。北极高四十五度十五分。京师偏东八度三十七分。南：大青山、鹰山。东南：松花江自德惠缘界农安，又西，左岸迳城南，又西北，左岸蒙古郭尔罗斯前旗界，至三岔口会嫩江。折东，缘黑龙江界，右会拉林河。自榆树缘界，复缘双城，合灰塘、薛家窝铺河，入双城府境。松花环其南、北、西三面，拉林流其东，川原广衍，水陆辐辏，富庶甲全省。旧设站五：自榆树盟温西北五十里入陶赖昭，又西五十里逊札保，又四十里伯都，又五十里社哩，又北八十里伯都讷，至松花渡口出境。官商路四：东北长春岭达双城；东南集厂达榆树；西渡江历郭尔罗斯前旗达奉天洮南；一由社哩渡江至郭尔罗斯镇国公府。有轮船埠。东清铁路站三：蔡家沟、石头城、陶赖昭。有通松花铁桥。
双城府：冲，繁，难。省北五百里。明，拉林河卫。有古城二，旧曰双城子。嘉庆十九年，置委协领，隶阿勒楚喀副都统。光绪八年，置双城厅。宣统元年，改隶西北路道。广二百四十里，袤一百四十里。北极高四十五度四十分。京师偏东九度二十分。东南：砍户德山。西北：松花江自新城会拉林河，东南自五常入，缘榆树、新城界，合朝阳苇塘河，入滨江。东：阿什河自宾州缘界，合混元河，迳小青顶子，合大红黄泥河，屈北缘阿城界入之。拉林城巡司。旧设站二：多欢、双城。官商路三：东东官所达阿城；东南至拉林；西西官所达新城。东清铁路二：西路站二，双城堡、五家子；东路站一，帽儿山。
宾州府：冲，繁，难。省北偏东六百十里。古挹娄国地。明，费克图河卫。光绪六年，建城苇子沟，置宾州厅。二十八年直隶。宣统元年升府，隶西北路道。广四百三十里，袤二百六十里。北极高四十五度五十一分。京师偏东十一度五分。东：海里浑山、太平、大青。南：黄头、混元。西北：团山。松花江自阿城入，合裴克图河，出南钓水湖岭，缘阿城界。又东合乌尔海里珲夹板。有新甸镇，江运巨埠。陶淇、摆渡诸河，入方正。东南：墨尔根阿什河出，西缘双城界合混元河入之。旧设站三：裴克图、苇子沟、色勒佛特库，东入松花北岸之佛斯亨。官商路三：东庙岭达长寿；西北满井达阿城；南古道岭达五常。东清铁路，府南。站：小岭。
五常府：繁，疲，难。省北偏东三百八十里。渤海上京属境。明属摩琳卫。同治八年，置五常堡协领。光绪六年，建城欢喜岭。八年改五常厅。宣统元年升府，隶西北路道。广二百一十二里，袤二百三十五里。北极高四十五度。京师偏东十度二十七分。东：蚂蜒窝集。东北：索多和。东南：九十五顶子。兰林河自额穆缘界，又西北缘舒兰界，合响水、寒葱河入。右合浑水、黄泥，左纳石头、溪浪河，迳城西，复缘榆树界。东南摩琳莫勒恩河出，右合冲河、香水、大小泥，左小黑、取才、条子、藤子河，迳五常堡来会，为拉林河。又西北入双城。山河屯经历，南六十里。蓝采桥巡司。旧设站一：五常。官商路五：北达宾州；南达舒兰；东南向阳山街达额穆；东北太平山达长寿；东南冲河镇达宁安。
榆树直隶厅：繁，疲，难。省北二百八十里。旧孤榆树屯，属伯都讷部。光绪八年，伯都讷同知徙驻。三十二年，置榆树县。宣统元年升。二年，隶西北路道。东：龙首山。西南：松花江自舒兰入，西北缘德惠界，迳五棵树镇，入新城。有渚曰巴彦通。东北：兰棱河，自五常缘界，迤西北缘双城界，为拉林河。至牛头山镇，南卡岔河自舒兰入，右合二、三、四道河注之。旧设站三。登伊勒哲库即秀水甸子，西接蒙古喀伦，西北接拉林多欢，东达五常盟温，南接舒兰之法特哈，西北接新城之陶赖昭。
滨江厅：省北五百五十里。即哈尔滨，本松花江右滩地。光绪三十二年，置治傅家甸，为江防同知，驻滨江关道，分隶黑龙江省。宣统元年，划双城东北境益之，江防改抚民，专属吉林，分巡西北路道驻厅。东：秦家冈。北：松花江自双城合苇塘沟河缘界入。左岸黑龙江哈尔滨。总车站，城西。自此西南双城、新城、德惠，达长春。东南阿城、宾州、双城、长寿、宁安、穆棱，达东宁之交界驿。商埠，光绪三十一年中日约开。海关。两江邮船总局。
长寿县：疲，难。省东北八百六十里。明，蚂蜒河卫。光绪八年，置烧锅甸子巡司，属宾州厅。二十八年改置，隶宾州直隶厅。宣统二年，隶西北路道。南：花曲柳山。东：西老岭。东南：蚂蜒窝集岭，蚂蜒河出，屈西，左合小石头、七道、苇沙、西乌吉密，右养鱼池、蒿麦、棱河。折东北，左合西亮珠，右黄玉、长寿。迳城东，又东北迳夹信镇，右合东亮珠、大石头、大黄泥河，入方正。一面坡，巡司。官商路三：西黑龙宫达宾州；南一面坡达五常；东黄泥镇达方正。东清铁路站五：乌吉密、一面坡、苇沙河、石头河、交岭子。
阿城县：省北四百八十里。即阿勒楚喀副都统城。渤海海古勒地。明，岳希、河突二卫。宣统元年，裁改阿勒楚喀副都统置，隶西北路道。东南：牛角、废儿诸岭。北：松花江自滨江入，纳阿什，合裴克图河自宾州。旧设站一：萨库哩。东清铁路站二：阿什河、三层甸子。
延吉府：繁，疲，难。省东南七百六十里。东南路道驻。明，锡璘、布尔哈通、爱丹三卫。清初，为南荒围场。光绪七年，弛垦。二十八年，置延吉厅。宣统元年升。西：哈尔巴岭，布尔哈通河出其东，东南汇太平、倒木、岔条、簸箕、苇子诸沟，细鳞河，迳铜佛寺，至朝阳川，左合朝阳延吉河，至城南，右纳海兰河，又东北，左合一两沟，抵汪清界。头道嘎雅会二道嘎雅河错出，仍缘界来会，折东南入图们江。旧设站三：老松岭、萨奇库、瑚珠。官商路四：西南东古城达桦甸；西铜佛寺达敦化；南六道沟达和龙；东北小盘岭达珲春。商埠，头道沟、龙井村、局子街，三。宣统元年中日间岛约开。
宁安府：省东八百里。即宁古塔副都统城。其旧城，西北五十里旧街镇。康熙五年徙之。古肃慎国都。明，奴儿干都指挥使司。光绪二十八年置绥芬厅，驻三岔口，寻徙宁古塔城。宣统元年升，二年更名，隶东南路道。广八百馀里，袤六百里。北极高四十四度四十六分。京师偏东十三度三十五分。西：茨老茅山。东北：卡伦。西北：玛展窝集。南：老松、玛尔瑚哩窝集诸岭。西南：牡丹河自额穆入，汇为镜泊。右受大小夹溪、松阴河，左布尼、毕拉罕河。复北出，左合沙兰，右马连河，迳东京城，至府治东。右合蛤蚂，左海浪河，迳乜河镇。右合乜，左头、二、三道河，入方正分界磖子。旧设站九：西必尔罕、沙兰、宁古台，北鳑头岔、沙河子、细鳞、三道河，分自吉林三姓达宁古塔，南新官地、玛尔瑚哩，则自塔达珲春。东清铁路，横道河、山岩、海林、牡丹江站四。商埠，光绪三十一年中日约开。
东宁厅：省东千四百里。明，绥芬河地，置率宾江卫。光绪二十八年，置绥芬抚民同知。宣统元年，改通判，更名。隶东南路道。北：黄窝集山。南：通肯。西北：万鹿沟。西：穆棱窝集、老松诸岭。西南：大绥芬河自汪清入，左合蛤蚂、黄泥、寒葱河，右苇子诸沟。又东北，左合小绥芬河，迳城北，南大瑚布图河，北缘俄东海滨省界，合小瑚布图河来会入之。官商路四：西北万鹿沟达东清铁路；西屯田营达宁安；西南达汪清；南沿瑚布图河达于珲春。东清铁路，六、小、五站三。界碑“倭”、“那”字二。绥芬河税关。
珲春厅：省东南千二百里。明，珲春卫。后属瓦尔喀部。清初，南荒围场。光绪七年，始弛禁设垦局。宣统元年，改副都统，置同知厅，隶东南路道。广二百五十里，袤三百馀里。北极高四十三度，京师偏东十四度三十分。东：分水岭长岭子。西北：图们江自汪清、朝鲜缘界，合干密江，至红旗河口，即珲春河。出东北土门岭，屈南，迳太平川，左合官道，右六道、五道诸沟。又西，左合夹心子、胡卢别、瓦冈寨、大小红旗河，右四、三、头、二道、车担沟。迳城南，右合二道、罕通河来会。又南，迳黑顶子，合圈河，出境入海。旧设站二：北密江，中阻大盘岭，恒假道朝鲜锺城达庆源；东路三道沟、哈达门、二道河并达俄。界碑：南“土”，东“萨”、“啦”、“帕”字，凡四。商埠，光绪三十二年中日约开。
敦化县：疲，难。省东南四百七十里。古挹娄国。明，建州左卫。后属窝集部之赫席赫路。清始祖居鄂多哩城，即此。初为额穆赫索罗堧地。光绪八年建新城置，隶吉林。宣统元年，改隶东南路道。西南：牡丹岭。牡丹江出东北，左会小牡丹江，右合四、三、二、大荒沟。又东北，左合黄泥、大石头河，迳城东。又北，左合小石头、雷风气河，入额穆。东大沙、西北斄趠河并从之。旧设站二：自额穆通沟西南八十里至城；又东八十里滴媟嘴达宁古塔。官商路三：西半截河出新开道达桦甸；西南逾牡丹岭达蒙江；东黄土腰子达延吉。
穆棱县：省东偏北千里。明，木伦河卫。清初穆棱路。光绪二十八年，置穆棱河分防知事，属绥芬厅。宣统元年，改隶东南路道。穆棱窝集，镇南。穆棱河出岭北，屈折东北，左合泉水、大小石头，伪脸河，右庙沟，迳城南。又东北，左合柳毛河、坎椽子、扣河沟，右太平、朝阳川。马桥河出四顶子山，合狐狸密河。又北，左合膻羊磖子河、雷风气、百草沟。右上亮子河，出铁锹背，迳下管入密山。官商路三：西泰东站入宁安；东北下城子逾青沟岭达密山；一东渡细鳞逾铁路至东宁。东清铁路，磨刀石、台马沟、美岭、马桥河、太平岭站五。
额穆县：省东三百八十里。明，斡朵里、秃屯河二卫。后属窝集部之鄂谟和苏鲁路。清始祖所居俄漠惠，即此。旧曰额穆赫索罗。乾隆三年，置佐领。宣统三年，改隶东南路道。西：嵩领。兰陵河出其北，曰黄泥河，会大石头河，缘五常界入。西南：松花江自桦甸入，左合拉发及嘎雅河，折西北入吉林。南：牡丹江自敦化入，右合大沙河，左朱尔德河，纳〈舟戚〉〈舟虎〉河注入，屈东，左合马鹿沟、都林、塔拉泡，右朝阳、大小空心木河，入宁安。旧设站六：西拉法，距吉林额赫穆站八十里；又东六十五里退抟；八十里伊寿松；又四十里至城，即额穆赫索罗站；又东八十里塔拉达宁安；一东南八十里通沟达敦化。
汪清县：省东南千二十三里。明，阿布达哩卫。清初库雅拉部钮呼特居之，为世管佐领。宣统二年置，隶东南路道。北：老松岭。南：图们江自和龙入，二道嘎雅河自岭西合桦安沟，缘延吉界，合药水河，至摩天岭仍入。左合大小汪清沟，迳城东，又南复缘延吉界注之，入珲春。东北：荒沟岭。大绥芬河出东北，左合大石头、老母猪河、太平沟，入东宁。旧设站三：东哈顺，北至延吉瑚珠岭站六十里；又南四十五里德通；西北逾高丽岭至牛什哈岭为分站。官商路二：南逾吉清岭至延吉；东北历绥芬甸子入东宁。商埠，百草沟，宣统元年中日间岛协约开。
和龙县：省东南八百里。明，赓金河卫地。光绪十一年，吉、韩通商，和龙峪与光霁峪西步江互市。二十八年，置分防经历，属延吉。宣统二年，改隶东南路道。西：秫秸岭。迤东北鸡冠磖子，又北窝集岭，其东三、二道沟并入延吉。西南：图们江自奉天安图入，合红旗河外六、五、四道沟，迳东景德，至汗王习射台。又北迳光霁峪入汪清。官商路二：一北至延吉；一南至火狐狸沟，渡江达朝鲜会宁。又西北由窝集岭出长白北麓，沿古洞、富尔河，历桦甸、磐石，达奉天海龙，俗呼盘道，清初为通衢。后别为围场，禁塞。光绪中复通。
依兰府：繁，疲，难。省东北千四十里。东北路道驻。即三姓副都统城。古肃慎国地。明，和屯卫。清初称依兰喀喇。光绪三十一年改置，隶东北路道。东：大德依亨山、阿尔布善。东南：察库岭。西北：松花江自方正入。西南牡丹江自宁安缘界，又北缘方正界，合阿什明达、乌斯浑、伯利，迳城西注之。东：倭肯河自桦川入，合奇塔、库伦、连珠冈、大小八浪，纳七八虎力，又西北合苏木，至城东来会。旧设站九：西妙嘎山，又西鄂尔国木索，崇古尔库、富拉浑、佛斯恒，并江北岸，约二百八十馀里；南太平庄、乌斯浑、小巴彦苏、莲花泡接宁安。官商路三：西珠淇河达方正；东阿穆达桦川；东南土龙山达密山。有护江关。
临江府：繁，疲，难。省东北二千里。金，黑水靺鞨部。清初黑哲喀喇人所居，即薙发黑斤。曰拉哈苏苏。光绪初，始由三姓副都统编户入旗，分三佐领。三十二年，置临江州。宣统元年升，隶东北路道。广四百三十里，袤四百馀里。北极高四十六度二十分。京师偏东十三度二十分。东：街津山、小白。南：西太平。西南：葛兰棒子。西：乌尔古力。松花江自富锦入，左会黑龙江，曰黑河口，为混同江。又东合街津河，出向阳山，入绥远。南：饶力河自密山缘界，合依瓦鲁河，又东缘饶河界，大七里星河入之。西南：倭肯河，西入桦川。官商路四：西图斯科达富锦；东睦邻镇达绥远；东南寒葱山达饶河；又由二道冈西历驼腰子，亦达富锦。
密山府：省东北千三百里。渤海湖州地。明，木伦河卫及松阿察河堧地。清初瓦尔喀部人所居，隶宁古塔副都统。光绪三十四年置。蜂蜜山南十馀里，脉与西南黄窝集接，互三百里。隶东北路道。西南：穆棱河自其县入。右合小穆棱、滴道哈达岭水，左下亮子，迳城西。又东北，左合大穆棱河，其北七虎林河，其东南阿松察河，出兴凯湖，东北缘界，并入虎林。北：饶力河，东缘临江界入饶河。官商路六：西大柞木台达穆棱；东杨木冈达虎林；西北太平砬子达依兰；北达临江；南至快当别；东南龙王庙达俄。界碑：兴凯湖东“亦”字、西“喀”字，又西“拉”字、“玛”字。
虎林厅：省东北千九百里。宣统元年，置呢吗口厅。二年更名。署西南关帝庙榜题“嘉庆己巳重修”，则汉民足迹早至。隶东北路道。西：七虎林山。西南：半拉窝集、苏尔德。西北：安巴倭克里。北：那丹哈达拉岭。南：乌苏里江自俄东海滨省缘界，纳松阿察及小黑河，又北纳大小穆棱河，迳城东。又北纳七虎林河，合阿布沁、小大木克、独木、外七里星河，入饶河。官商路三：南至大穆棱河，西历索伦营达密山；南历倒木沟至龙王庙；一城北下水捞达饶河。惟乌苏里时溢，沿江哈汤多，足碍行旅。又由厅治至渡江，溯呢吗，即至乌苏里铁路伊曼站。
绥远州：省东北二千五百里。清初使犬部额真喀喇人居之，隶三姓副都统，曰伊力嘎。宣统元年置，隶东北路道。北极高四十度四十九分。京师偏西四度四十八分。西南：秦得力山、额图、昂古喀兰、太平。南：完达、科勒木苏拉立喀兰。北：混同江自临江入，合二吉利、秦得力、沃泥河、浓江。南：乌苏里江自饶河入。右毕拉音毕尔窦，屈东北，右东海滨省，分二支来会，折西北亦入之。官商路三：西秦皇、鱼通，西小白山，并达临江；东南窝集口达饶河。乌苏里下口西岸有“耶”字界碑。
方正县：繁，疲，难。省东北九百二十里。清初呼尔哈部人居之，隶三姓副都统。光绪三十二年置大通，隶依兰，治江北崇古尔库站。宣统元年，徙治江南方正泡，割滨州长寿东境益之，更名，隶东北路道。西：万宝山。东：双凤、鸟枪顶子。南：东老龙爪沟岭。北：松花江自宾州入，纳蚂蜒及柳树、黄泥河，迳城北，合二古力、德墨里、大小罗拉蜜。又东北，纳珠淇河，入依兰。东南：牡丹江自宁安缘界，合大小营门石，四、五、三道诸河从之。官商路三：西新安入宾州；东达沟达依兰，旧阻哈汤，近通利；西南黄泥河入长寿。船埠：德墨里屯。
桦川县：省东北千三百十八里。清初黑哲喀喇人居之，隶三姓副都统。宣统二年置，治佳木斯。三年，徙悦来镇，隶东北路道。西：格布苏岭、猴石山。南：巴虎。东：马库力。南：笔架、哈达密。东南：倭肯河，自临江缘界，及七八虎力河入依兰，注松花江。西北合音达木、小铃铛麦河，入富锦。东南：柳树河从之。官商路三：西苏苏屯达依兰；东汶登冈，东南宝山镇，并达富锦。船埠：佳木斯屯，濒江。
富锦县：省东北千八百里。清初黑哲喀喇人本部，曰富克锦。光绪七年置协领。三十三年置巡司，隶临江州。宣统元年改隶东北路道。南：对锦山、别拉音、四方台。西南：双崖。东：乌尔古力。北：松花江自桦川入，纳柳树、哈达密河，入临江。西南七星砬子，大七里星河出东北，缘界合砭石河，迳对面城屯，流分复合。官商路四：西霍悦路达桦川；东古必紥拉达临江；东南历临江二龙山镇达饶河；南怀德镇达密山。
饶河县：省东北二千百四十里。明，尼玛河堧地。后为窝集部之诺罗路。清初瓦尔喀部人居之，隶宁古塔副都统。宣统元年置，隶东北路道。南：佛力山、大顶。西：小菜根。西南：双呀堪达。东：东老营盘。东南：乌苏里江自虎林入，合外七里星、大小别拉、大带、小安河，北至斯莫勒山。西南：饶河自密山缘临江界，合大索伦、蛤蚂罣、宝清、獾子、里七里星、大佳气河，入迳城北，又东，右合小佳气、蛤蚂河，迳饶力葛山来会。又东北，入绥远。官商路二：东沿乌苏里，分达绥远、虎林；西沿饶力，分达临江、密山。
◎附志
宝清州：宣统元年拟置于饶河西境宝清河西。
勃利州：宣统元年拟置于依兰东南倭肯河上游，即古勃利州地。
临湖县：宣统元年拟置于密山东，南临兴凯湖，有小兴凯湖。
