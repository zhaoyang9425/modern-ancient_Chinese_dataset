塞楞额周学健 鄂昌鄂乐舜 彭家屏 李因培 常安 福崧
塞楞额，瓜尔佳氏，满洲正白旗人。康熙四十八年进士，授内阁中书，擢翰林院侍讲。四迁至侍郎，历刑、兵、礼诸部。雍正二年，出署山东巡抚，入为户部侍郎。如广东按将军李杕纵部兵毁米厂、閧巡抚署，事竟，仍署山东巡抚。疏请以东平州安山湖官地分畀穷民栽柳捕鱼为业，上许之，并令发耗羡备用银为建屋制船；又疏请浚柳长河，开引河二，疏积水。复入为工部侍郎，缘事夺官。乾隆元年，赐副都统衔，如索伦、巴尔虎练兵。寻授镶蓝旗汉军副都统。出为陕西巡抚，移江西。疏请筑丰城石堤，封广信府铜塘山，均许之。再移山东。十一年，擢湖广总督。
十三年，孝贤皇后崩，故事，遇国恤，诸臣当于百日后薙发。锦州知府金文醇违制被劾，逮下刑部，拟斩候。上以为不当，责尚书盛安沽誉，予重谴。江苏巡抚安宁举江南河南总督周学健薙发如文醇，上并命逮治。因诏诸直省察属吏中有违制薙发者，不必治其罪，但令以名闻。是时塞楞额亦薙发，湖北巡抚彭树葵、湖南巡抚杨锡绂及诸属吏皆从之。得诏，塞楞额具疏自陈，上命还京师待罪。谕谓：“文醇已拟斩决，岂知督抚中有周学健，则无怪于文醇；岂知满洲大臣中有塞楞额，又无怪于学健。”因释文醇，宽学健，皆发直隶，以修城自赎。树葵、锡绂误从塞楞额，锡绂并劝塞楞额检举，皆贷罪；令树葵分任修城，示薄罚。塞楞额至刑部，论斩决。上谓：“祖宗定制，君臣大义，而违蔑至此，万无可恕！以尚为旧臣，令宣谕赐自尽。”
学健，江西新健人。雍正元年进士，改庶吉士，散馆授编修。五迁至户部侍郎。命如山东按事，两诣上下江会督抚治灾赈、水利，出署福建巡抚、浙闽总督。加太子少保，授江南河道总督，坐违制薙发，夺官，命江西巡抚开泰籍其家。开泰发其往来私书，中有丁忧兖沂曹道吴同仁行赇学健，乞举以自代。上为罢陈举自代例，诏曰：“朕令大臣举可以自代之人，凡以拔茅茹、显俊乂之意也。今同仁嘱学健许以两千，朕不解焉。问之钱陈群，始知为赇。夫考绩黜陟，何可为苞苴之门，岂朕若渴之诚尚未喻于二三大臣耶？朕甚恧焉！其罢之。”别诏又谓：“学健卞急刚愎，不料其不励名检竟至于此！”下两江总督策楞覆勘，具得学健营私受赃、纵戚属奴仆骫法状，刑部引塞楞额及前步军统领鄂善例论斩决。上谓学健违制罪已贳，婪赃鬻破荐举事视鄂善尤重，赐自尽。
鄂昌，西林觉罗氏，满洲镶蓝旗人，大学士鄂尔泰从子也。雍正六年，以举人授户部主事。七年，超擢陕西宁夏道。十年，迁甘肃布政使。十一年，署陕西巡抚，旋授四川巡抚。酉阳州土司冉元龄老病，子广烜袭，土民苦其贪暴，鄂昌奏请改土归流。十三年，总督黄廷桂劾鄂昌贪纵，命夺职，以杨馝代之。遣刑部侍郎申珠浑会馝按治，得鄂昌枷毙罪人及受属吏银瓶诸状，命逮下刑部，论杖徒，遇赦免。乾隆元年，令在批本处行走。二年，授直隶口北道，迁甘肃按察使。山西民梁玥等在高台遇盗死，知县伍升堂捕良民锻炼论罪，鄂昌雪其冤，得真盗置之法。巡抚黄廷桂疏陈鄂昌平反状，旨嘉奖。九年，迁广西布政使。十一年，署广西巡抚。疏请以鄂尔泰祀广西名宦，上责其私，不许。十二年，疏自陈举布政使李锡泰自代，上复责其朋比。因命督抚不得举本省藩臬自代，著为例。迭移江苏、四川、甘肃诸省，署甘肃提督、陕甘总督。复移江西巡抚。时传播尚书孙嘉淦疏稿有诬谤语，命诸行省究所从来。鄂昌以坐广饶九南道施廷翰子奕度逮下刑部，鞫无据，雪其枉，召鄂昌诣京师待命。狱定，诛千总卢鲁生。责鄂昌误谳，下刑部，论杖徒，命贷罪，发往军台效力。十九年闰四月，命以甘肃贮官茶发北路军备用，命鄂昌董其事。旋授甘肃巡抚，理军需。
内阁学士胡中藻著坚磨生集，文辞险怪，上指诗中语讪上，坐悖逆诛。中藻故鄂尔泰门人，鄂昌与唱和。上命夺职，逮至京师下狱。大学士九卿会鞫，籍其家，得所著塞上吟，语怨望；又闻鄂容安从军，辄云“奈何奈何”，上责以失满洲踊跃行师旧俗。又得与大学士史贻直书稿，知贻直为其子奕簪请讬，上为罢贻直。谕：“鄂昌负恩党逆，罪当肆市。但尚能知罪，又于贻直请讬状直承无讳，朕得以明正官常，从宽赐自尽。”
中藻，江西新建人。乾隆元年进士。上举其诗有曰“又降一世”，曰“亦天之子”，曰“与一世争在丑夷”，无虑数十事，语悖慢；又有“西林第一门”语，斥其攀援门户，恬不知耻。因及鄂尔泰及张廷玉秉政，各有引援，朋分角立。谓：“如鄂尔泰犹在，当治其植党之罪。”命罢贤良祠祀。
鄂乐舜亦鄂尔泰从子，初名鄂敏。雍正八年进士，改庶吉士，授编修。秋谳侍班，刑部侍郎王国栋放纵愆仪。上命之退，鄂敏未引去。因以责鄂敏，夺官。逾年，复编修。出为江西瑞州知府，累迁湖北布政使。命更名鄂乐舜。迁甘肃巡抚，疏请茶引备安西五卫积贮；移浙江，修海塘；皆议行。寻移安徽，又移山东。未行，浙江按察使富勒浑密劾鄂乐舜在浙江时，布政使同德为婪索盐商银八千，命侍郎刘纶、浙闽总督喀尔吉善按治。纶等言鄂乐舜实假公使银。上又命两江总督尹继善会鞫，得婪索盐商状，如富勒浑言，但无与同德事，鄂乐舜论绞，富勒浑亦坐诬治罪。上以定拟失当，擢富勒浑布政使，逮鄂乐舜至京师，赐自尽。时后鄂昌死未一年也。
彭家屏，字乐君，河南夏邑人。康熙六十年进士，授刑部主事，累迁郎中。考选山西道御史，外授直隶清河道。三迁江西布政使。移云南，再移江苏。以病乞罢。乾隆二十二年春，高宗南巡，家屏迎谒。上谘岁事，家屏奏：“夏邑及邻县永城上年被水灾独重。”河南巡抚图尔炳阿朝行在，上以家屏语诘之，犹言水未为灾，上命偕家屏往勘；又以问河东河道总督张师载，师载奏如家屏言，上谓师载笃实，语当不诳，饬图尔炳阿秉公勘奏，毋更回护。上幸徐州，见饥民困苦状，念夏邑、永城壤相接，被灾状亦当同；密令步军统领衙门员外郎观音保微服往视。上北还，发徐州，夏邑民张钦遮道言县吏讳灾，上申命图尔炳阿详勘。次邹县，夏邑民刘元德复诉县吏施赈不实，上不怿，诘主使，元德举诸生段昌绪，命侍卫成林监元德还夏邑按其事；而观音保还奏夏邑、永城、虞城、商丘四县灾甚重，积水久，田不可耕；灾民鬻子女，人不过钱二三百，观音保收灾民子二，以其券呈上。上为动容，诏举其事，谓：“为吾赤子，而使骨肉不相顾至此，事不忍言。”因夺图尔炳阿职，戍乌里雅苏台，诸县吏皆坐罪。
成林至夏邑，与知县孙默召昌绪不至，捕诸家，于卧室得传钞吴三桂檄，以闻上。上遂怒，贷图尔炳阿遣戍及诸县吏罪，令直隶总督方观承复按。召家屏诣京师，问其家有无三桂传钞檄及他禁书。家屏言有明季野史数种，未尝检阅，上责其辞遁，命夺职下刑部，使侍卫三泰按验。家屏子传笏虑得罪，焚其书，命逮昌绪、传笏下刑部，诛昌绪，家屏、传笏亦坐斩，籍其家，分田予贫民。图尔炳阿又以家屏族谱上，谱号大彭统记，御名皆直书不缺笔。上益怒，责家屏狂悖无君，即狱中赐自尽。秋谳，刑部入传笏情实，上以子为父隐，贷其死。上既谴家屏等，召图尔炳阿还京师，逮默下刑部，命观音保以通判知夏邑。手诏戒敕，谓：“刁顽既除，良懦可悯。当善为抚绥，毋俾灾民失所也。”
李因培，云南晋宁人。乾隆十年进士，改庶吉士，散馆授编修。十三年，特擢翰林院侍讲学士，督山东学政。十四年，再擢内阁学士。十八年，署刑部侍郎，兼顺天府尹。蝗起，因培劾通永道王楷等不力捕，皆夺职；又劾涿州知州李锺俾亏仓谷，论罪如律。衡水知县刘士玉，因培乡人也，以贿败，为直隶总督方观承论劾。冀州知州讠夸喀谒因培，因培称士玉冤，讠夸喀因为申布政、按察两司。十九年，直隶布政使玉麟以其事闻，因培坐夺职。甫三月，起光禄寺卿。复督山东学政。二十一年，移江苏。二十四年，迁内阁学士。学政任满，移浙江。二十七年，任又满，复移江苏。上南巡，赋诗以赐。二十八年，授礼部侍郎，寻改仓场侍郎，皆留督学。
二十九年，授湖北巡抚。上谕湖广总督吴达善曰：“因培能治事，学问亦优，但未免恃才，好居人上。今初任民事，汝当留意，治事有不当，善规之；不听，即以闻。朕久未擢用，亦欲折炼其气质。今似胜于前，但恐志满易盈，负朕造就耳。”旋移湖南。三十一年，又移福建，将行，常德被水。上令速予灾民一月粮，诏未至，因培令秋后勘灾如故事。上责因培“以将受代，五日京兆，不恤民瘼”，下部议，当降调。甫两月，授四川按察使。
因培在湖南日，常德知府锡尔达发武陵知县冯其柘亏库帑二万馀。时因培报通省仓谷无亏，虑以歧误得罪；示意布政使赫升额，令桂阳知州张宏燧代其柘偿万馀，不足，仍疏劾。会宏燧谳县民侯岳添被杀，误指罪人，为按察使宫兆麟所纠。因培及继任巡抚常钧覆谳不能决，上命侍郎期成额即讯，因得宏燧营私亏帑，及承因培指代其柘偿金诸状，以闻。上命夺因培官，逮送湖北对簿，具服。谕曰：“诸直省仓库亏缺，最为锢弊。昔皇考严加重戒，朱批谕旨，不啻三令五申，人亦不敢轻犯。朕御极三十馀年，有犯必惩，乃近年营私骫法，屡有发觉。岂因稽查稍疏，故态复作？朕自愧诚不能感人，若再不能执法，则朕亦非甚懦弱姑息之主也。”期成额奏至，因培下刑部论斩决，上命改监候。秋谳入情实，赐自尽。
常安，字履坦，纳喇氏，满洲镶红旗人。以诸生授笔帖式，自刑部改隶山西巡抚署。雍正初，擢太原理事通判。世宗时，庶僚皆得上章言事。常安疏请裁驿站馆夫及诸官署镫夫，省科派，从之。寻擢冀宁道。迁广西按察使，移云南。就迁布政使，移贵州。疏言：“苗疆多事，由于兵役扰累。嗣后有扰累事，罪该管文武官。”下云贵广西总督议行。迁江西巡抚。十三年，以母丧去官。
乾隆元年，还京师，舟经仲家浅，其仆迫闸官非时启闸越渡，高宗闻之，谕谓：“皇考临御时所未尝有！徒以初政崇尚宽大，常安封疆大吏，乃为此市井跋扈之举，目无功令。”下东河总督白锺山按治，夺官，下刑部论罪，当枷号鞭责，命贷之，往北路军营董粮饷。四年，授盛京兵部侍郎。内移刑部侍郎，外授漕运总督。内阁学士雅尔呼达请增遣满洲兵驻防口外，直隶总督孙嘉淦疏请于独石口、张家口外择可耕地屯兵招垦。常安以为侵蒙古游牧地，疏请寝其事。
六年，移浙江巡抚，谢上，因言：“属吏贤否视上司为表率，惟有身先砥砺，共励清操。”上谕曰：“廉固人臣之本，然封疆大臣非仅廉所能胜任。为国家计安全，为生民谋衣食，其事正多。观汝有终身诵廉之意则非矣。”上念浙江海塘为民保障，诏询近时状，并命闽浙总督那苏图、杭州将军傅森会常安详勘。常安等议：“海宁至仁和原有柴塘，塘外临水，仿河工络坝之法，用竹篓盛碎石，层层排筑，外捍潮汐，内护塘基。水去沙停，渐有淤滩，再用左都御史刘统勋议，改建石塘。”别疏又言：“塘工可大可小，大则终年兴工，亦难保其无虞；小则应兴则兴，应停则停，惟期免于冲决。是在因时损益，不宜惜费，亦不宜糜费。乾隆四五年间所修石塘，竭力督催，明岁可望全完。各塘不无阔狭高低，必须整齐坚固。臣谕督塘兵培补镶垫，俾塘有坚工，兵无闲旷。海宁塘后旧有土塘以备泛溢，令民间栽柳，根株盘结塘身，枝干藉资工用。”八年，石工乃成。
常安在浙江久，有惠政：尝用保甲法编太湖渔舟，清盗源；厘两浙鹾政诸弊，苏商困；以温、处二府贫瘠鲜盖藏，招商转江苏米自海道至，佐民食。江苏巡抚陈大受疏论常安轻开海禁，常安疏辨。谓：“苏视温、处彼此虽殊，两地皆皇上赤子，大受不当过分畛域。”上谕曰：“汝等以此而矛盾，皆为民耳，出于不得已。以后丰年可不须，若需谷孔亟，当视此行耳。”常安巡视宁波沿海诸地，泛海至镇海，又至定海，疏陈内外洋诸岛屿状，谓内洋宜招民广垦，外洋宜封禁。上嘉其冲冒风涛，勤于王事。嘉、湖二府奸民迷诱民间子女，常安督吏捕治，悉获诸奸民。上令视采生折割例从重定拟，饬常安宽纵。寻上疏言：“州县亲民吏，必于辖境事无繁简、地无远近莫不深知，而后有实政以及于民。应饬于斋戒停刑暇日亲历乡村，以次而遍。引其父老，询以疾苦，于地方利弊了然胸中，且籍以周知户口。如遇灾赈，董理易为力。”上深然之。钱塘江入海处近萧山为南大亹，近海宁为北大亹，蜀山南别有中小亹。旧为江海汇流处，渐淤塞，水趋南大亹，逼海宁。九年，尚书讷亲莅视，议复中小亹故道。常安令就沙嘴为沟四，引潮刷沙，历数年，沙渐去。十一年，疏言：“春伏两汛已过，南沙坍卸殆尽，蜀山已在水中。倘秋汛不复涌沙，大溜竟行中小亹矣。”上谕曰：“此言岂可轻出？亦俟三五年后如何耳。如能全行中小亹，果可喜事也。”
十二年，闽浙总督喀尔吉善劾常安多得属吏金，婪索及于盐政承差、海关胥吏，纵仆取市肆珍贵物不予值，凡十数事。上命解任，以顾琮代之，令大学士高斌会顾琮按治。常安亦疏劾布政使唐绥祖徇私狂悖，上为下高斌等并按。高斌等按常安婪赃纳贿状皆不实，惟纵仆得赇；常安劾绥祖事尽虚，疏请夺常安官。上命大学士讷亲复按，未至，高斌等又言常安岁易盐政承差，有婪索状；讷亲至，又言常安尝以公使钱自私，按律拟绞，下刑部，卒于狱。
常安少受业于尚书韩菼，工文辞，有所论著，多讥切时事。其坐谴多举细故，遽从重比。时论疑其中蜚语以死，非其罪也。
福崧，乌雅氏，满洲正黄旗人，湖广总督硕色孙也。乾隆中，授内阁中书，迁侍读。外授四川川北道，迁甘肃按察使。再迁福建布政使，未行，苏四十三乱作，从总督勒尔谨讨贼，即移甘肃。事定，赐花翎。勒尔谨坐冒赈得罪，命福崧从总督李侍尧察通省仓库，亏银八十八万、粮七十四万有奇，立例清偿，无力者以责上官。福崧亦应分偿，上特免之。
四十七年，迁浙江巡抚。上以王亶望、陈辉祖相继抚浙江，皆贪吏，复命察通省仓库，亏银一百三十万有奇，立例清偿如甘肃。桐乡县征漕不如律，民聚閧，福崧令捕治，因疏陈严除漕弊，条四事，下部议行。四十九年，上南巡，两浙盐商输银六十万，以海宁范公塘改柴为石，福崧为请，上允之。五十一年，福崧以诸属吏清偿仓库亏银未能如期，疏请展限；并言于正岁集司道以下等官设誓，共砥廉隅。上以期已三四年，乃复请展限，非是，且设誓亦非政体，命尚书曹文埴，侍郎姜晟、伊龄阿如浙江按治。会福崧请筹柴塘修费，上疑新建石塘无益，劳民伤财，令文埴等并按，召福崧还京师待命。文埴等疏陈浙江仓库实亏数，为定善后章程；别疏言柴塘坦水为石塘保障，宜有岁修。上允其请，察福崧无败检事，失但在柔懦，命署山西巡抚。
旋以浙江学政窦光鼐劾平阳知县黄梅贪黩，论如律，责福崧未能发，左授二等侍卫，充和阗帮办大臣。五十二年，移阿克苏办事大臣。五十四年，再移叶尔羌参赞大臣。五十五年，授江苏巡抚，署两江总督。还授浙江巡抚。五十七年，疏请补修海塘石工，与前巡抚琅玕改筑柴坝异议，上命江苏巡抚长麟往按，请如福崧议。浙江盐道柴槙迁两淮盐运使，亏帑，私移两淮盐课二十二万补之。两淮盐政全德疏劾，上以福崧领两浙盐政，虑有染，夺官，以长麟代之。命尚书庆桂会鞫，谓福崧尝索槙赇十一万，又侵公使钱六万有奇。狱具，论斩，逮致京师，寻命即途中行法。福崧饮酖卒。
福崧为巡抚，治事明决，御属吏有法度，民颂其治行。其得罪死，颇谓其忤和珅，为所陷。尤虑至京师廷鞫，或发其阴私，故以蜚语激上怒，迫之死云。
论曰：居丧不沐浴，百日薙发，亦其遗意也。塞楞额坐是中危法，学健虽以他事诛，然得罪仍在初狱。鄂昌以门户生恩怨，家屏以搢绅言利病，皆足以掇祸。罗织文字，其借焉者也。因培起边远，受峻擢，屡踬屡起，乃以欺罔傅重比。常安、福崧死于赇，然封疆有政声。论者以为冤，事或然欤？
