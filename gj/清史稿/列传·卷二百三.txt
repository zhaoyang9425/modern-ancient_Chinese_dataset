程学启何安泰 郑国魁 刘铭传 张树珊弟树屏 周盛波
程学启，字方忠，安徽桐城人。初陷贼中，陈玉成奇其勇，使佐叶芸来守安庆。咸丰十一年，率三百人自拔来归。曾国荃使领一营，战辄请先。安庆北门石垒三最坚，学启力攻拔之，绝贼粮道。未几，遂克安庆，学启功最，擢游击，赐花翎。从国荃克无为、铜陵诸城，擢参将。
同治元年，李鸿章率淮军规江苏，请于曾国藩，以学启隶麾下。濒行，国藩勉之曰：“江南人誉张国梁不去口，汝好为之，亦一国梁也！”三月，抵上海，立开字营，凡千人，最为劲旅。屯虹桥，贼猝至，败之。次日又至，击退，追至七里堡，大破之，会诸军克南镇桥。五月，从鸿章援松江，军于泗泾，贼酋陈炳文纠悍党突营，分股绕攻上海，学启营被围，力御，毙贼无算，仍不退。学启开壁冲突，贼披靡，与诸军夹攻，乃大溃。松江围解，擢副将，赐号勃勇巴图鲁。进破贼于青浦东北，复其城。八月，贼酋谭绍光由苏州来犯，败之七宝镇，进战北新泾，平其垒数十，以总兵记名。
九月，绍光复大举窥上海，围水陆各营于四江口，学启会诸军进击，贼扼桥布阵。学启陷阵，截断贼队，胸受炮伤，裹创疾斗，贼却走，未渡河者悉歼之。三路围击，歼毙落水者数万，尽毁贼营，以总兵记名加提督衔，授江西南赣镇总兵。自虹桥、泗泾、四江口三捷，皆以少击众，于是增军至三千人。
二年，进规苏州，偕鸿章弟鹤章及英将戈登克太仓，贼酋蔡元隆诈降，击歼之。鸿章令学启总统诸军，学启曰：“昆山三面阻水，一面陆路达苏州，先断其陆，乃可克。”偕郭松林破苏州援贼于正仪镇，遂克昆山，以提督记名，予一品封典。连拔花泾、同里，克吴江。贼凭太湖结寨，学启扼飞虹桥，歼其酋徐尚友，乘胜破湖贼，悉平洞庭东山诸垒。
七月，直抵苏州娄门外永定桥驻军。苏州城大，四面阻水，宝带桥为太湖锁钥，贼死力争拒，合水陆军大破之，平其垒，亲督军扼守。李秀成自江宁率众来援，大战竟日，击走之。城贼数万复来争，亦击退。进破五龙桥贼垒，留营驻守，分兵破嘉、湖援贼于百龙桥、八坼，逐北至平望。
十月，李秀成纠李侍贤同踞无锡以为援，为刘铭传、李鹤章所缀，学启督战益急，连破贼于蠡口、黄埭，攻破浒墅关及十里亭、虎丘贼垒，于是苏州之围遂合。贼自盘门至娄门连垒十馀里，号曰“长城”，亦悉破。秀成知不可为，又江宁被围急，遂以城守付其党谭绍光，自出走。
贼酋郜云官与副将郑国魁旧识，密介通款，学启与国魁及戈登单舸见云官于洋澄湖，令斩绍光为信。秀成行三日，绍光会诸酋议事，云官即座上杀之，开齐门降。明日，学启入城，贼酋列名者八人，云官外，曰伍贵文、汪安均、周文佳、范启发、张大洲、汪怀武、汪有为，皆歃血为誓，然未薙发，乞总兵副将官职，署其众为二十营，划半城为屯。学启佯许，密请李鸿章诛之。鸿章谓杀降不祥，且坚他贼死拒心，未决。学启曰：“今贼众尚不下二十万，多吾军数倍，徒以战败畏死乞降，心故未服。分城而处，变在肘腋，何以善其后？”鸿章乃许之。次日，诸酋出城谒鸿章，留宴军中。酒半，健卒百馀挺矛入，刺八人皆死。学启严阵入城，以云官等首示众众曰：“八人反侧，已伏诛矣！”贼党惊扰，杀其悍者数百人，馀不问，分别遣留，皆帖服，苏州平。乘胜偕李朝斌水师克平望，复嘉善。
三年春，进规嘉兴，薄城下，破西门、北门贼垒七，分兵克秋泾、吴泾、合欢桥诸贼垒，逼贼筑炮台。贼自盛泽、新塍来援，皆击走之，围攻匝月，毁贼炮台二十馀。发地雷，裂城百丈，挥军肉薄而登，忽中枪贯脑，踣而复起，部将刘士奇继之，遂克嘉兴。捷闻，诏嘉其身受重伤，攻拔坚城，命安心医治，颁赏珍品。寻以创重卒于军。李鸿章疏陈其两年之间，复江、浙名城十数，克苏州为东南第一战功。优诏赐恤，称其谋勇兼优，赠太子太保，特遣员赐祭一坛，安庆、苏州、嘉兴建专祠，谥忠烈，予骑都尉兼云骑尉世职，又加恩予三等轻车都尉世职，并为三等男爵。初学启投诚时，妻子皆为贼杀，以弟子建勋嗣，袭爵。
何安泰，安徽舒城人。少为佣，陷贼，从学启来归，转战，无役不从。积功至记名总兵，加提督衔。从攻嘉兴，履冰薄城，跃登中枪，死之，赠太子少保，予骑都尉世职。嘉兴人哀之，为祠以祀。
郑国魁，安徽合肥人。咸丰十年，两江总督何桂清令募勇屯无锡高桥，桂清弃军走，国魁从提督曾秉忠于上海。初李鸿章督师江苏，檄领亲兵水师后营，四江口、昆山、宝带桥诸战，功皆最，累擢至副将。苏州既合围，郜云官与谭绍光不协，国魁遣人说之降，从程学启会云官，许云官等二品武职，折箭誓不杀降，云官如约献城。国魁先往宣谕，次日，大军始入。既而云官等骈诛，国魁涕泣不食，自谓负约，辞不居功，仍以总兵记名，赐号勃勇巴图鲁。从克嘉兴、江阴、常州，予一品封典。同治五年，从剿东捻，驻防山东峄县。捻平，以提督记名。光绪中，署天津镇总兵。卒，附祀学启专祠，苏州士民思其功，建祠祀之。
刘铭传，字省三，安徽合肥人。少有大志。咸丰四年，粤匪陷庐州，乡团筑堡自卫。其父惠世为他堡豪者所辱，铭传年十八，追数里杀之，自是为诸团所推重。从官军克六安，援寿州，奖叙千总。
同治元年，李鸿章募淮军援江苏，铭传率练勇从至上海，号铭字营。招抚南汇降贼吴建瀛、刘玉林众四千人，简精锐隶其军。贼由川沙来犯，击败之，连克奉贤、金山卫，累功擢参将，赐号骠勇巴图鲁。又破贼野鸡墩、四江口，擢副将。常熟守贼以城降，被围。二年春，铭传会诸军克福山，大破贼，解常熟围，以总兵记名。进规江阴，杨厍为沿江要冲，悍贼坚守，铭传会黄翼升水师进攻，贼由无锡、江阴两路来援，迭受创退。李秀成纠众十馀万分水陆复来援，铭传力战败之。七月，乘胜攻江阴，擒斩二万，克其城，以提督记名。寻复无锡，加头品顶戴。是年冬，进攻常州，败贼于奔牛镇。贼目邵小双降，令扼丹阳。援贼以轮舟至，犯奔牛，以掣围城之师，奋击，破三十馀垒，毁其舟。三年春，合围，破闉而入，擒斩贼首陈坤书，克常州，赐黄马褂。进屯句容，江宁寻下，馀党拥洪福瑱踞广德，会诸军击走之。
四年，曾国藩督师剿捻匪，主用淮军。淮军自程学启殁后，铭传为诸将冠。调驻济宁，寻分重兵为四镇。铭传移驻周家口，迭破贼瓦店、南顿、扶沟，改为移击之师，擢直隶提督。援湖北，克黄陂，追贼至颍州，大败之。铭传建议平原追贼不能制其死命，乃筑长堤，自河南至山东运河，驱贼沙河以南蹙之。工甫竣，豫军防地为贼所破，乃分军追剿，破之于钜野。捻酋张总愚窜陕西，任柱、赖文光留山东，自此分为东西。
李鸿章代国藩督师，铭传专剿东捻，东至郓城，西至京山，大小数十战。六年春，贼走尹隆河，与鲍超约期会击。铭传先期至，战失利，部将唐殿魁死之。休屯信阳，整军复进，追贼至山东。复议自运河至胶、莱，长围困贼，杜其西趋。时兵、贼俱疲，朝命督战益急，鸿章专倚铭传。八月，解沭阳围。战赣榆，购降贼内应，枪毙任柱于阵，贼大溃。邀击潍县、寿光，薄之洋河、弥河之间，歼贼几尽。赖文光走扬州就擒，东捻遂平。国藩、鸿章奏捷，论铭传为首功，予三等轻车都尉世职。以积劳致疾，乞假去军。
七年春，张总愚突犯畿辅，急起铭传赴援，以迟缓被谴责。及至东昌，会诸军进剿盐山、沧州、德平，仍用长围策，蹙之运河东，纵横合击，歼贼殆尽，总愚走茌平，陷水死。西捻平，锡封一等男爵。诏屯张秋，九月，命督办陕西军务。率唐定奎、滕学义、黄桂兰等搜剿北山回匪，疏陈大势，引病乞罢，归里。
光绪六年，俄罗斯议还伊犁，有违言，急备边。召铭传至京，疏陈兵事，略谓：“练兵造器，固宜次第举行，其机括则在铁路。铁路之利，不可殚述，于用兵尤为急不可缓。中国幅员辽阔，防不胜防，铁路一开，南北东西呼吸相通，无征调仓皇之虑，无转输艰阻之虞，从此裁兵节饷，并成劲旅，一兵可得十兵之用。权操自上，不为疆臣所牵制，立自强之基础，杜外人之觊觎，胥在于此。”疏上，虽格未行，中国铁路之兴，实自铭传发之。
十一年，法兰西兵扰粤、闽，诏起铭传，加巡抚衔，督台湾军务。条上海防武备十事，多被采行。抵台湾未一月，法兵至，毁基隆炮台，铭传以无兵舰不能海战，伺登陆，战于山后，歼敌百馀人，毙其三酋，复基隆，而终不能守。扼沪尾，调江南兵舰，阻不得达。敌三犯沪尾，又犯月眉山，皆击退，歼敌千馀，相持八阅月。十一年，和议成，法兵始退。初授福建巡抚，寻改台湾为行省，改台湾巡抚。增改郡、厅、州、县，改澎湖协为镇，檄将吏入山剿抚南、中、北三路，前后山生番，薙发归化。丈田清赋，溢旧额三十六万两有奇，增茶、盐、金、煤、林木诸税。始至，岁入九十馀万，后增至三百万。筑炮台，兴造铁路、电线，防务差具。加太子少保。十六年，加兵部尚书衔，命帮办海军事务。屡因病陈请乞罢，久始允之。
二十一年，朝鲜兵事起，屡召，以病未出。寻卒，诏念前功，赠太子太保，赐恤，建专祠，谥壮肃。
张树珊，字海柯，安徽合肥人。咸丰三年，粤匪入安徽，树珊与兄树声练乡兵自卫，淮军之兴，自张氏始。五年，击贼巢湖，率壮士数十人败贼，擒斩贼目五人，进破巢县贼营，叙外委。六年，复来安，随官军克无为州，擢千总。又克潜山，至太湖，遇贼数万，树珊仅五百人，军粮火药皆尽。贼屯堤上，树珊选死士缘堤下蛇行入贼中，大呼击杀，贼惊溃。七年，败捻首张洛行于官亭。粤匪方与捻相勾结，皖北几无完区，独合肥西乡以团练筑堡差安，时出境从剿贼。九年，克霍山。十年，两解六安围。十一年，赴援寿州，克三河，擢都司，赐花翎。
同治元年，从李鸿章赴上海，名其军曰树字营。李秀成犯上海，会诸军夹击走之。七月，会克青浦。贼围北新泾，树珊偕程学启力战旬馀，贼始遁，擢游击。进克嘉定，贼大举围四江口，树珊偪贼而营，会诸军奋击，连破二十馀垒，遂解围，擢参将，赐号悍勇巴图鲁。是年冬，常熟及福山贼以城降，而福山贼复叛，围常熟。二年正月，树珊率军航海抵福山西洋港，风潮作，飘舟近贼巢，潮退不得行。树珊曰：“兵法危地则战。”登岸结垒未就，贼大至，树珊疾捣中坚，枪伤左肘不少却，拔出诸营之被围者，进解常熟之围，擢副将。会诸军进攻江阴，树珊扼南门，断贼去路，城复，贼无得脱者，以总兵记名。进攻无锡，悍酋陈坤书、李世贤方以十万众围大桥角，树珊助剿，火贼轮船二、炮船十，歼毙甚众，解其围。李秀成复率众数万至，连营数十里，树珊与诸军夹击，贼大溃。会苏州已下，秀成率死党入太湖，结常州贼，水陆分进，援无锡；时铭传专击外援贼，树珊与诸军合围，十一月，拔之，以提督记名。偕兄树声及刘铭传进攻常州，三年四月，克之，予一品封典，授广西右江镇总兵。
四年，曾国藩督师剿捻，驻徐州，以树珊所部为亲军，令援山东，破贼于鱼台。议设四镇，陈州之周家口为最要，初以刘铭传驻之，既改铭传为游击之师，乃令树珊移驻。五年三月，击贼沙河，贼窜扑周家口，回军夹击败之。五月，又败贼于沙河东，树珊以贼骑飘勿靡常，耻株守，请改为游击之师。九月，驰解许州之围。十月，逐贼山东境，连败之丰南、定陶、曹县。十一月，回军周家口。贼窜湖北，偕总兵周盛波追剿。会郭松林败绩于臼口，贼焰愈炽，树珊自黄冈追至枣阳，贼窜黄州、德安，树珊驰援。诸将皆言贼悍且众，宜持重，树珊率亲军二百人穷追，抵新家徬。贼横走抄官军后，树珊力战陷阵，至夜半，马立积尸中不能行，下马斗而死。后队据乡庄发枪炮拒贼，贼亦寻退，全军未败。事闻，诏惜其忠勇，从优议恤，予骑都尉兼一云骑尉世职，建专祠，谥勇烈。七年，捻平，加赠太子少保。
弟树屏，从诸兄治团练，积劳至千总。从树珊至江苏，转战松江、苏州、常州，屡有功，累擢副将。从剿捻匪，迭破贼于丰县、沛县、鱼台。及树珊战殁德安，树屏分领树字三营驻周家口。东捻平，论功以提督记名，赐号额腾额巴图鲁。
同治六年，山西巡抚李宗羲奏调，令募新军六营分驻大宁、吉州、壶口防回匪。十二年，兼统水陆驻河津，分防归化、包头。光绪二年，甘肃流贼犯河套后山，督军追击，连败之，擒其渠曹洪照。事平，加头品顶戴。四年，授太原镇总兵，值旱灾，树屏捐运赈粮，出军食之馀平粜济饥民。六年，移防包头。九年，调大同镇。十三年，因伤病乞罢，十七年，卒，以前劳赐恤。
周盛波，字海舲，安徽合肥人。咸丰三年，粤匪陷安庆，皖北土匪纷起，盛波兄弟六人，团练乡勇保卫乡里，屡出杀贼。兄盛华及弟三人皆死事，惟存盛波与弟盛传，以勇名。陈玉成、陈得才等屡扰境，盛波等以练丁二千随方迎敌，相持数年，遂越境出剿近县，饷械皆所自备，累奖守备。
同治元年，李鸿章募淮军援江苏，令盛波就所部选募成军，曰盛字营。从至上海，破贼于北新泾，擢游击。又大破贼于四江口，赐号卓勇巴图鲁。二年，克太仓，进昆山，扼双凤桥，复县城。破麦市桥贼垒，擢副将。进攻江阴，击败援贼。会克县城，以总兵记名。会攻无锡，毁贼船百馀，破惠山石卡，擒贼酋黄子隆，以提督记名，予一品封典。三年，合围常州，盛波由小南门攻入。贼首就擒，以总兵侭先题奏。时江宁已复，馀党黄文英走踞广德，盛波追之至横山，文英遁走。城贼拒战，败之，复广德，进至宁国境而还，赐黄马褂。
四年，从曾国藩剿捻匪。张总愚围雉河集，盛波赴援，循涡河岸破贼。英翰军突围夹击，围始解。授甘肃凉州镇总兵，败捻匪于宁陵。五年，拔菏泽游庄寨、方埠贼巢，被珍赉。牛洛红窜亳州，截击于白龙王庙，大破之。是年冬，追贼云梦，连败之于两河口、沙河、胡家店。六年，蹑追任柱至信阳，与弟盛传分路蹙之台子畈山中，贼舍骑四窜，追及谈家河，擒贼目汪老魁等。赖文光来援，复击败之。九月，破沭阳程寨贼，又败之于石榴寨、高家寨，追至海州阿胡镇，歼悍党赵天福，东捻寻平。
七年，西捻张总愚窜畿辅，盛波追至陵县土桥，马步合击，贼溃走。五月，盛波驻毛家庄，贼由吴桥来犯，设伏痛击，斩级数千。袭贼于杨丁庄，阵斩总愚之侄张三彪。六月，会击于茌平，总愚走死。西捻平，晋号福龄阿巴图鲁。
军事定，以母老陈请回籍终养，寻以前年所部攻破河南唐县民寨，惨毙多命，为巡抚李鹤年所劾，褫职，交李鸿章按治，以盛波身在前敌，免其科罪。九年，鸿章疏陈盛波功多，复原官。光绪十年，命在淮北选募精壮十营赴天津备防，责司训练。丁母忧，奏，许弟盛传回籍治丧，盛波仍留营。盛传寻卒，所遗湖南提督即以盛波代署，疏辞，不允。服阕，实授。十四年，卒。
李鸿章疏陈战绩，谓其治军严而不苛，人乐为用。善察地势，审贼情，部曲经其指授，辄有家法。防海以来，所部为淮军最大之军，诸军勋望无出其右。诏优恤，建专祠，谥刚敏。
周盛传，字薪如，盛波之弟。盛传偕诸兄集丁壮团练。咸丰三年，粤匪扰合肥，率百馀人击败之，擒贼目马千禄。五年，兄盛华阵亡，盛传与盛波分领团从，防战数有功，奖叙把总。十一年，赴援寿州，擢千总。
同治元年，盛波从李鸿章援江苏，盛传充亲兵营哨官，从克嘉定及战四江口，累擢游击。二年，回籍增募勇丁，会攻太仓，贼酋蔡元隆诈降，设伏狙击官军，盛传独严备，不为所挫。越数日，偕诸军一鼓克之，驻军双凤镇，为贼所围，连战三昼夜，破之，克昆山，赐号勋勇巴图鲁。攻江阴，毁东门贼营，城复，擢参将。迭战东亭镇、兴隆桥、鸭城桥、西仓，遂克无锡，功尤多，超擢以总兵记名。进攻常州，三年，进逼郡城南门，贼突出拒，盛传且战且筑营，贼屡抄后路，皆击退。登石桥督战，桥断堕水，又受炮伤，绝而复苏。越数日，裹创会攻，攀城先登。克常州，诏以总兵遇缺先行题奏，加提督衔。以抚标亲兵三营改为传字营，盛传始独领一军，移防溧阳。寻会铭军克广德州。
四年，调剿捻匪，偕兄盛波援雉河集，自睢宁、宿州转战而前。将至，捻酋任柱以马队突犯，盛传坚阵不动，出奇兵抄贼后，贼始却，会诸军夹击，贼溃走，以提督记名。移防归德。五年春，迭败贼于考城、钜野、城武、菏泽，诏嘉盛传兄弟苦战，同被珍赉。五月，偕盛波破牛洛红于亳州，洛红被创夜遁，道死。追贼扶沟、鄢陵、许州，扼防周家口。时以长围困贼，盛传筑贾鲁河长墙，檄调为游击之师，解柘城、罗山围。六年，授广西右江镇总兵，偕盛波蹙贼信阳谭家河，斩馘逾万。追贼入山东，至江北海州，捻匪大衰。是年冬，任柱、赖文光均就歼。
七年春，偕盛波渡河会剿张总愚，败贼于山东、直隶之间，守运河长墙。盛传伏炸炮于吴桥毛家庄，合马步逼贼入伏，炮发，贼尸蔽野。既而茌平合围，总愚走死，赐黄马褂。盛波乞假养亲，盛传代统全军，从李鸿章移师湖北。
九年，从鸿章赴陕西剿回匪，贼踞宜川山中，督军进剿，破之于河儿川、孔岩寨，分兵于宜、洛、鄜、延之间，以远势兜围，先后擒贼酋马志龙、戴得胜，北山悉平。
是年秋，鸿章移督直隶，疏调盛传率所部屯卫畿辅。十年，移屯青县马厂。十二年，兴修大沽北塘炮台，筑内外土城各一，大炮台三，环置小炮七十有一。兵房、药库、仓廒、义塾及城外沟、河、桥、徬悉备，以所部任其役，捐盛军欠饷以济工费。十三年九月，工竣，诏遇提督缺出先行简放。
时鸿章奉敕兴复京畿水利，盛传任津沽屯田事，履勘天津东南纵横百馀里，沮洳芜废，议疏潦、濬河渠，引淡涤咸，以变斥卤。光绪二年，调天津镇，移屯兴工，开南运减河，自靳官屯抵大沽海口，减河两岸各开支河一、横河六，沟浍河渠悉如法。建桥徬五十馀处，备蓄泄，使淡水咸水不相渗混，成稻田六万馀亩。滨河斥卤地沾水利，可垦以亿计。至六年工竣。
八年，擢湖南提督，仍留镇训练士卒，悉用西法，著操枪章程十二篇，军中以为法式。
十年，丁母忧，命改署理，予假回籍治丧。盛传事亲孝，未几，以哀毁伤发卒，诏优恤，谥武壮，建专祠。
潘鼎新，字琴轩，安徽庐江人。道光二十九年举人，议叙知县。咸丰七年，投效安徽军营，从克霍山，擢同知。十一年，父璞领乡团助剿，被执不屈死。鼎新誓杀贼复仇，请分兵攻三河镇，克之，负父骸归。曾国藩闻而壮之，时方创淮军，令募勇立鼎字营。
同治元年，从李鸿章援上海，连克奉贤、川沙、南汇，以知府用。克金山，又破贼虹桥，擢道员。二年，攻福山镇，鼎新以开花炮炸贼垒，克之，解常熟围，授江苏常镇通海道，以父丧未除，改署任。连破贼于枫泾及嘉善、西塘，加按察使衔。克平湖、乍浦、海盐，获贼银三十馀万两充饷。破贼于玙城、沈荡、新丰。三年，会克嘉兴，战吴氵娄、南浔，会攻湖州，贼拒守晟舍，攻两昼夜，伤胁，破升山九垒，夺三里桥，直抵城下，克湖州，加布政使衔，赐号敢勇巴图鲁。苏、浙既定，赐黄马褂，驻屯松江。
四年，僧格林沁战殁，捻匪益炽，畿辅震动，诏征劲旅入卫，李鸿章遣鼎新率炮队航海赴天津。寻命所部十一营移驻济宁，擢山东按察使。击败捻首赖文光于丰县陈家庄，又追败之于沛县、鱼台、定陶。五年，败贼于钜野，解郓城围。筑运河沿岸长墙，开黑风口淤河，引泗水灌之。贼屡败于西华、太康，窜至油坊冈，鼎新夹击，殪其酋。又追贼郓城、菏泽、曹县、东明，窜入河南境，追击于杞县柿园、嘉祥卧龙山。六年，迁山东布政使。筑新河、潍河长墙，会诸军守之。贼由东军汛地偷渡潍河，冲出南窜，都司董金胜率马队尾追，败之莒州、沭阳。鼎新追至海州石榴桥，据山下击，时贼尚五六万，连战于马陵山、卧龙寨，贼张两翼来犯，鼎新为圆阵，贼不能撼，伺懈突击，斩馘甚众。追败之剡城柴户店、海州上庄，斩级千馀，殪贼目杨天燕、陈天福，其酋李宗世等乞降，加头品顶戴。捻首任柱、赖文光先后就歼擒。
七年，驰援畿辅，鼎新至饶阳，贼趋保定，绕其前迎击，败之。寻破贼于沧州郭桥、柳桥，殪其酋罗六。又战高唐、吴桥，于捷地开减河，筑长墙，抵东昌。迭蹙贼于德平、阳信、商河，与诸军合击。西捻平，予云骑尉世职，晋一等轻车都尉。
寻命从左宗棠剿回匪，鼎新请开缺省亲。九年，丁母忧。服阕，李鸿章奏留办天津海防。十三年，授云南布政使。光绪二年，就擢巡抚，与总督刘长佑不合，三年，命来京另候简用，乞假归。五年，召天津随办防务，七年，回籍。
十年，法越兵事起，起署湖南巡抚，调授广西巡抚。时徐延旭出关兵挫，故以鼎新代之，命按治提督黄桂兰等失律罪，谳拟轻纵，严旨斥责。命督军进谅山，扼屯梅谷、松坚牢诸隘，鼎新奏请诸军归云贵总督岑毓英节制，自为之副，不允。又私谓终归和局，以节饷为主，不得士心。初战船头、纸作社，奏捷。十二月，法兵大举来犯，谅山陷，师退，自请治罪，诏带罪立功。十一年正月，镇南关失守，总兵杨玉科战死，丧提督刘恩河以次十馀员。鼎新伤肘坠马，仓皇失措，退至龙州，诏夺职。法兵由艽封窥龙州，赖冯子材、苏元春、王德榜诸军力战，大破之，复镇南关，追蹑连捷，克谅山。和议旋成，鼎新乃解任回籍。十四年，卒于家。李鸿章疏陈前功，乞恩复原官。
吴长庆，字筱轩，安徽庐江人。父廷香，在籍治团练，咸丰四年，殉寇难，恤，予云骑尉世职，见忠义传。长庆袭世职，继父领乡团，先后从官军克庐江、舒城，擢守备。十一年，会攻克三河。淮军始创，领五百人，曰庆字营。
同治元年，从李鸿章至上海，破贼于虹桥，克奉贤、南汇、川沙，又破宝山窜贼，超擢游击。二年，回籍募勇，会李秀成纠众围庐江，长庆登陴固守，出击贼，走之。事定，率新募五营赴上海，进攻枫泾、西塘，克之，毁千窑贼巢，擢副将。规嘉善，破张泾汇贼垒。三年，会攻嘉兴，左臂中枪，督士卒缘城上，克之，以总兵记名，赐号力勇巴图鲁。自是分兵援浙、闽，迭克郡县。五年，追叙以提督总兵侭先题奏。
七年，从李鸿章剿捻匪，转战河南内黄、滑、濬，山东临邑、德州，直隶宁津。捻平，赐黄马褂，晋号瑚敦巴图鲁。调防江北，驻军徐州。八年，鼎军哗变，长庆扼截，斩其倡乱者，众惧服，分别资遣数千人，旬日而定。事闻，予议叙。九年，移驻扬州，丁母忧，予百日假，仍留军濬盐河，兴水利。寻复移屯江浦、江阴。十三年，增募四营筑江阴、江宁炮台。光绪元年，授直隶正定镇总兵，仍留防江南。六合乡民因漕重聚众哗署，长庆驰至谕散，为请奏减漕额。宁国教民白会清不法，激变，毁教堂，构讼。建平人何渚被枉，长庆往按得实，为白于总督沈葆桢，平反之。率士卒濬江浦黑水河、四泉河、玉带河，两年始毕工。六年，擢浙江提督。寻调广东水师提督，未之任，会法越军事起，命帮办山东军务，四镇皆归节制，率所部屯登州。
八年，朝鲜内乱，禁军犯王宫，杀大臣，王妃失踪，燔日本使馆，日本且发兵。命长庆率兵舰三往按治，先日兵至。廉知事由朝鲜王父大院君李昰应所主，至则昰应尚踞王宫，来谒，留语及暮，遣队拥赴海口，命兵舰致之天津，次日击散乱党，迎复王妃。日本初欲借故多所要挟，见事已定，气为之沮。诏嘉其功，予三等轻车都尉世职，遂留镇汉城。长庆在朝鲜两年，修治道涂，救灾恤民，示以恩信，国人感之。
十年，命移防金州，寻卒。诏优恤，建专祠，谥武壮，予其次子保初主事。保初后官刑部，上书言时政，辞职归。
长庆好读书，爱士，时称儒将。保初亦文雅，有文风。
论曰：李鸿章创立淮军，一时人材蔚起，程学启实为之魁，功成身殒，开军遂微。铭军最称劲旅，树军、盛军、鼎军亦各骖靳。粤寇平而捻匪炽，曾国藩欲全湘军末路，主专用淮军，平捻多赖其力。其后北洋筹防，全倚淮军，而以盛军为之中坚。刘铭传才气无双，不居人下，故易退难进。守台治台，自有建树。二张、二周，治军皆有家法。潘鼎新防边失律，不保令名。吴长庆战绩虽亚诸人，朝鲜定乱，能弭大变。及甲午边衅起，宿将雕零，卫汝贵、叶志超等庸才偾事，为全军之玷。后起仅一聂士成，庚子殉难，淮军遂熸。四十年中，盛衰得失，于此见焉。
