瑚尔起 爱隆阿弟巴灵阿 舒明 福禄 齐里克齐 阎相师 伊柱努三乌勒登
瑚尔起，瓜尔佳氏，满洲镶蓝旗人。自笔帖式累迁协领。乾隆十三年，从征金川。迁呼伦贝尔总管。二十年，从征准噶尔，加副都统衔。二十一年，从参赞大臣达尔党阿自珠尔都斯逐捕阿睦尔撒纳，诇知阿睦尔撒纳窜哈萨克，从定边左副将军哈达哈以师临之。哈萨克汗阿布赉拒战，击败之，斩百馀级，得马二百馀。获其头人，言阿睦尔撒纳方在泥雅斯图山，檄阿布赉擒献。杜尔默特贝勒巴图、伯罗特等潜通阿睦尔撒纳，瑚尔起与战辉巴朗山，执伯罗特，尽歼其部众，及阿睦尔撒纳所留乌梁海五十馀户。
沙喇斯、玛呼斯既降复叛，掠台站，而布鲁古特台吉珲齐等戕察哈尔总管巴宁阿以叛。上命瑚尔起偕鄂实、三格副哈宁阿，将千人驻济尔哈朗、巴里坤适中地，捕珲齐及沙喇斯、玛呼斯部众。瑚尔起偕鄂实追剿紥哈沁逃贼，又偕副都统巴图济尔噶勒自呼斯坦至尼勒喀河，侦珲齐等百馀户游牧，突击，执之。
寻从师自伊犁逐剿诸回部，至善塔斯巅，招降布鲁特头人图鲁启拜、鄂库及其部众，搜捕阿里玛图河逸贼。上以索伦兵从征久，召瑚尔起及副都统鄂博什率以还，瑚尔起等仍请从军。将军兆惠攻霍集占于叶尔羌，被围，定边右副将军富德檄瑚尔起及巴图济尔噶勒率索伦兵自伊拉里克赴援，以马驼未至，负粮械步行戈壁中。上奖谕，即授正白旗蒙古副都统。师至巴尔楚克，兆惠围已解，与富德军合。霍集占之徒阿卜都克勒木等侵和阗，攻哈拉哈什，侍卫齐凌紥卜请援，兆惠令瑚尔起与巴图济尔噶勒督兵赴援。齐凌紥卜驰告，夜行至伊立齐，贼闻兵至，引退。诇知贼骑七百馀屯博尔齐，天大雾，瑚尔起督兵突击，贼溃走，退至皂洼勒河，斩百馀级，收回人四千馀户，和阗遂平。上赋博罗齐行纪事，赐瑚尔起云骑尉世职。
师自喀喇乌苏逐捕霍集占，至阿尔楚尔。贼设伏两山间，我军张两翼击之，贼败走三十里，负山而屯。瑚尔起等自山麓横冲入阵，师夹击，贼大败，越山遁，师从之，至伊西洱库尔淖尔。瑚尔起等为伏东山，侧击，贼复大败，霍集占窜入巴达克山。巴达克山汗素勒坦沙献霍集占首。瑚尔起将索伦兵还，赉银币，图形紫光阁，列前五十功臣。瑚尔起疏言：“呼伦贝尔多水泉，可耕。请选塔里雅沁降回百户往耕。”上命瑚尔起以副都统为呼伦贝尔总管，董其事。移黑龙江副都统。从征缅甸，收猛拱、猛养诸地。卒于军。赐骑都尉，并前世职为一等轻车都尉，祀昭忠祠。
爱隆阿，觉尔察氏，满洲正黄旗人。自前锋侍卫累迁齐齐哈尔副都统。乾隆二十一年，授领队大臣，赴巴里坤军营。偕参赞大臣富德逐捕巴雅尔，至爱登苏，遇阿布赉部众突出，数与战，却之。自巴尔楚克至济尔哈朗置台站，逐贼沙喇博和什岭，遇都尔伯特纳木奇游牧，乞降，旋遁去，爱隆阿追及之，杀千馀人，纳木奇遂纳款。师至察罕乌苏，收厄鲁特宰桑乌鲁木游牧百馀户。师屯济尔哈朗，命爱隆阿驻守济尔哈朗、巴里坤适中地。寻从靖逆将军雅尔哈善讨霍集占。先是爱登苏之战，侍卫奇彻布战没，至是爱隆阿上言：“前擒巴雅尔，夺还奇彻布尸，富德未及疏列。”定边将军兆惠疏言：“爱隆阿原报所无，事后追论，显为争功，请严议。”诏原之。
师围库车，贼来援，爱隆阿等与战于戈壁，歼贼甚众。霍集占将五千人续至，爱隆阿等率吉林及索伦兵千骑逐贼至鄂根河侧，与战，迫贼入水，死者三千馀人。拔其纛，驿致京师。上为赋回纛行，奖其能战。旋从将军兆惠至叶尔羌，与霍集占部众战，当左翼。兆惠被困，靖逆将军纳穆札尔赴援，爱隆阿将兵截喀什噶尔贼援路。徼巡台站，至托罕塔罕，遇贼，剿杀百馀人。上授爱隆阿参赞大臣，令与定边右副将军富德援兆惠。爱隆阿战呼尔𫞩，再战叶尔羌河，遂与兆惠军合。寻引兵驻乌什，兼防喀什噶尔，予云骑尉世职。复从富德逐霍集占，战于伊西洱库尔淖尔。徼巡台站，值吗唬斯、宾巴等谋劫察罕乌苏台站，以兵追袭，斩获殆尽，进骑都尉世职。师还，授正白旗护军统领，兼镶白旗蒙古副都统。图形紫光阁，列前五十功臣。再进一等轻车都尉兼一云骑尉世职。授伊犁参赞大臣。卒。
弟巴灵阿，自亲军校累迁二等侍卫，授察哈尔总管。赐坤都尔巴图鲁名号，授领队大臣。在博罗齐搜捕厄鲁特部众，遇伏战死，赐云骑尉世职，图形紫光阁，列后五十功臣。
舒明，乌梁海济勒莫特氏，蒙古正黄旗人。自二等侍卫累迁都察院左副都御史、正黄旗护军统领。命赴北路军，为诸部降人董理游牧。旋授吏部侍郎。诇知降人讷默库戕台站侍卫，谋以所部叛，驰奏。敕参赞大臣阿兰泰往捕治，阿兰泰请益兵，上责其纷扰。讷默库就擒，上以舒明筹策得宜，而阿兰泰推诿迟误，夺阿兰泰三等男爵畀舒明。
舒明在边，诸部降人至者，为之拊循。噶勒杂特宰桑根敦降，上授佐领，使与丹毕游牧同处。都尔伯特台吉伯什阿噶什、乌巴什降，上授伯什阿噶什亲王、乌巴什贝子，游牧额尔齐斯，舒明为陈请留屯哈达青吉勒。达什达瓦部降，编为三旗，移阿尔台；其续至者，使处紥哈沁旧游牧地。策凌乌巴什、巴图博罗特及达玛林等部众贫甚，疏请赈，上为发米六百石。上闻和托辉特青滚杂卜将叛，命舒明诇之。舒明言叛已著，命会将军成衮札布等捕治。授参赞大臣，成衮札布令将科布多兵二百以往。上命侍卫巴宁阿勒泰将三百人为舒明佐。旋命偕成衮札布驻乌里雅苏台。授理藩部侍郎。再迁绥远城将军，兼领归化城都统。二十七年，卒。
子雅满泰，袭三等男。累迁正白旗蒙古副都统。坐事左授头等侍卫。与保泰同充驻藏大臣。廓尔喀侵后藏，与保泰同得罪，荷校被杖。复起至头等侍卫。卒。
福禄，旺察氏，蒙古正白旗人。自护军校累迁福建建宁镇总兵。内移正蓝旗蒙古副都统。外授直隶宣化、广东右翼诸镇总兵。又内移正红旗汉军副都统。乾隆二十三年，授参赞大臣，驻乌里雅苏台。旋命将索伦兵二千人赴巴里坤。时定边左副将军成衮札布与参赞大臣阿桂会讨舍楞，福禄请具三月粮，自科布多输送，从之。至海拉尔，与御前侍卫敦察会师进。旋佐将军兆惠讨霍集占，偕定边右副将军富德帅师次呼尔𫞩。霍集占以五千馀人来犯，福禄偕领队大臣永庆率索伦、察哈尔兵击之，自巳至申，与贼战十馀次，贼溃去。进次叶尔羌河岸，城贼突围出，富德与福禄等领中军自右进，追贼渡河，贼屡败。兆惠自叶尔羌出，至阿尔吉什，侦鄂斯𫞩方侵和阗，疏请富德、福禄帅师策应。上命福禄偕策布登札布以兵堵霍集占窜俄罗斯路。旋命驻军和阗，予云骑尉世职。迁杭州将军。准噶尔平，图形紫光阁。上巡浙江，福禄督驻防兵肄武，制阅武诗奖之。调西安将军。授领侍卫内大臣。以老乞休。卒
齐里克齐，蒙古镶黄旗人。初为额鲁特人，以地为氏。乾隆二十年，师征准噶尔，来降。准噶尔平，从定边将军兆惠击霍集占，战于霍尔果斯。霍集占败走，降头人图鲁启拜等，授蓝翎侍卫。护哈萨克使臣诣京师，迁三等侍卫。复从定边右副将军富德击霍集占，至色勒库尔，敌踞山以拒。齐里克齐偕前锋参领喀木齐布督健锐营兵自山阴攀登仰击，霍集占败遁。降所部二千馀人，获军器、驼骡，赐布哈巴图鲁勇号。师还，命在干清门行走，图形紫光阁。再迁头等侍卫，予云骑尉世职。三十二年，从将军明瑞征缅甸，遇贼于底麻，败之。赐副都统衔。召回京，再迁镶黄旗蒙古副都统。三十七年，师征金川，命督健锐营从参赞大臣阿桂出南路。授领队大臣，攻美诺，克之。金川平，师还，领健锐营。
嘉庆初，教匪起，送察哈尔马如湖北军，事竟即还。上以未请从军，诏诘责，夺官，削世职。寻授镶黄旗蒙古副都统。卒。
阎相师，字渭阳，陕西高台人。入伍。累迁安西前营游击。雅尔哈善谋诛厄鲁特降人沙克都尔曼吉。天大雪，相师将五百人，伪为失道，求寄宿其垒。夜分，鸣笳骤起，杀沙克都尔曼吉，歼其部众四千馀人。寻偕副将丑达将千人赴鲁克察克同额敏和卓逐回酋莽阿里克。录功，迁金塔寺营副将。屯田吐鲁番。擢甘肃肃州镇总兵，赐花翎。从雅尔哈善讨霍集占，授领队大臣。围库车，力战被创。师克阿克苏，以相师驻守。已，复随剿霍集占于叶尔羌。授安西提督，驻喀什噶尔。未几，改甘肃提督，移驻库车。上命屯田乌鲁木齐。凯旋，入觐，赉银币，图形紫光阁。引疾罢，予食全俸。旋卒，赠太子太保，谥桓肃。
相师躯干修伟，有至性。既贵，念亲不逮养，每食泣下。得俸与兄弟，不问出入。所居镇夷堡地万亩，为濬渠灌溉，数百家利赖之。
伊柱，萨克达氏，满洲正白旗人。父塔勒马善，雍正间，以副都统将归化城兵从征噶尔丹策凌。将军达尔济驻伯格尔，世宗命塔勒马善参赞军务。署前锋统领，逐贼至额得尔河源，驻军乌里雅苏台。乾隆初，权定边左副将军，召还。师复征准噶尔，命赴额尔齐斯屯田。二十一年，授北路参赞大臣。复召还，授护军统领。卒。
伊柱，自佐领再迁索伦总管。偕副都统济福、侍卫德尔森保赴喀尔喀车臣部捕盗，得逋贼。二十四年，从将军兆惠讨霍集占。霍集占之弃叶尔羌走也，副将军富德等逐之，至阿尔楚尔。贼设伏两山间，师分三队奋击，伊柱领右翼，战自辰至午，贼大溃。翌日，至巴达克山界伊西洱库尔淖尔，贼据险守。师分道进攻，树白纛，降贼万馀。伊柱偕巴图济尔噶勒等堵山后策应。富德遣侍卫赛音图等谕巴达克山汗，使擒霍集占以献。伊柱驻兵卡伦为声援。瓦罕伯克率所部降。寻，巴达克山汗素勒坦沙函献霍集占首。回部平。伊柱将千人驻喀什噶尔，护诸降人屯田伊犁。师还，上御丰泽园宴劳，赐伊柱缎十二、白金五百。伊柱复出领屯田，为置台守望，疏渠灌溉，农隙督佃伐木作屋以居，上谕令加意开拓。迁镶蓝旗蒙古副都统。从将军明瑞征缅甸，击贼老官屯。卒于军，进三等轻车都尉世职。
努三，瓜尔佳氏，吉林满洲正黄旗人。自前锋再迁头等侍卫、御前行走。乾隆十一年，四川总督庆复剿下瞻对头人班滚，命努三如庆复军。庆复疏报班滚焚死，罢兵。张广泗代庆复，言班滚现在。庆复坐得罪，努三罢御前行走。寻授镶白旗蒙古副都统、正蓝旗护军统领。十八年，师征准噶尔，命从湖广总督永常筹军事。旋帅师驻鄂尔坤。准噶尔宰桑玛木特阑入卡伦。授参赞大臣，命会将军成衮札布逐捕。努三与参赞大臣萨赖尔、护军统领乌勒登合军，军不戢，杂取牲畜。努三获逃人特赫拜哈都，未闻上。乌勒登收乌梁海，纵逃人巴朗。上诘责努三、乌勒登，下定北将军班第等按治。努三、乌勒登自陈收牲畜匿以自私事始萨赖尔，上以萨赖尔新降，不知法度，责努三等不得以此诿过。寻谳上，坐失巴朗，罪当斩。诏录其前劳，恕死，留军，仍籍其家。
旋授蓝翎侍卫。再迁头等侍卫，命与左都御史何国宗赴伊犁，测天度，绘地图。送兵诣巴里坤，请回京。左授蓝翎侍卫，留巴里坤差遣。招抚巴尔达穆特各鄂拓克有劳，三迁镶蓝旗护军统领，督巴里坤屯田。兆惠被围黑水，努三从定边左副将军富德往援，至呼尔𫞩，分两翼击贼，与兆惠军会，赐骑都尉世职。师还，赐银币。累迁领侍卫内大臣、正蓝旗满洲都统。卒，谥恪靖。
乌勒登，乌礼苏氏，满洲正白旗人。自前锋累迁镶黄旗蒙古副都统、护军统领。乾隆十三年，从征金川。经略大学士傅恒至军，令驻军马奈。十八年，师征准噶尔，授参赞大臣，驻乌里雅苏台。紥哈沁宰桑玛木特等阑入卡伦，乌勒登偕喀尔喀副都统策登紥卜将五百人，与参赞大臣努三分道捕治。参赞大臣萨赖尔收乌梁海，乌勒登自索郭克策应，俘获甚众。寻坐纵逃人巴朗，并与努三匿所获乌梁海牲畜，罪当斩，贷死从军。寻授头等侍卫，命选厄鲁特宰桑厄勒锥音等兵赴伊犁讨贼。加副都统衔，授领队大臣，进剿阿巴噶斯、哈丹等游牧。
阿睦尔撒纳窜哈萨克，定西将军策楞遣乌勒登将千人从参赞大臣玉保逐捕，玉保中道引还。乌勒登师至库陇癸岭，阿睦尔撒纳脱走。逮诣京师，廷鞫，言：“初闻阿睦尔撒纳遁，请发兵速追之。策楞、玉保俱不允。后从玉保往，复请追击。玉保止发兵五十，至库陇癸岭，仅馀二十人，驼复乏。阿睦尔撒纳于师行日已过岭窜哈萨克。”上以其言实，贷死，授三等侍卫，在干清门行走。寻仍遣赴军。定边将军兆惠招降布勒特部头目图鲁启拜，令乌勒登自珠木罕至图固斯塔老宣诏，护降人入觐。擢头等侍卫，授参赞大臣。令捕玛哈沁，并截霍集占逃路。寻以捕玛哈沁不力，令在领队大臣上行走。师还，累迁镶黄旗蒙古都统、左翼前锋统领。卒。
论曰：从兆惠、富德讨霍集占有功诸将校，若瑚尔起、爱隆阿歼敌搴旗，见于咏歌，厥绩懋焉。舒明逐叛拊降，以劳受爵。福禄、努三与呼尔𫞩之役，齐里克齐佐色勒库尔之战，相师助库车之围，伊柱收伊西洱之降，录功皆居最，抑亦其次也。
