△征榷会计
征榷清兴，首除烦苛，设关处所，多仍明制。自海禁开，常关外始建洋关，而厘局之设，洋药之征，亦相继而起。三者皆前代所无，兹列著于篇。至印花税、烟酒加征，均试行旋罢，不具载。
常关。顺治初，定各省关税，专差户部司员督征。左、右两翼，张家口税，差满官督征。时京师初定，免各关征税一年，并豁免明季税课亏欠。嗣浙、闽以次荡平，复禁革明末加增税额，及各州县零星落地税。三年，革明末加增太平府姑溪桥米税、金柱山商税。四年，定户、工各关，兼差满洲、汉军、汉官。八年，减定关差员数，并停止关差议叙。九年，并西新关、江宁仓为一差，停独石口差。严关差留用、保家委官之禁。凡额设巡拦，各制号衣、腰牌。
十年，令各关刊示定则，设柜收税，不得勒扣火耗、需索陋规，并禁关役包揽报单。十一年，用给事中杜笃祜言，清厘关弊四事：一，裁吏役；一，查税累；一，关差回避本藉；一，批文核对限期。十六年，移潘桃口于永平，移古北口于密云，并设关征木植税，十分取二。十七年，裁永平、密云新关，归并古北口兼督管理。十八年，定各口木植什一而税。停临清砖差。其板闸税交北河分司征收。
康熙元年，移设河西务于天津，更名天津关。更定各关兼差满、汉官笔帖式各一，由六部咨送轮掣，停蒙古、汉军差。其张家、杀虎二口，专差满、蒙官。二年，定盘诘漕船，止于仪真、瓜州、淮安、济宁、天津五关。免外国货物入崇文门税。四年，严禁各关违例征收，永免溢额议叙之例。五年，命各关税均交地方官管理。于是崇文门归治中，天津归天津道，龙泉等归井陉道，紫荆归直隶守道，临清归东昌道，挖运厅归通蓟道，居庸归昌密道，西新归镇江道，芜湖归池太道，扬州归驿传道，浒墅归苏昌道，淮安归淮海道，北新归浙江布政使，荆归荆州同知，九江归九江道，赣归吉南赣道，太平桥归南雄知府，遇仙桥、浛光厂归韶州知府，各稽征税课。又裁古北口差归密云县管理，惟两翼、张家口、杀虎口如故。只差户部司员，申令直省关刊示税则。罢崇文门出京货物税。
八年，临清仓归并临清关。以给事中苏拜言“地方官兼关税，事务繁多，且恐畏惧上司，希图足额，派累商民”，复定税额较多之浒墅、芜湖、北新、九江、淮安、太平桥、扬州、赣、西新、临清、天津、凤阳仓，仍差部员督征，馀如故。是年定关差缺出，以六部俸深司员轮掣，其差过之员，不准重差。又定关差考核法：欠税不足半分者罚俸；半分至四分，分别降调；五分以上革职。旋又定不及半分者降留，全完者纪录。凡部差官员，不令督抚管辖。
九年，定淮安关兼辖淮安仓及工部清江厂，两翼专差满官笔帖式。十年，裁西新户关归并龙江工关，裁芜湖工关归并芜湖户关，各兼理。既而改凤阳仓归凤阳知府，正阳归通判，临淮交大使征收，停差部员。十七年，裁北河分司，临清闸税归济宁道兼管。十九年，开山东海禁，令查船户匿税。差满部员督收潼关、山海关税课，潼关兼辖大庆关、龙驹寨税务。二十一年，移九江关驻湖口，停潼关、山海关部员差，仍归地方官管理。凤阳仍差六部满员。二十三年，更定各关轮差各部院司员例。
是时始开江、浙、闽、广海禁，于云山、宁波、漳州、澳门设四海关，关设监督，满、汉各一笔帖式，期年而代。定海税则例，免海口内桥津地方抽税，分设西新、龙江二关课税专官。二十四年，西新仍归户部。免外国贡船税，减洋船丈抽例十之三。二十五年，定州县海船隐匿处分。时海禁初开，沿海渔船，州县既征渔课，海关复税梁头，民甚苦之。上用福建巡抚张仲举言，定渔船五尺以上，梁头税统归地方官征收。先是康熙四年罢抽税溢额议叙例。至十四年，又定溢额多寡，分别加级升用。及是，上以苛取累商，复停止溢额议叙。二十六年，浒墅监督桑额征收溢额二万一千有奇，上以扰累闾阎，罪之。永减闽海税额六千四百两有奇。二十八年，蠲沿海鱼虾船及民间日用物糊口贸易之税，著为令。先是沙沟于二十六年归并淮关，其朦胧、轧东、岔河等处悉免稽查。至是以沙沟系朦胧、轧东总汇，不宜再增一税，将朦胧归海关，轧东归淮关，沙沟免税。复归并西新户关于龙江工关。
三十三年，仍差部员督收山海关税，张家口税归宣化府兼收。三十四年，分设浙海关署于宁波、定海，令监督往来巡视。三十五年，定洋海商船往天津运米至奉天者，但收货物正税。三十六年，严关差官自京私带年满旧役谋占总科库头之禁。三十七年，永减粤海关额税三万二百两有奇。三十八年，上恐各关差苛取瘠商，停罢额外盈馀银。设河宝营，差满官督收大青山木税。四十年，裁陕西三原县商税，归潼关、龙驹寨、大庆关兼收。裁通会河分司，通州木厂归通永道管理。四十一年，大青木税归并杀虎口兼辖。
四十六年，以金州、牛庄交山海关监督巡察越关漏税。设渝关于重庆，归川东道征收木税。四十七年，仍差工部司员督收荆关税。五十三年，以临清关税缺额，改归巡抚监收。未几，凤阳、天津、杭州、荆州、江海、浙海、淮安、板闸及淮关，先后改交各巡抚监收。停瓜州税，裁税课大使。定台湾收泊江、浙等省商船，经过厦门就验者不重征。福建糖船至厦门者，赴关纳税，其往江、浙贸易者免征。设横城税口，归山海关监督监收，增税千两，作为定额。六十一年，禁各番部落夹带硝磺军器出边，其进口税许从轻减。
雍正元年，移湖口关于九江，并设大孤塘分口。裁淮安、北新、凤阳、天津、临清、江海、浙海、荆州各关加增赢馀银。严禁各省关及崇文门胥役分外苛求。是年定各关税务俱交地方官管理，惟崇文门仍差内务府官；山海关、两翼，古北、潘桃、杀虎三口，暨打箭炉，仍差部员。盛京呼尔哈河木税，亦交将军、府尹委沿河官征收。明年，淮安仍差部员，浒墅改归苏州织造，凤凰城中江税，派盛京部员各督收。河西务运粮船料，改于通州征收。三年，以暹罗进献稻种果树等物，免回空压载货物税。禁边关城门索取蒙古贡物税，其假名匿税者罪之。五年，宿迁关归并淮关征收，由徬税交地方官管理。河宝营木税，由杀虎口监督征收。奉天牛马税，改差部院司员。
六年，更定临清关米麦杂粮船税。定各关税则。龙江、西新二关，交江宁织造兼管。永免暹罗米税。七年，夔州关改委专员督收。南北二新关交杭州织造兼收。移荆州之徐关于田家洲，更名田关。江苏庙湾税归淮关兼管。定闽海关减折船税丈尺例。裁古北口监督，交密云县征收。以潼关商税浮于部例，相安已久，照现征之数，著为令。移潘桃口正关于潘家、桃林二分口征收。八年，减各关馀平银之半，革除天津戥耗例外征收。定落地税搜求溢额议处例。严黄金出洋之禁。十年，设交城县水泉滩木厂，武元城设立税口征收。十一年，改天津关归长芦盐政管理。十三年，设居庸关税课大使，定潘桃、古北、杀虎三口给商印票，兼满、汉、蒙三体文字。山东海口各州、县、卫设两联印票，填注客商年貌籍贯、船只字号、梁头丈尺、豆石数目、出口年月，分给商船，回日查销。
乾隆元年，革除龙江、西新二关衙规票银。初，外洋夹板船到粤，起其炮位，候交易事毕给还。其税法每船按梁头征银二千两左右，货税照则征收。革除额税外另征置货银加一缴送税。定闽省渔船税，分上、中、下三则起科，除额外重征。定各省税课则例颁行。定九江、赣州二关三联税单例，一给商人，一交抚署，一存税署。准张家口、居庸关收取车驮货物过税饭钱，以资养赡。禁偷运米谷接济外洋，分别拟罪有差。免沿海采捕鱼虾单桅船税。二年，定米谷税，凡遇地方旱涝，米谷船到即放行，俟成熟后照旧征收。永停征广东开建、恩平二县米船税。三年，裁浒墅关之转水、柏渎二口，改瓜州由闸税归两淮盐政。九江差内务府司员，芜湖、凤阳派部员，各管理监督。四年，定归化城木税额，归杀虎口征收。五年，复差部员监督荆关。用御史陆尹耀言，严捏名讨关之禁。
六年，复定考核关税赢馀例，清查外省私增口岸。免领帑采铜锡铅及米谷税，仍征船料，惟黄豆非麦秫比，虽歉岁照常征收。改宿迁之丰、沛、萧、砀四县陆税，仍交各县分征。永禁龙江关木税飞量法。定各关赢馀，比较上年数目考核，著为令。七年，永免直省关豆米额税。复设通州分司之黄村，临清关之德州、魏家湾、尖冢、樊口等口岸。免征临清关船料。以扬州关归两江总督遴员征收。停止闽海关之南山边口征税，专司稽查。八年，定官运米谷免征船料。九年，严蒙古来京漏税，及为奸商私运货物之禁。
十年，交阯乱平，复开征云南马臼税。禁止宿迁关通船一载收税例，改按担数征收。定一官兼管两关，其征额有此赢彼绌者，准其抵补；再有短歉，仍著追赔。移福建诏安之雅溪税馆于悬钟，以闽省旧有子头船包揽走私，永禁制造。十三年，复征米豆税。十四年，定各关赢馀，以雍正十三年为准，短少者按分数分别议处，罚俸降调有差。十五年，移福建宁德县税口于酒屿。十七年，改渝关木税归并夔关征收，十八年，移厦门查税之玉洲馆驻石美，凤阳关查税之濉阳口驻虹县，改虹县征税之青阳镇驻濉河口。二十年，移淮南关之流均口驻泾河。
二十二年，增定浙、闽二海关税则，照粤海关例。寻又申禁洋船不准收泊浙海，有驶至者，乃令回粤贸易纳税。二十四年，定叶尔羌、喀什噶尔牲畜税二十取一，缎布皮张税十之一，自外番贩入者倍征，严丝斤出洋之禁。二十五年，始派员征收多伦诺尔皮张等税，并设盛京拉林、阿勒楚喀税局，派员征收，如宁古塔、伯都讷例。革除粤海关陋规银，归公造报。二十六年，设淮安关石税口，又设归化城总税局，并绥远、归化、和林格尔、托克托、萨拉齐、西包头、昆都仑、八十家子等口，差蒙古笔帖式二员，分督征收牲畜税。
二十七年，以龙江、淮安二关归两江总督，浒墅归江苏巡抚，各稽查严禁榷关漏税积弊，并定漏税罚数。江苏巡抚陈宏谋条上浒墅关四弊：一，铺户代客完税，包揽居奇，仍令商人自行完纳，按簿亲填；一，货船抵关，签验纳税，给票后始准过关，以杜偷越；一，官员遴委佐杂官，半年而代；一，督抚与监督原相助为理，所征数目，应令监督按月知会督抚，再于年满奏报时统咨知会。从之。是年弛丝斤出洋之禁，仍示限制。定崇文门、两翼税差期满，由部开列满、蒙大学士、尚书、都统、侍郎、副都统等职名，请简更代，遂为永制。二十八年，画一天津各口税则。定商贩山东豆石由海运浙，照运赴江南例输税。张家口出口铁器，照杀虎口例纳税。革除芜湖关之户、工帮贴饭费，江海关之驳票给单挂号、油烛饭费、看验舱钱文、扬关由闸之给串钱。
二十九年，更定临清关船只补税例。定外番商货至回部贸易者，三十抽一，皮货二十抽一；回商往外番贸易，二十抽一，皮货十之一；其牲畜货物不及抽分之数，视所值折算。三十年，更定吉林等处税额，裁潘桃口监督税归张家口征收，所属六小口，改归通永道管理。明年，复改潘桃口税归多伦诺尔同知征收。设局大河口，差理藩院司员督收归化城税。既而改归山西巡抚遴员征收。岫岩城属之鲍家马头等七口岸海船商税，归山海关监督设局征收。三十三年，定山海关、张家口、八沟、塔子沟、三座塔、乌兰哈达、多伦诺尔交直隶总督，杀虎口、归化城交山西巡抚，盛京牛马税、中江税交盛京户部侍郎，坐粮厅交仓场侍郎，打箭炉交四川总督，荆关交湖广总督，均兼管稽差。各监督有侵蚀、情弊、参处后不能完项者，即令兼管之员代赔。三十四年，准九江关正税一两加平馀一分，以供饭食费需之用。停洋船入口夹带硫磺之禁，著为令。三十五年，裁浔、梧二厂公费归入正税。
三十八年，裁多伦诺尔监督，归多伦诺尔同知管理。移由闸、南坝税口于中闸。四十年，封闭广西由村溢口，禁内地商民越关交易。四十一年，改通州分司及河西务计价科税为计数科税，并革除张家湾油面等出店进店税。改定打箭炉商货按数征税例。明年，定打箭炉税差，照山海关例，于宗人府及部院司员内选派。四十五年，停荆关、打箭炉司员差，交各督抚遴员管理。四十六年，裁荆关监督养廉银，于荆宜施道、荆州知府遴派一员监收。四十九年，定粤海关珍珠宝石概不征税，著为令。五十一年，裁荆州之郝关及郝支关，另设口于越市，更名越关。移杨关于调贤口，更名调关。定除暹罗贡使船外，其带货私船，照例征收。
五十二年，定各关预期请领收税册档，及请领迟延，擅用本关簿册参处例。以安南奉贡请封，弛水口等关之禁。越四年，缅甸效顺，亦准开关通市，于永昌、腾越、顺宁收征出口税，杉木笼、暮福、南河口征收入口税。以福建五虎门与台弯淡水八里岔设口开渡，由闽安镇征收进口税，南台口征收出口税。货物进口，复运往他处，限一月内免重征；若逾限出口，或限内移货别船，均征出口税。
五十七年，定粤海关到关船货，责成督抚查明，按月册咨。一年期满，与监督清册核对不符，参办。五十八年，定西洋除贡船外，别项商船不得免征。以杭州织造改归盐政，南北二新关交巡抚管理。开山西得胜口归杀虎口监督稽征。时英吉利货船求往江、浙宁波、珠山及天津、广东等处收泊交易，上不许，仍令照例于澳门互市，向粤海关纳税，并征船料。
嘉庆二年，并左、右翼为一差。越二年，复简派二员。定辰关、渝关、潘家口、通永道、古北口五处各关例。是年命核减各关赢馀额数，于是定户关之坐粮厅六千两，天津二万，临清一万一千，江海四万二千，浒墅二十三万五千，淮安十一万一千，海关庙湾口二千二百，扬州六万八千，西新二万九千，九江三十四万七千八百，赣关三万八千，闽海十一万三千，浙海三万九千，北新六万五千，武昌一万二千，夔关十一万，粤海八十五万五千五百，太平七万五千五百，梧州七千五百，浔州五千二百，归化城一千六百，山海关四万九千四百八十七，杀虎口一万五千四百十四，张家口四万五百六十一，打箭炉侭收侭解；工关之辰关三千八百两，宿迁七千八百，芜湖四万七千，龙江五万五千，荆关一万三千，通永道三千九百；闸、南新、渝三关，潘桃、古北、杀虎三口，竹木税向无赢馀，无庸更议。
五年，议准回空漕船于六十石例额外夹带二十石，均免输税。严禁崇文门、卢沟桥及各省关役讹索行旅。以辰州知府李大霳接管税额外赢馀万两有奇，下部议叙。六年，定盛京牛马税差，于盛京五部侍郎内简派。定打箭炉正税额二万两。革除闽海征收二八添平银。七年，改密云县征收古北口木税为尽收尽解，并缴销原额监督关防。九年，复增定各关赢馀额数，浙海四万四千，西新三万三千，九江三十六万七千，浒墅二十五万，淮安十三万一千。十一年，定辰关岁征加一耗银二千七百七十馀两。十五年，定崇文门蓡税则例。令营汛官分查崇文门私放私收冒充白役之弊。二十二年，饬各海关查禁例不出洋之货。
道光元年，裁浙江盐政，改设杭州织造，兼管南北新关税务。三年，饬各省关整顿奸蠹包揽、书吏徇纵等积弊，严各关员例外横征及粮船夹带偷漏之禁。定多伦诺尔木税。更定浙海关税则。九年，申定回疆税课三十抽一。时英吉利大班等以洋行闭歇，拖欠货银，商船停泊外洋，延不进口。每言在粤海关年纳税银六七十万，以为居奇。上曰：“洋商私带鸦片入口，偷买纹银出洋，得不偿失。倘故刁难，即不准开舱。少此一国货税，所损几何！至请分别商船大小纳饷，尚可变通。”
十年，定各关盈馀银以六成为额内，四成为额外，核其溢额绌额分别功过例。先是御史许乃济言崇文门税局需索，曾令巡视五城御史随时稽查。至是，御史晋昌复言巡役勒索，胥吏卖放，特派满、汉御史各一，专司稽查，一年而代。十一年，减浒墅盈馀二万两，淮安二万一千两。定赔缴短征关税，按数多寡分别限期久暂例。命广东严缉快蟹船为洋商运私偷税。十二年，停止白铅出洋。十三年，革除各关标礼并查船谢仪，及地棍报单等名目。以霍罕悔罪输诚，复准入卡贸易，并免税课。十四年，严禁各关家丁需索卖放，及书役盘踞、地棍包揽之弊。又查禁粤商增收洋商私税。定贡物到京，崇文门免税验放。
十七年，严禁纹银出洋。查办粤省匪艇及窑口走私漏税。十九年，设韶州、东江二关，归南韶连道管理。二十一年，移设荆州正关于柳家集，更名柳关，并改支关为柳支关。二十四年，免暹罗接正贡使船货税。二十五年，裁龙江关查验木植税局。
咸丰二年，查禁沿海各关走私积弊。三年，以捻匪扰江南，浒墅、淮安、芜湖、凤阳等关，纷请侭征侭收，漫无限制，令仍遵定额照常征收。六年，定打箭炉税额二万两。八年，定盛京盈馀税以钱抵银，及渔船、大小牛船交纳船规例。九年，设山东烟台税局。十年，以士子会试入京，照例验放，严禁崇文门巡役讹诈。更定奉天海口税则，增收黄豆、豆饼、包头、油篓四税，加赢馀八万两。又定各关监督未及一年离任者，交后任接征，扣足一年分晰汇报例。革除北新关南北二口货税过关五日十日之限。是年，俄罗斯于黑龙江互市免税课。
同治二年，免巴尔楚克过税，加征叶尔羌正税。三年，设福建台南之打狗口海关，归巡抚管理。暂停北新关征税。四年，暂停龙江、西新关、浒墅三关征税。湖北新关竹木税，遴本省道府一员督征。先是粤海关额征，常洋不分。至是，定货由华船装运者为常税，额征五万六千五百馀两，赢馀十万两；再有赢馀，侭征侭解。是年裁革太平关文武各署规费，并饬粤海关严查各口偷漏隐匿。裁山海关监督，改设奉锦山海关道稽征。七年，定太平关归南韶连道专管，其四分厂委员，仍由巡抚遴派。八年，申定贡物解京，崇文门放行，毋许留难勒索。十一年，停江苏淮关传办活计。
光绪二年，复开芜湖、凤阳两关。三年，严定考核各关章程。四年，定辉发、穆钦等处及宁古塔、三姓税务，均由吉林将军委员征收。山西交城县木税，由知县设口于武元城故交村征收。八年，定芜湖关税额十三万六千馀两。九年，中江税务改归东边道征收。十三年，改广东黄江厂税委员专管，裁厂书、签子、官房、总散房名目，并革除额外加平、办用官钱、厘头、船钱、墟艇钱、黑钱、包揽钱七项陋规，榜示通衢。定梧、浔二厂赢馀六万两。改沪尾、打狗两关归台湾巡抚监督。二十五年，敕各将军、督抚综核各关卡陋规中饱之数，酌量归公，勒限禀报。三十四年，减崇文门华商税为值百抽三，如洋商税例；免日食蔬菜等物税。宣统元年，设立吉林省税务处，分设稽征、庶务、支应、核销四所，所有捐税各局、所、公司概行裁撤归并。更定四川常关征收章程及办事规则。
洋关之设，自五口通商始。前此虽有洋商来粤贸易，惟遵章向常关纳税而已。道光十九年，有趸船缴烟之役。是秋各商船来粤者，皆为英兵船所阻，不得入口。粤海税课，以洋货为大宗，至是征收短绌。二十二年秋，英人要求通商口岸，允于沿海广州、福州、厦门、宁波、上海五口开埠通商。明年，定洋货税则值百征五，先于广州、上海开市。洋货进口，按则输纳。后由华商运入内地，所过税关，只照估价若干，每两加税不过某分。
二十四年，定法商条约：一，允法人赴五口通商船只，不得进别口及沿海岸私行交易，违者货没官；一，法商出入五口，照则输货税船钞外，不再收别项规费；一，商船进口，二日不缴船牌货单，由领事照会海关者，每逾一日罚洋五十元，但不得过二百元，倘未领海关牌照，擅自开舱卸货，罚银五百元，货并没官；一，船进口未卸货，在二日内可往别口，即在彼口纳税；一，船进口二日外全完船钞，百五十吨以上吨纳银五钱，以下吨纳一钱；一，估价之货有损坏者，得核减税银；一，船进口按卸货之多寡输纳，馀货如带往别口卸卖，即在彼口输税。二十五年，定比利时商约，照章纳税输钞。二十七年，定瑞典那威商约，税钞亦如之。
咸丰四年，设江海关于上海。八年，复定英约：一，牛庄、台湾、登州、潮州、琼州等口，均准开埠通商；一，值百抽五之货，多有价值渐减者，应将旧则重修，此次新定税则，如欲重修，以十年为限，须先六月知照，否则照前章完纳，复俟十年；一，子口税按值百抽二五，如原一次输纳，洋货在进口、土货在经过第一关纳税给票后，他口不再征；一，英船纳钞给照后，四月内不重征；一，货船进口二日，即全纳钞；一，英商自用艇，如带例应纳税之货，每四月纳钞一次；一，商货纳税后，改运他口，系原包，免重征。是年，允法商于潮州、琼州、台湾之淡水、登州、江宁通市，纳税输钞均同有约国。
九年，设粤海关于广州。允俄人于上海、宁波、福州、厦门、广州、台湾、琼州七口通商，税则视各国例。定美约亦如之，并允于潮州、台湾两口开市，照新章完纳税钞。十年，设潮海关于汕头。允英人于汉口、九江通商。以英人李泰国为总税务司，帮司各口税务。设天津、牛庄、登州三口通商大臣。十一年，设浙海关，归宁绍台道监督，津海关归通商大臣统辖。并设闽海、镇江、九江三关。定各国洋税自上年八月始，每三月结报一次，四结奏销一次。英、美二国于九江、汉口开埠，俄亦于汉口通商，于是定长江及各口通商章程。洋货入江，于上海纳正税及子口税；土货出口，纳出口税；复进口时，完一正税，准扣二成；若完半税，不扣二成，再入内地，仍照纳税厘。又定德商约，其税约与英同。
同治元年，设厦门关。以五口商务归通商大臣兼理。二年，设东海、台南、淡水三关。免英租界洋货厘金，并准添开宜昌、芜湖、温州、北海四口岸，其沿江之大通、安庆、湖口、武穴、陆溪口、沙市，均准英轮船暂时停泊，用民船上下货物。除洋货半税单照章查验外，土货只准上船，不准卸卖。又英商自置土货，非运出海口，不得援子口半税例。是年定丹麦及荷兰商约，输纳税钞如英例。三年，设山海关于牛庄。定日斯巴尼亚税则，视咸丰八年各国例。明年，定比约，税钞亦如之。又改定法船钞章程：凡商船进口已纳税，往他口，并往来安南之法国各埠，与附近之日本码头，由海关给照，逾四月再纳钞。初粤海关税常、洋不分，至是始定由洋船装运者为洋税。五年，定义商约税钞，商船入口漏捏者，罚船主五百两，馀如法约。
八年，定奥商税钞，均视义约。又定俄商约：一，边界百里内及往蒙古各盟贸易者，不纳税；一，俄商运货至天津，纳进口税减三之一，其酌留张家口之货纳正税，如再运赴通州、天津，不再征，并将张家口多纳之一分补还；一，由天津运俄货至各口，须补足减一之税，他口不再征，如由他口复入内地，另纳子口半税；一，运土货及洋货由水路进口，纳税视各国例；一，在天津、通州运土货由陆路返国，照例纳正税，不再征，沿途不得销卖；一，在津运复进口土货由陆返国，纳税后，限一年起运，不再征，并给还复进口税，沿途不得销卖；一，在津或他口运别国货由陆返国，已交正税子税，不再征，如只交正税，应补交子税；一，议定税章，试行五年，限满欲修改，先六月照会。九年，设江汉关。裁三口通商大臣，东海、山海二关均归直隶总督统辖，另设津海关道，监督新、钞两关。
光绪三年，设芜湖、宜昌二关，归徽宁池太广道、荆宜施道各监督；琼海、北海二关，归粤海关兼理。又设瓯海关于温州。六年，续定德商约：一，中国允除宜昌、芜湖、温州、北海前已添开岸并沿江之大通、安庆、湖口、武穴、陆溪口、沙市前已作为上下客货之处外，又允德船于吴淞口停泊，上下货物；一，夹板进口，停泊十四日，应纳减半之钞；一，船货报关有漏捏，应罚船主，不得过五百两；一，德商运土煤出口，吨纳正税三钱；一，无照冒充引水者，罚银不得过百两；一，船只损坏，准在各口修理，饰词偷漏，罚倍图免吨钞之数；一，中船挂德旗而德人知情，与德船挂中旗而货主知情，货均没官。是年定美商约，税钞视各国例。
七年，设嘉峪关，归安肃道监督。改定俄陆路商约：一，俄货至嘉峪关，照天津关例，纳三分减一之税，再运内地，纳税亦视天津例；一，货至天津与原照不符者，没官，查仅绕越避查验者，罚令完一正税；一，在通州运土货回国，完出口正税，在张家口运回，暨在内地运土货至通州、张家口回国者，均纳子口税，沿途不得售卖。馀同前约。
十二年，复定法商约：一，中国准于北圻界择开两处通商，设关征税；一，洋货入云南、广西两边关，纳减半正税三之一；一，洋货入此关纳税，转往彼关者，三十六月内不再征，如转入各口，另纳正税，土货在此关纳税复转彼关，只征复进口税，如转入各口，另征正税，入内地仍纳子口税；一，进出口货到关逾十八时不报验，日罚五十两，惟不得过二百两，报有漏捏，货并没官。馀同前约。十三年，允法人于广西之龙州、云南之蒙自及蛮耗，开埠通商，并减洋货进口税十之三，出口税十之四。寻改蛮耗为河内，并添云南之思茅口岸。由通商各口运土货前往四口时，征出口十成正税，到四口照十分减四征复进口半税。又定葡约，其税钞及罚例均视上年法约。是年设拱北关于澳门，九龙关于香港，由粤海关监督。改台南、淡水两税归台湾巡抚监督。十五年，设镇南、蒙自二关。十六年，设重庆关。
二十年，开西藏之亚东关，允英通商。除禁运货物外，自开关日始，免进口税五年。限满再定税章照纳。又允由蛮允、盏西两路贩运各货，限六年内减进口税十之四。二十一年，设思茅关及猛烈、易武二分关，归思茅同知兼理。
二十二年，定日本商约：一，进出口货视各国例，只输进口或出口税；一，已进口货再运各口，不论货主及运货系何国人及何国船，所有钞税厘金杂派各项一概豁免；一，运货入内地，再纳子口税，系免税者，按值百抽二五；一，出口土货，完正税子税后，限十二月运往外国，如系禁运出外洋之物，出口时只完正税；一，洋货已完进口税，三年内复运出口，不再征；一，船钞视各国例。是年设杭州、苏州及沙市三关。明年，设梧州、三水二关，并甘竹、江门二分关。改定英人长江通商章程：一，在长江贸易轮船，由上海税务司给专照，年换一次，或在汉口及宜昌换领亦可，船钞在给照之关交纳，违者照罚，再犯缴销专照；一，撤销出口正税复进口半税同时完纳之例，有专照江轮，出口及复进口税照各口例，在装货起货之口分次完纳，至装货拨货卸货，亦如各口例。
二十四年，设岳州关及江海之吴淞分关。明年，设胶州关。与德会定征税办法：一，青海设关，应拣派德人充税务司；一，海运进口之货不征税，若胶州界口运赴内地，征进口税，惟无海关准单不准出胶州界；一，土货陆运入租界，再水运他口，征出口税，惟租界内产土货并土产，及海运入口之物料制成各货，出口时不征；一，土货进口复运内地，照约纳税；一，土货纳出口税，复运他口纳半税。又定韩暨墨国税钞及各费，悉视海关例。是年设金陵关。又设福海关于三澳。二十六年，设腾越关及蛮允、弄璋二分关。二十七年，定常关距口岸在五十里内，税由洋关兼征。二十八年，设秦皇岛分关。
先是商约大臣盛宣怀、聂缉椝等言，税务司赫德筹拟洋货进口税，援照洋药税厘并征之法，核估时值，按正税子口税七二五，统加厘金一倍，为值百抽十五，由海关并征，以免各处厘局留难纷杂，货可畅销，洋商或可允从。并拟出口土货向完半税者，改完厘金，以抵洋货厘捐改归海关并征之数，于各省厘金亦无所损。上以此事利害出入关系甚大，下南北洋大臣、各督抚参酌各省情形，妥议具陈。至是，始与英定裁厘加税之约：一，约款照行时，中国允除现有各常关外，向设各厘卡及抽类似厘捐之关，概行裁撤；一，英国允于进口洋货增至切实值百抽五加一额外倍半之税，以抵撤厘金子口税及各项税捐，至土货出口税总数，不得逾值百抽七五之数；一，现有常关仍旧存留，其有海关而无常关，及沿海沿边非通商口岸处，均可添设常关，如新开口岸应设海关者，可并设常关；一，民帆各船运货所纳出入口税，不得少于轮船进口正税及添加税之总数，土货运出至第一常关，照海关例征出口加税，给照单，限一年内无论经何关出口，不再征，如运出各租界外销售，应纳销场税；一，土货运出，除正税外，加征半税，以为裁撤厘捐之抵补，至丝斤出口正税，不得逾值百抽五之数；一，向不出洋之货，于销售处征销场税，凡民船运至口岸之土货将销售本地者，无论货主何国，均征销场税，惟不在租界内征收；一，华洋各商在内地用机器纺织之纱布，只纳出场税，馀概豁免，凡机器织成类似之洋货视此，惟汉阳大冶铁厂，及国有免税各厂，与后设之制造局、船澳等厂所出物件，不在此例。寻与美、日、大西洋各国均定此约，卒以事费调查，迄未能实行也。
二十九年，与俄协定北满税关试办章程：一，铁路运货减三之一纳税，指定界限，按车站大小，四面各距十里或五里三里不等，如运出指定界限外，应补足正税，并照运货入内地章程办理；一，铁路运货减价，此中俄特约，除俄货外，各国货经东省铁路运入者准此；一，章程税项有应更改者，俟一年再商定。又定通商进口善后章程：一，进口洋货税则不载者，照值百抽五例，按市价估货，以市平合足关平，并扣除使费，方为货物实价；一，货未报关已售于华商，即视合同价值之总数为市价；一，由海关估定之价与该商不合，即由海关与该商本国领事，并领袖领事，各派一人公同断定，若查出该商所报每百少至二十四两，按估定价值征正税，并按所报应完之正税罚缴四倍；一，洋船专载免税之米粮等仍税钞。是年设澳门分关。
三十年，与德会定青岛设关征税办法，附件一。无论华洋轮船，行驶内港，应领关牌，一年而易。初次纳牌费十两，换领只纳二两，每四年纳钞一次。明年，与德修改青岛征税办法：一，改青岛口岸，概行免税，惟择定税界内一区为无税地，馀均起征；一，无税区外制成各货，出口纳税，不得逾运原料应完之税数。改三水之江门为正关。三十三年，设南宁、大连二关，又设安东关及大东沟分关。三十四年，设滨江关及满洲里、绥芬河二分关。宣统元年，设瑷珲、三姓二分关。二年，设珲春关及延吉分关。三年，更定东海关各口税则为值百抽二五，再收一二五内地捐，所有规费概行裁免。
自光绪二十二年裁撤台南、淡水、汉城各关外，为关二十七。宣统三年，续增南宁、梧州、三水、岳州、福海、吴淞、金陵、胶海、腾越、江门、安东、大东沟、大连、滨江、满洲里、绥芬河、瑷珲、三姓、珲春、延吉等，为关四十七。
先是土药各税列入进口。同治十二年始列专款，合计洋关岁征各税。咸丰末年，只四百九十馀万。同治末年，增至千一百四十馀万。光绪十三年，兼征洋药厘金，增为二千五十馀万。三十四年，增至三千二百九十馀万。宣统末年，都三千六百十七万有奇，为岁入大宗云。
厘金抽捐，创始扬州一隅，后遂推行全国。咸丰三年，刑部右侍郎雷以𫍯治军扬州，始于仙女庙等镇创办厘捐。是年苏、常叠陷，丁、漕无收，乃设厘局于上海，藉资接济；又设江北厘捐，归大营粮台经理。五年，江西设六十五局卡，湖北设四百八十馀局卡，湖南亦设城内外总分各局，江苏扬、常、镇各府属添设小河口、普安、新港、三江营、荷花池五局。御史宗稷辰言：“大江南北设卡过多，收捐太杂。”刑部左侍郎罗惇衍亦言：“泰州仙女庙厘局官绅弁兵，刁难勒索。”上令酌量裁并，严禁查办。
六年，盛京抽收商货及粮石捐，值百取一，吉林亦如之。乌鲁木齐之吐鲁番亦抽收棉花厘金。七年，设湖北厘金总局。八年，定豫省厘捐除水烟、药材、茶叶外，馀概不抽收，并裁撤陕州、荆子关及沿河各局卡。是年福建、广西均设局卡，抽收货厘。九年，登、莱、青三府属海口设局抽厘。山西设筹饷局，收行商药税及百货厘捐，于各隘口设七总卡及各分卡。十年，以张家口办理厘金不善，激成事变，文武各员俱获严谴。两江总督曾国藩以湘军援鄂，请于长沙设东征局，克复一处，即酌添局卡，以济军储。凡货物皆于本省厘金外加抽半厘。允之。是时江北八里铺及广东韶关、肇庆府俱设局卡抽厘。十一年，改山西行商药厘为税。安徽抽收厘金，设立正卡，省局所属四，皖南及淮北局属各三，并设分卡分巡五十九。贵州亦设货厘局于川、楚邻近之区。时各省厘局过多，上恐有累商民，命除各省通衢要口外，其馀局卡概行裁撤。
同治元年，以广东官绅办理厘捐，营私病民，特命三品京堂晏端书驻紥韶关，督办广东厘金。四川总督骆秉章亦以粤省厘捐积弊为言。上诫端书以“厘捐原出于不得已，总期有益军饷。无戾民情”。御史丁绍周言：“厘捐各委员徒事中饱，民怨沸腾。”命裁革各委员，统归地方官管理。其通都大邑厘捐事繁，著派道府等官办理，并照部章分晰开载，榜示通衢。是年设江宁大胜关厘卡。河南禹州、陕州暨河内县、清化镇均设药材厘金分局，禹州并抽收百货。移设衢州府牙厘总局于浙江省城。除杭州、金华、严州三府外，馀八府均设分局分卡。设周口、三河尖两厘税局。
二年，帮办扬州军务汉军统领富明阿言：“里下河一带，南北粮台设立捐卡百馀处。有一处而设数卡，一卡而分数局。每月局用少者二百金，多者至千馀金。委员既繁，局费尤滥。”上以江北如此，他省可知，严饬各督抚归并裁革，遴委贤能地方官经理。寻湖北巡抚严树森言：“胡林翼创办湖北厘金，仿刘晏用士类不用吏胥之法，历久著有成效。若改归地方官，诸多窒碍。”并胪陈八弊，请仍旧章。又言：“湖北厘金年收百三十四万，全赖分设小局，稽查偷漏，大局之征收始旺，零卡势难议裁。且以一省之财力，协济数省军饷，多藉资厘金，轻议更张，恐入款顿减。”均允之。是年江北设厘捐总局，裁并各卡，留存大胜关等二十六卡。江苏亦设牙厘捐总局，裁并各卡，留存苏城等十四卡。浙江定百货厘捐值百抽九，浙东两起两验，间卡抽收，货值千文，起卡抽三十，验卡减半，捐足两起两验不重征。浙西则一起一验，由第一卡并征，馀皆验放。
三年，直隶设天津双庙卡。淮南亦设卡抽收邻私厘金。浙江定丝斤捐。河南以捻匪肆扰，停止禹州厘捐，寻复之。时湖广总督官文言：“直隶、山东、山西、河南、陕、甘、云、贵、广西等省厘金不多，军务告竣，即可议撤。其馀东南各省厘金，不可骤裁，留作善后之费。”曾国藩则以江宁克复，请停广东厘金。上恐饷项不继，未之许也。四年，撤湖南东征局，改江北总局为金陵厘捐总局。福建设税厘总局，征收百货及茶厘。六年，湖北裁存厘局分卡八十六。湖南合并分局，统名厘金盐茶总局。七年，定厘金报部，照两淮盐厘排式，年分两次。时军务渐平，督抚、台谏屡以裁撤厘金为言。上饬各省酌留大宗，裁去零星分局。于是湖北又裁去五十四局卡，浙江裁并十六卡。
八年，甘肃开百货及盐茶厘捐。定广东省城及佛山、江门、陈村各繁盛处所，补抽百货坐厘，由商承办。九年，广西减厘，改征西税。十年，用御史黄槐森言，禁革广东厘局帮费名目，并裁汰吏胥。直隶改天津府捐输义馆为百货厘捐局，设东河、西河、南河、海河四分卡，并于东关设洋药厘捐局。十三年，停止山海关之临榆县厘局。云南省城设牙厘总局，各府属设分局二十三，及各井盐厘局。
光绪元年，浙江复裁并十四卡，存留六十五卡。免湖北米谷厘金。二年，安徽规复，芜湖、凤阳两关分别裁撤厘卡，永免湖南境内运售米谷厘金，贩运出境者，仍于首卡完厘一次。三年，山西大祲，商货滞销，裁并各路添设之分卡。吉林于双城堡、农安城抽收七厘货捐。四年，贵州货厘减收二成五。七年，给事中刘瑞祺言厘捐无裨国计，饬各督抚酌量截留。山西以厘金减收，复设各分卡。八年，江、扬裁撤分卡一、巡卡二，沪厘局裁并布货捐局，闽、广三帮杂货捐局暨东沟四厘卡，并撤古山、水桥巡卡。明年，沪局又裁东沟、大泾两巡卡。十年，陕西裁留二十八卡。十三年，贵州增设二十五分局。先是各省局卡林立，扰民病商，屡经奉饬裁并，而江西一省尚多至七十馀局。御史郑思贺又以为言，核实删减。
二十三年，户部疏言：“各省厘局中饱，弊在承办之员不肯和盘托出。各省例不应支而非得已者，辄于厘税收款提留济用，所谓外销者也。院司类有存案，原非自谋肥己。然既有外销之事，即有匿报之款，否则从何罗掘？无惑乎人言借借，佥谓各省实收之数，竟数倍报部之数。现在中饱之弊，已谕饬各将军、督抚认真整顿，自不至仍前泄沓。惟外销之数若不和盘托出，臣部总握度支，岁入岁出，终于无可句稽。即外销款目不能骤议全裁，亦宜咨报臣部，权衡缓急，内外一气，共济时艰。拟准将外销最要之款，切实声明，量予留支，使无窘公用。此后再有隐匿，甚或巧立名目，谬称入不敷出，则典守之官，不能辞咎。”上下大学士及廷臣议。越二年，上从诸臣议，饬各将军、督抚详细稽核，究竟裁去陋规中饱之数若干，酌量提归公用之数若干，勒限奏明。其外销款项，应准胪列报部，以昭核实。所有水陆总分各局卡，应如何因地制宜，官绅并委，著体察情形办理。
二十九年，江西巡抚柯逢时言：“江西厘局积弊过深，改办统捐，凡纳捐货物，黏贴印花，概不重征。”报闻。宣统元年，四川以实行禁烟，筹抵土药各税厘，加倍征收肉厘，允之。二年，贵州三江厘局改办木植统捐局。陕西百货厘捐亦改照统税办法，减为二十七局。
洋药。道光初，英吉利大舶终岁停泊零丁洋、大屿山等处，名曰趸船，凡贩鸦片烟至粤者，先剥赴趸船，然后入口。省城包买户谓之窑口。议定价值，同至夷船兑价给单，即雇快艇至趸船，凭单取土。其快艇名快蟹，械炮毕具，行驶如飞，兵船追捕不及。灌输内地，愈禁愈多。各项货物，亦多从趸船私售。纹银之出洋，关税之偷漏，率由于此。叠经谕饬驱逐严拿，而趸船停泊、快蟹递私如故。
十八年，鸿胪卿黄爵滋言：“自烟土入中国，粤奸商句通巡海弁兵，运银出洋，运土入口。查道光初年，岁漏银数百万；十四年以前，岁漏二千馀万；近年岁漏三千馀万。此外各海口合之亦数千万。年复一年，伊于胡底。耗银之多，由于贩烟之盛。贩烟之盛，由于食烟之众。实力查禁，宜加重罪名。”上韪其言，特命林则徐为钦差大臣，赴粤查办。明年，截获趸船烟土二万八百八十馀箱，焚之。时定禁烟章程，凡开设窑口及烟馆，与兴贩吸食，无论华洋，均拟极刑。
咸丰七年，闽浙总督王懿德等，始有军需紧要，暂时从权，量予抽捐之请。朝旨允行。八年，与法定约。向来洋药不准通商，现稍宽其禁，听商贸易。每百斤纳税银三十两，只在口销售，离口即属中国货物，准华商运往内地，法商不得护送。嗣与各国定约皆如之。九年，上以洋药未定税前，地方官多有私收情弊，现既议定税章，自应一律遵办。上海为各商荟萃之区，尤宜及早奉行，不得以多报少，藉肥私囊。两江总督何桂清请减轻洋药税，下廷议。寻议：“洋药税则，各省关均照办，江苏何得独异？所征税银，每三月报解，不准留支。至洋药厘捐，与关税有别，原定银二十两，毋庸再加十两，惟不得以洋税抵作厘捐。”允之。云贵总督张亮基言滇省向无洋药，上命先将所产土药分别征收税厘，不得以洋药混土药。
十一年，上海新行洋药税章程，而普鲁斯领事密迪乐以洋商既定进口税，重征华商，有碍洋商贸易。上曰：“洋商进口，华商出口，两税各不相碍。”不允其请。时税务司赫德言：“洋药抽税，今昔情形不同，收税愈重，则走漏愈甚。”上以其言可采，下所司酌议施行。
光绪初元，广东招商包收洋药捐，年认交四十二万元，五年限满，每年递增二万元。二年，与英定约，洋药入口，由官稽查，封存栈房或趸船，俟售卖时，照则纳税；并令购者输纳例税，以防偷漏：其数由各省酌定。六年，广东新商接办洋药捐，年认交九十万元，仍五年为限。
七年，大学士左宗棠言：“禁食鸦片，宜先增税。洋药百斤，拟征税厘百五十两。土药价低，准依洋药推算。”上命将军、督抚及海关监督各就情形妥议以闻。寻直隶总督李鸿章言：“洋药既难骤禁，只可先加税厘。烟价增，则吸者渐减，未始非徐禁示罚之意。惟厘税太重，恐偷漏愈多，亦须通盘筹计。查洋药由印度先到香港，然后分运各口，奸商即于该港私相授受。检阅贸易总册，同治十三年至光绪四年，到港洋药，每年八万四千至九万六千馀箱，运销各口有税者，只六万五千至七万一千馀箱。五年到港十万七千馀箱，运销各口有税者，只八万六千馀箱，年计私销二万数千箱。加捐易办，偷漏难防。拟于洋药每百斤正税三十两外，加征八十两，统计厘税百一十两。土药不论价之高下，每百斤征四十两。”帝用其议。又以洋药来自英商，命出使大臣曾纪泽与英确商。至九年，始如前议定约，并在进口时输纳。
十年，定不分洋土药，给华商行坐部票例。其行票每限十斤，斤捐银二钱，经过关卡，另纳税厘。无票，货没官。其行店坐票，无论资本大小，年捐二十两，换票一次。无票不得售卖。十一年，定洋药入口，由官验明封存，俟每箱百斤，完纳正税三十两、厘金八十两，方允出运。十三年，与葡定议，在澳门协助中国征收运往各口之洋药税厘，一如英香港办法。
二十八年，定洋药税厘并征，仍照现行约章，嗣后应以厘金作为加税。又定英商莫啡鸦之禁。其为医药用者，进口仍照则纳税，俟领海关专单，方准起岸，违者没官。是年裁浙江洋药厘金局，归海关厘税并征。三十二年，德宗锐意图强，命限十年将洋药一律革除净尽。又以鸦片为生民之害，禁吸尤必禁种，为清源办法，务令递年减种，统限十年将洋土药尽绝根株。是年开广西巡抚柯逢时缺，赏侍郎衔，督办各省土药统税，设总局于湖北，各省并设分局。逾年，以洋土两药税厘为岁入钜款，既严行禁断，应预筹的款以资抵补。初定莫啡鸦进口每两征税三两，至是以既准医药需用，减轻照百货例，值百征五。
宣统二年，度支部奏言：“各省土药减收，业将浙江、福建、江苏、安徽、山东、山西土药统税分局先后裁撤。其两湖、陕、甘、两粤，略有收数，自应及时收束。惟税局之应否裁撤，以有无税项为断，而统税之应否停征，以有无产土为衡。”于是分遣司员，派赴各省调查。明年，又奏言：“现在拟裁土药统税分局，尚未据各省议定办法，派员接收。而洋药进口，已与英定约，税厘并征，每百两增收二百五十两，土药亦须同时比例加税。查土药价值不及洋药三分之二。以征为禁，税则无妨略重，即照洋药税推算，定土药百斤加征二百三十两。凡未禁运及本产本销地方，即按新章征收。”从之。时与英议定，禁烟递减，已满三年，如于未满之七年期内，土药禁绝，则洋药亦禁进口。以洋药加税实行，停止各项捐收。
会计顺治初，既除明季三饷，南服诸省尚未底定，岁入本少，而频年用兵，经营四方，供亿不赀，岁出尤钜。至九年，海宇粗定，岁入则地丁等款征银二千一百二十六万两有奇，盐课征银二百一十二万两有奇，关税等银一百馀万两，米、麦、豆之征本色者五百六十二万石有奇。岁出则诸路兵饷需千三百馀万两，王公官俸各费需二百馀万两，各省留支驿站等款三百馀万两。其后兵饷增至二千四百万两，地丁亦至二千五百馀万两。
康熙之初，三藩叛逆，岁入地丁等款，自二千六百馀万减至二千一百馀万。二十一年，三藩削平，岁入地丁等银复至二千六百三十四万两有奇，盐课银亦至二百七十六万两有奇，关税等银二百馀万两，米、麦、豆之征本色者为六百三十四万石有奇。雍正初年，整理度支，收入颇增。
至乾隆三十一年，岁入地丁为二千九百九十一万两有奇，耗羡为三百万两有奇，盐课为五百七十四万两有奇，关税为五百四十馀万两有奇，芦课、鱼课为十四万两有奇，茶课为七万两有奇，落地、杂税为八十五万两有奇，契税为十九万两有奇，牙、当等税为十六万两有奇，矿课有定额者八万两有奇，常例捐输三百馀万，是为岁入四千数百馀万之大数，而外销之生息、摊捐诸款不与焉。
岁出为满、汉兵饷一千七百馀万两，王公百官俸九十馀万两，外藩王公俸十二万两有奇，文职养廉三百四十七万两有奇，武职养廉八十万两有奇，京官各衙门公费饭食十四万两有奇，内务府、工部、太常寺、光禄寺、理藩院祭祀、宾客备用银五十六万两，采办颜料、木、铜、布银十二万两有奇，织造银十四万两有奇，宝泉、宝源局工料银十万两有奇，京师各衙门胥役工食银八万两有奇，京师官牧马牛羊象刍秣银八万两有奇，东河、南河岁修银三百八十馀万两，各省留支驿站、祭祀、仪宪、官俸役食、科场廪膳等银六百馀万两，岁不全支，更定漕船岁约需银一百二十万两，是为岁出三千数百馀万之大数，而宗室年俸津贴、漕运旗丁诸费之无定额者，各省之外销者不与焉。
自是至道光之季，军需、河工、赈务、赔款之用，及历次事例之开，盐商等报效修河工料之摊征，凡为不时之入与供不时之出者，为数均钜。然例定之岁入岁出，仍守乾隆之旧。是以乾隆五十六年，岁入银四千三百五十九万两，岁出银三千一百七十七万两。嘉庆十七年，岁入银四千十三万两，岁出银三千五百十万两。道光二十二年，岁入银三千七百十四万两，岁出银三千一百五十万两，均有奇。咸丰初年，粤匪骤起，捻、回继之，国用大绌。迄于同治，岁入之项，转以厘金洋税大宗，岁出之项，又以善后筹防为钜款。
光绪五年八月，翰林院侍读王先谦奏：“旧入之款，如地丁杂税、盐务杂款等，共四千万，今止入二千七八百万。新入之款，如洋税一千二百万，盐厘三百万。旧出款，如兵饷、河工、京饷、各省留支四千万，今止支二千四五百万。新有出款，如西征、津防两军约一千万，各省防军约一千万。”
十七年，户部奏更定岁出岁入，以光绪七年一年岁出入详细册底为据。言：“臣部为钱粮总汇之区，从前出入均有定额。入款不过地丁、关税、盐课、耗羡数端，出款不过京饷、兵饷、存留、协拨数事，最为简括。乃自军兴以来，出入难依定制。入款如扣成、减平、提解、退回等项，皆系入自出款之中。出款如拨补、筹还、移解、留备等项，又皆出归入款之内。汇核良非易易。此次所办册籍，以地丁、杂赋、地租、粮折、漕折、漕项、耗羡、盐课、常税、生息等十项为常例征收，以厘金、洋税、新关税、按粮津贴等四项为新增征收，以续完、捐输、完缴、节扣等四项为本年收款。除去蠲缓未完各数，通计实入共收银八千二百三十四万九千一百九十八两，是为银收。以陵寝供应、交进银、祭祀、仪宪、俸食、科场、饷干、驿站、廪膳、赏恤、修缮、河工、采办、办漕、织造、公廉、杂支等十七项为常例开支，以营勇饷需、关局、洋款、还借息款等四项为新增开支，以补发旧欠，豫行支给两项为补支豫支，以批解在京各衙门银两一项为批解支款。除去欠发未报各数，通计实出共支银七千八百十七万一千四百五十一两，是为银支。原奏并及钱收、粮收、钱支、粮支，实为明核。今按十七年岁入岁出之籍，入项为地丁二千三百六十六万六千九百一十一两，杂赋二百八十一万有一百四十四两，租息十四万一千六百七十二两，粮折四百二十六万二千九百二十八两，耗羡三百万四千八百八十七两，盐课七百四十二万七千六百有五两，常税二百五十五万八千四百一十两，厘金一千六百三十一万六千八百二十一两，洋税一千八百二十万六千七百七十七两，节扣二百九十六万四千九百四十四两，续完七百十二万八千七百四十四两，捐缴一百八十七万五千五百七十六两，均有奇。统为岁入八千九百六十八万四千八百两有奇。出项为陵寝供应等款十三万五百五十九两，交进十八万两，祭祀三十三万六千七百三十三两，仪宪七万四千八百七十九两，俸食三百八十四万一千四百二十四两，科场十万五千二百七十两，饷干二千三十五万六千一百五十九两，驿站一百七十三万四千七百有九两，廪膳十一万二千有二十九两，赏恤五十二万五千二百十六两，修缮二百二十万九千七百四十八两，采办四百有三万三千九百有三两，织造一百有三万四千九百十五两，公廉四百五十七万五千七百八十三两，杂支三十万三千二百七十八两，勇饷一千八百二十六万八千三百十三两，关局经费三百十四万四千六百十六两，洋款三百八十六万一千五十一两，补支一千二百七十七万五千五百二十五两，豫支一百七十四万二千七十三两，解京各衙门饭食经费各项支款三百四十七万二千五百三十三两。统为岁出七千九百三十五万五千二百四十一两。”
再三年为甲午，朝鲜役起，军用浩繁，息借洋款、商款。及和议既定，又借俄、法、英、德之款付日本赔款，增摊各省关银一千二百万两，益以汇丰、克萨、华商各款本息，及新增宋庆等军饷，共八百万。盖岁出之增于前者二千万。迨于庚子，复酿兵祸。辛丑约成，遂有四万五千万之钜，派之各省者一千八百万两有奇。二十九年，以练新军，复摊各省练兵经费，而各省以创练新军，办巡警教育，又有就地自筹之款。奉天一省警费至三百馀万两。湖北一省拨提地丁钱价充学费者六十万两。捐例停于二十七年，以练兵复开，至三十二年复停。
庚子以后新增之征收者，大端为粮捐，如按粮加捐、规复征收丁漕钱价、规复差徭、加收耗羡之类；盐捐如盐斤加价、盐引加课、土盐加税、行盐口捐之类；官捐如官员报效、酌提丁漕盈馀、酌提优缺盈馀之类；加厘加税如烟酒土药之加厘税、百货税之改统捐、税契加征之类；杂捐如彩票捐、房铺捐、渔户捐、乐户捐之类；节省如裁节绿营俸饷、节省河工经费、核扣驿站经费、节省各署局经费之类；实业如铁路、电局、邮政收入，及银行、银铜元局、官办工厂商局馀利之类。出款自赔款、练兵费、学、警、司法诸费外，各官署新增费亦为大端。
宣统二年，度支部奏试办宣统三年预算，岁入为类八：曰田赋，经常四千六百十六万四千七百有九两，临时一百九十三万六千六百三十六两，皆有奇。曰盐茶课税，经常四千六百三十一万二千三百五十五两。曰洋关税，经常三千五百十三万九千九百十七两。曰常关税，经常六百九十九万一千一百四十五两，临时八千五百二十四两。曰正杂各税，经常二千六百十六万三千八百四十二两。曰厘捐，经常四千三百十八万七千九百七两。曰官业收入，经常四千六百六十万八百九十九两。曰杂收入，经常一千九百十九万四千一百有一两，临时一千六百有五万六百四十八两。附列者为类二：曰捐输，五百六十五万二千三百三十三两。曰公债，三百五十六万两。皆临时岁入。岁出为类十八：曰行政，经常二千六百六万九千六百六十六两，临时一百二十五万八千一百八十四两。曰交涉，经常三百三十七万五千一百有三十两，临时六十二万六千一百七十七两。曰民政，经常四百四十一万六千三百三十八两，临时一百三十二万四千五百三十一两。曰财政，经常一千七百九十万三千五百四十五两，临时二百八十七万七千九百有四两。曰洋关经费，经常五百七十四万八千二百三十七两，临时九千一百六十三两。曰常关经费，经常一百四十六万三千三百三十二两。曰典礼，经常七十四万五千七百五十九两，临时五万四千有三十七两。曰教育，经常二百五十五万三千四百十六两，临时一百四万一千八百九十二两。曰司法，经常六百六十一万六千五百七十九两，临时二十一万八千七百四十六两。曰军政，经常八千三百四十九万八千一百十一两，临时一千四百万有五百四十六两。曰实业，经常一百六十万三千八百三十五两。曰交通，经常四千七百二十二万一千八百四十一两，临时七百有八十万四千九百有八两。曰工程，经常二百四十九万三千二四百两，临时二百有二万二千有六十四两。曰官业支出，经常五百六十万四百三十五两。曰各省应解赔款、洋款，三千九百有十二万九百二十二两。曰洋关应解赔款、洋款，一千一百二十六万三千五百四十七两。曰常关应解赔款、洋款，一百二十五万六千四百九十两。曰边防经费，一百二十三万九千九百有八两。附列者为类一：曰归还公债，四百七十七万二千六百十三两。统为岁入二万九千六百九十六万二千七百两有奇。岁出三万三千八百六十五万两有奇。十二月，资政院核覆，于岁入有增加，于岁出有减削。次年即值变更国体，故有预算而无决算。盖自光绪三十三年，度支部即奏准令京师各衙署及各省实报岁入岁出，又于各省设财政监理官以督之。凡昔日外销之款项，与夫杂捐陋规之类，及新定之教育、司法、实业、军政、外债诸费，皆列于簿书期会，故较顺治、康熙之出入多至十倍。兹录之以见一代财政之盈亏焉。
其军需、河工、赈务、赔款之钜者，乾隆初次金川之役，二千馀万两。准回之役，三千三百馀万两。缅甸之役，九百馀万两。二次金川之役，七千馀万两。廓尔喀之役，一千有五十二万两。台湾之役，八百馀万两。嘉庆川、湖、陕教匪之役，二万万两。红苗之役，湖南一省请销一千有九十万。洋匪之役，广东一省请销三百万两。道光初次回疆之役，一千一百馀万两。二次回疆之役，七百三十万两。英人之役，一千数百万两。咸丰初年粤匪之役，二千七百万，其后江南大营月需五十万两，徽宁防营月需三十万两，则一年亦千万。湖北供东征之需者，岁四百馀万，湖南亦不赀。而北路及西南各省用兵之费不与焉。同治中，曾国藩奏湘军四案、五案，合之剿捻军需，共请销三千馀万两。李鸿章奏苏沪一案、二案，合之淮军西征两案，共请销一千七百馀万两。左宗棠奏西征两案，共请销四千八百二十馀万两。此外若福建援浙军需，合之本省及台湾军需，截至三年六月，已逾六百万两。四川、湖南援黔军需，岁约四百万两，积五年二千万两。云南自同治二年至同治十二年，请销军需一千四百六十馀万两。而甘肃官绅商民集捐银粮供军需者，五千馀万两，再加各省广中额学额计之，当不下数万万。光绪中，惟中法之役用三千馀万两。若西征之饷，海防之饷，则已入年例岁出，不复列。
河工，自康熙中即趋重南河。十六年大修之工，用银二百五十万两。原估六百万两，迨萧家渡之工，用银一百二十万两。自乾隆十八年，以南河高邮、邵伯、车逻坝之决，拨银二百万两。四十四年，仪封决河之塞，拨银五百六十万两。四十七年，兰阳决河之塞，自例需工料外，加价至九百四十五万三千两。浙江海塘之修，则拨银六百馀万两。荆州江堤之修，则拨银二百万两。大率兴一次大工，多者千馀万，少亦数百万。嘉庆中，如衡工加价至七百三十万两。十年至十五年，南河年例岁修抢修及另案专案各工，共用银四千有九十九万两，而马家港大工不与。二十年睢工之成，加价至三百馀万两。道光中，东河、南河于年例岁修外，另案工程，东河率拨一百五十馀万两，南河率拨二百七十馀万两。逾十年则四千馀万。六年，拨南河王营开坝及堰、盱大堤银，合为五百一十七万两。二十一年，东河祥工拨银五百五十万两。二十二年，南河扬工拨六百万两。二十三年，东河牟工拨五百十八万两，后又有加。咸丰初，丰工亦拨四百万两以上。同治中，山东有侯工、贾庄各工，用款二百馀万两。光绪十三年，河南郑州大工，请拨一千二百万两。其后山东时有河溢，然用款不及道光之什一。
赈务，康熙中，赈陕西之灾，用银至五百馀万两。乾隆七年，江苏、安徽夏秋大水，抚恤、正赈、加赈，江苏给被灾军民等米共一百五十六万石有奇，银五百五万两有奇。安徽给被灾军民等米八十三万石有奇，银二百三十三万两有奇。十八年，以高邮运河之决，拨米谷一百十万石，银四百万两，赈江苏灾，此其最钜者。其后直隶、山东、江苏、河南、湖北、甘肃诸省之灾，发帑截漕及资于捐输者，不可胜举。嘉庆初，山东曹、单等县灾，赈银米合计三四百万两。六年，以直隶水灾，拨赈银一百万两，截漕米六十万石。江苏、安徽、山东、河南诸省之因灾赈恤者，节次糜帑，均不下数十百万。资于捐输者，如十九年江苏、安徽之灾，至二三百万两。道光十一年，拨江苏赈需银一百馀万两。二十七年，赈河南灾银一百馀万两。二十八年，赈河北灾银一百三十八万两。二十九年，拨江苏等四省赈灾银一百万两。而安徽、浙江之截留办赈者，皆近百万，江苏一省则一百四十馀万，此外尚多，而官绅商民捐输者尚不与。光绪初，山西、河南、陕西之灾，拨帑截漕为数均钜，合官赈、义赈及捐输等银，不下千数百万两。郑州河决，赈需河南用银二百五十馀万两。时各省有水旱之灾，辄请开赈捐。直隶自十六年之水至二十一年海啸之灾，用银七百馀万两。山东自十一年后，频年河溢，至二十五年，用银七百馀万两。江苏自十五年之水至二十四年淮、徐、海之灾，用银五百馀万两。二十七年秦、晋之灾，则开实官捐以济之，为数至七百六十万两有奇。
赔款，始于道光壬寅江宁之约，二千一百万两。咸丰庚申之约，一千六百万两。光绪辛巳伊犁之约，六百馀万两。乙未中日之约，并辽南归地，二万三千万两。至辛丑公约，赔款四万五千万两而极。以息金计之，实九万万馀两。
清代田赋征粮之数，乾隆三十一年，为八百三十一万七千七百石有奇。江苏、安徽、山东、河南、浙江、江西、湖北、湖南八省，自岁漕京师外，留充本省经费。直隶、奉天、山西、陕西、甘肃、福建、四川、广东、广西、云南、贵州则全充本省经费。光绪十年，新疆改行省，岁征粮二十七万一千石有奇，亦全充本省经费。吉林、黑龙江之征米者亦如之。各省驻防旗营官兵、绿营兵丁皆支月米。凡留充本省经费者，大率供旗绿营月支米豆之需，有馀则报粜易银候拨云。
