班书始立外戚恩泽侯表，辽、明二史因之。辽外戚不皆有封爵，然世选北府宰相预政事。明则扬、徐二王仅假虚号，自后皆封侯伯。嘉靖间，诏不得与汗马馀勋并列。惟分封大邑，带砺相承，未尝区以别也。清初，太祖娶于叶赫，草昧干戈，制度未备。太宗、世祖娶于蒙古，追进崇封，外戚恩泽自此始。雍正八年，世宗诏定外戚为承恩公。乾隆四十三年，高宗又诏后族承恩，与佐命功臣栉风沐雨、拓土开疆者实难并论，俱改为三等公。名既专属，等复攸殊，裁抑制防，视明尤肃。用是终清世外家皆谨守法度，无预政事者，不可谓非诒谋之善也。明史用班氏例，兼及宦官、恩幸之得封者，尤清所未有。兹次第诸后族为外戚表。凡以外戚封，及其家初有爵以外戚进者皆入焉。后族别以功封，仍列功臣世爵表。
