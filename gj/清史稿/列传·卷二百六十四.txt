循吏二
陈惪荣 芮复传蒋林 阎尧熙王时翔 蓝鼎元 叶新施昭庭陈庆门 周人龙 童华黄世发 李渭 谢仲坃李大本 牛运震张甄陶 邵大业 周克开郑基 康基渊 言如泗 周际华 汪辉祖茹敦和朱休度 刘大绅吴焕彩 纪大奎 邵希曾
陈德荣，字廷彦，直隶安州人。康熙五十一年进士，授湖北枝江知县。修百里洲堤，除转饷杂派。雍正三年，迁贵州黔西知州，父忧归。服阕，署威宁府。未几，威宁改州，补大定知府。乌蒙土司叛，东川、镇雄附之，德荣赴威宁防守。城陴颓圮，仓猝聚米桶，实土石，比次甃筑，墉堞屹然。贼焚牛卫镇，去城三十里，德荣日夜备战，贼不敢逼。总兵哈元生援至，贼败走。寻以母忧去官。服阕，授江西广饶九南道。九江、大孤两关锢弊尽革之。
乾隆元年，经略张广泗疏荐，擢贵州按察使。时群苗交煽，军事方殷，古州姑卢朱洪文诸叛案，德荣治鞫，详慎重轻，咸称其情，众心始安。及苗疆渐定，驻师与屯将吏多以刻急见能。二年，贵阳大火，德荣谒经略曰：“天意如此，当竭诚修省，苗亦人类，曷可尽杀？”广泗感动，戒将吏如德荣言。
四年，署布政使，疏言：“黔地山多水足，可以疏土成田。小民难于工本，不能变瘠为腴。山荒尤多，流民思垦，辄见挠阻。桑条肥沃，亦不知蚕缫之法。自非牧民者经营而劝率之，利不可得而兴也。今就邻省雇募种棉、织布、饲蚕、纺绩之人，择地试种，设局教习，转相仿效，可以有成。应责各道因地制宜，随时设教。一年必有规模，三年渐期成效。”诏允行。乃给工本，筑坝堰，引山泉，治水田，导以蓄泄之法。官署自育蚕，于省城大兴寺缫丝织作，使民知其利。六年，疏陈课民树杉，得六万株。七年，贵筑、贵阳、开州、威宁、馀庆、施秉诸州、县报垦田至三万六千亩。开野蚕山场百馀所，比户机杼相闻。德荣据以入告，数被温旨嘉奖。又大修城郭、坛庙、学舍。广置栖流所，收行旅之病者。益囚粮。冬寒，恤老疾嫠孤之无衣者。亲课诸生，勖以为己之学。设义学二十四于苗疆，风气丕变。十一年，迁安徽布政使，赈凤、颍水灾，流移获安。十二年，卒于官。
德荣在贵州兴蚕桑，为百世之利。时遵义知府陈玉畐，山东历城人，到郡见多檞树，土人取为薪炭。玉畐曰：“此青莱树也，吾得以富吾民矣。”乃购历城山蚕种，兼以蚕师来，试育五年，而蚕大熟，获茧八百万，自是遵绸之名大著。正安州吏目徐阶平，亦自浙江购茧种，仿玉畐行之正安，亦大食其利。遵义郑珍著樗茧谱，以传玉畐遗法。
芮复传，字衣亭，顺天宝坻人，原籍江苏溧阳。康熙四十八年进士，授浙江钱塘知县。悉除诸无名钱，曰：“官足给饔飧而已。”有金三者，交通上官署，为奸利，立逮杖毙之，一时大快。五十八年，大旱，复传勘实上状，上官欲寝之，固争曰：“律有捏灾、匿灾并当劾，某今日请受捏灾罪。”时同城仁和民千人，跣走围署，曰：“钱塘为民父母，仁和独不父母我耶？”上官感动，竟以灾闻。开仓行赈，复传设粥厂二十有七。微行觇视，治胥吏之侵扰者，帑不费而赈溥。驻防营卒驰躏民田，便宜惩治，辄缚而鞭之。
治绩上闻，世宗特召引见，擢温州知府。故事，贡柑，岁期至。织造封园，民以为累。复传第取足供贡，不使扰民。府境私盐充斥，设三团，集灶户，平其直，私贩息，官盐不督自行。天台山东南有山曰玉环，在海中，总督李卫欲开田设治，檄复传往勘，以徒费无益，陈请罢之。卫怒，檄他吏往，意必行。时山中田仅二万亩，乃割天台、乐清两县民田隶玉环，经费不足，则捐通省官俸，又加关津一切杂税以给之。弛山禁，渔者往来并税，曰涂税。既而渔者不入，山者度关纳税，亦征其涂税。复传争曰“是重税也”，是牍凡七上。卫益怒，以为阻挠玉环垦田事，蜚语颇闻。刘统勋奉使视海塘，过温州，语之曰：“君与李宫保，两雄不相下，不移不屈，君之谓乎？”
寻擢温处道。会铜商积弊败露，复传持法，又揭劾知府尹士份不职，士份反诬以阻商误铜，大吏故嫉之，遂并劾复传。解任，总督赵弘恩质讯，坐失察关吏舞弊夺职。会高宗登极，诏仍留浙江办铜，事竣，例得复官，以亲丧归，遂不出。家居三十馀年，卒，年九十有四。
蒋林，字元楚，广西全州人。康熙五十四年进士，选庶吉士，授检讨。直南书房，十年不迁。大将军年羹尧欲辟为幕僚，林急告归。寻调户部郎中，出为福建邵武知府，以事解职，诏发浙江，历杭州、严州、金华三府。在杭州，值织造隆升建议改海门尖山海口，别开河以固海塘。林极言不可，曰：“能使海不潮，则役可兴。否则劳民伤财，万无成理。”上书督抚，俱不省。雍正十二年三月二十五日夜，牒下，索杭夫万五千人，合旁郡无虑数万人。期三日集海上。林又争曰：“田蚕方亟，期会迫，万一勿戢，奈何？必不得已，俟蚕功毕。”隆升怒，督益急，以抗旨胁之。四月，送役往，面诘以工不可成状。隆升益怒，留林督役以困之。冒雨抚循，泥深没胫，役人感其诚，咸尽力。隆升复虐使，动以捶挞，众屡哗噪。微林，事几殆。役迄无成，隆升得罪去。乾隆初，召至京，入对，即日擢长芦盐运使。曩时院司岁各费数万缗，林率以俭，岁费百缗而已，羡馀悉归公。居四年，以亲老乞养。高宗曰：“世乃有不原久为长芦运使者耶？”久之，卒于家。
阎尧熙，字涑阳，河南夏邑人，原籍山西太原。康熙四十五年进士，五十二年，授直隶藁城知县。滹沱常以秋溢，筑堤树木椿，以捍其冲，夹岸种柳，堤固，水不为患。雍正元年，调南宫，擢晋州知州。州濒滹沱河，河决徙道，荡析民居。尧熙为筹安集，民免于患，扶携老稚来谢。尧熙曰：“此朝廷恩，我何与？”令望阙拜，人给百钱，以资裹粮，散钱十万，咸感泣曰：“真父母也！”怡贤亲王奉使过境，闻其名，奏循良第一。擢山东青州知府，未之官，改授浙江嘉兴。俗健讼，良懦不得直。讼府，下县，或不理，奸猾益无忌。尧熙始至，日受状三百。比对簿，自请息者二百馀，庭折数十，各得其情。豪民张某稔恶，讯实，杖杀之，民皆称快。属县赋重，名目纠纷，里胥因缘为奸。民完如额，官不知，民亦不自知，官累以缺赋课殿去。尧熙巡行清理，民始知额，岁无逋赋。
海盐县塘工不就，总督李卫听浮言，欲开引河泄潮。尧熙言：“卤水入内河，田皆伤，非等坏庐舍、糜帑金已也。”议遂罢。营弁缉私盐，纵其枭，持他人抵罪。尧熙言其诬，总督不听，庭争再三，总督乃自勘，释之，愈以贤尧熙。累擢湖北按察使、四川布政使，皆持大体，有惠政。乾隆七年，卒于官。
尧熙质直，好面折人过，虽上官不少避。然勇于从善，在川藩多得成都知府王时翔之助，人两贤之。
时翔，字皋谟，江苏镇洋人。为诸生，绩学未遇。雍正六年，世宗重选守令，命中外官各举一人，同州人沈起元，官兴化知府，以时翔应诏，即授福建晋江知县。时福建吏治颓废，遣使按视，多更诸守令有司，颇尚操切。晋江民好讼，时翔至，曰：“此吾赤子，忍以盗贼视乎？”一以宽和为治。坐堂皇，呴呴作家人语。曲直既判，令两造释忿，相对揖，由是讼者日衰。观风整俗使刘师恕按泉州，委时翔鞫疑狱二十馀事，语人曰：“晋江长者，决狱又何精敏也！”寻调政和，又调瓯宁。
擢漳州府同知，驻南胜。南胜民族居峒中，多械斗。有赖唱者，纠众夺犯，匿险自固。时翔亲入山谕之曰：“汝诸赖万人，奈何庇一人而以死殉耶？为我缚唱来即无事。”唱不得已自缚出，始如律。濑子坑民叶扬煽乱，时翔谓缓之可一纸定，或张其事，大吏檄入山剿之。事平，意不自得，乞病归。
乾隆元年，以荐起山西蒲州府同知，擢成都知府。以廉率属，善审机要。钱价腾，布政使榜平其直，市大哗。时翔方在假，召成都、华阳二令曰：“市直当顺民情，抑之，钱闭不出，奈何？”言于布政撤其榜，钱价寻平。
议徙凉州兵于成都，拓驻防城，当夺民居二千家。时翔检故牍，请曰：“城故容兵三千，现兵一千五百，尚虚其半。第出现所侵地足矣，奚拓为？”已而凉州兵亦不果徙。成都当康熙时，人稀谷贱，旗兵利得银。至雍正以后，生聚多，谷贵，又原得谷。或徇其意，令民受银，购谷给兵。未几，汉兵亦欲仿行，时翔曰：“旗兵例不出城，语言与土人殊，故代购。汉兵皆土著，奚代为？”二事亦赖布政力主其议得止。
至七年，江南、湖广灾，巡抚奏运蜀米四十万石济之。湖广急米，来领运，江南则否。巡抚乃檄下县餽运，舳舻蔽江，商贾不通，成都薪炭俱绝。时翔谓江南运可缓，徒病蜀。请独运楚，而听商人自运江南。时尧熙既没，竟无用其言者。时翔在成都，屡雪疑狱，时称神明。九年，卒。
蓝鼎元，字玉霖，福建漳浦人。少孤力学，通达治体，尝泛海考求闽、浙形势。巡抚张伯行器之，曰：“蓝生经世之良材，吾道之羽翼也。”
康熙六十年，台湾朱一贵倡乱，鼎元从兄南澳镇总兵廷珍率师进讨，多出赞画，七日台湾平。复从廷珍招降人，殄遗孽，抚流民，绥番社，岁馀始返。著论言治台之策，大意谓：“土地有日辟、无日蹙，经营疆理，则为户口贡赋之区；废置空虚，则为盗贼倡乱之所。山高地肥，最利垦辟。利之所在，人所必趋。不归之民，则归之番与贼。即使内乱不生，寇自外来，将有日本、荷兰之患，不可不早为措置。”时议者谓台湾镇当移澎湖，鼎元力言不可，大吏采其说，见诸施行。鼎元复为台湾道条十九事，曰“信赏罚、惩讼师、除草窃、治客民、禁恶俗、儆吏胥、革规例、崇节俭、正婚嫁、兴学校、修武备、严守御、教树畜、宽租赋、行垦田、复官庄、恤澎民、抚土番、招生番。”后之治台者，多以为法。
雍正元年，以选拔入京师，分修一统志。六年，大学士朱轼荐之，引见，奏陈时务六事，世宗善之。寻授广东普宁知县，在官有惠政，听断如神。集邑士秀异者讲明正学，风俗一变。调权潮阳县事，岁荐饥，多逋赋，减耗粮，除苛累，民争趋纳。妖女林妙贵惑众，寘之法。籍其居，建棉阳书院。以忤监司罢职，总督鄂弥达疏白其诬，征诣阙。逾年，命署广州知府，抵官一月，卒。
鼎元尤善治盗及讼师，多置耳目，劾捕不稍贷，而断狱多所平反，论者以为严而不残。志在经世，而不竟其用。著鹿洲集、东征集、平台纪略、棉阳学准、鹿洲公案传于世。
叶新，字惟一，浙江金华人。康熙五十一年，顺天举人。从蠡县李塨受业，立日谱自检，尤严义利之辨。雍正五年，以知县拣发四川，授仁寿县。有与邻县争地界者，当会勘，乡保因阍人以贿请，新怒，悉下之狱。勘毕，各按其罪，由是吏民敛手奉法。
署嘉定州，故有没水田，多逋赋。新视旷土可耕者，召民垦辟，以新科抵赋额，旧逋悉免。时仁寿采木，部匠倚官为暴，民勿堪，纠众相抗，县以变告，檄新往治之，抵匠头及首纠众者于法，馀释不问。迁工卩州知州，再迁夔州府同知，署龙安及成都知府。又署泸州知州，讼者至，立剖决，滞狱一空。治泸两载，俗一变焉。新自授夔州同知，阅五载，始一莅任。寻又署保宁、顺庆两府，擢雅州知府，母忧归。
乾隆十年，服阕，补江西建昌。修盱江书院，招引文士与讲论学术。复南城黄孝子祠，以励民俗。十三年，南丰令报县民饶令德谋反，令德好拳勇，令以风闻遣役往侦，误探其仇，谓谋反有据，遂往逮令德，适他往，乃逮其弟系狱。令德归，自诣县，受刑诬服，杂引亲故及邻境知识为同谋，追捕蔓及旁郡。新得报，集诸囚亲鞫，株连者已七十馀人，言人人殊。新诘县役捕令德弟状，役言初至其家，获一箧，疑有金宝匿之。及发视，无所有，弃之野。令闻，意箧有反迹，讯以刑。妄称发箧得簿劄，纳贿毁之矣。令谓实然，遂逼令德诬服。新于是尽释七十馀人缧线，命随往南昌。戒之曰：“有一逋者，吾代汝死矣。”及至，七十馀人则皆在。谒巡抚，具道所以，巡抚愕不信，集才能之吏会勘，益杂逮诸所牵引，卒无据，而巡抚已于得报时遽上奏。朝命两江总督委官就谳，新为一一剖解得白，所全活二百馀人。
十七年，调赣州，有赣县抢夺拒捕之狱，值改例，新旧轻重悬殊。新谓事在例前，当依旧比，争之不得。复以宁都民狱事，与同官持异同，不得直，谢事闭门候代。上官慰喻，不从，遂以任性被劾免归。欣然曰：“今而后可无疚于心矣！”家居十馀年，卒。
施昭庭，字筠瞻，江苏吴县人。康熙五十四年进士，授江西万载知县。地僻多山，客民自闽、粤来，居之累年，积三万馀人，号曰“棚民”。温尚贵者，台湾逸盗也，亦处山中。雍正元年，福建移捕盗党急，尚贵谋为变。始昭庭之至也，以棚民为虑，厚礼县人易廉野使侦之。廉野积粟贷棚民，不取息，或免偿，得棚民心。其才者严林生、罗老满，从廉野游，尽得山中要领。尚贵将举事，廉野以闻，昭庭、林生、老满率勇敢三百人待之。尚贵有众二千肆掠，昭庭曰：“贼易破也，然虑其扰傍县。”抚贼谍使诳尚贵趋万载。乃张疑兵于山径，贼不敢入，由官道来。预设伏丛棘中，伺贼过，突出击杀。贼数中伏，疑骇，逆击之，一战获尚贵。尚贵起二日而败，又二日而抚标兵至。
初，棚民与市人积嫌，事起，道路汹汹，指目棚民。昭庭以免死帖与诸降者，取棚民不从贼者结状，兵至搜山，不戮一人。巡抚初到官，张其事入奏，既见县申状不合，欲改之，昭庭不可。又谓棚民匿盗从乱，今虽赦之，必驱归本籍。昭庭曰：“棚民种植自给，非刀手老瓜贼之比。历年多，生齿众，间与居民争讦细故，不必深惩。今乱由台湾逸盗，而平盗悉资棚民。”力请：“核户口，编保甲，泯其主客之形，宽其衣食之路，长治久安，于计便。”总督查弼纳许之，巡抚寻亦悟，如昭庭策，棚民乃安。事闻，世宗谕九卿曰：“知县以数年心力办贼，巡抚到官几日，岂得有其功耶？”独下总督疏，议叙，以主事知州用。寻引疾归，卒于家。
陈庆门，字容驷，陕西盩厔人。雍正元年进士。从鄠王心敬讲学，养亲不仕。母王趣之，乃谒选。七年，授安徽庐江知县，修建文庙，规制悉备。大濬城壕。置义田二百亩有奇。赡养茕独，立社仓四所，积谷以贷平民。县民旧习，止知平畴种稻，高阜皆为弃壤。因市牛具，仿北方种植法，躬督垦辟，遂享其利。
寻署无为州事。州濒江，上下二百里，率当水冲，前人筑坝四，常没于水。庆门于鲍鱼桥、匋鱼口二处，树椿编竹，实土为坦坡；又取乱石填掷水中，水停沙淤，久而成洲，民免垫溺之患。又署六安州，旧有水塘，议者欲垦塘以为田，将绝灌溉之利。庆门力言于上官，事乃寝。
十一年，擢亳州知府，俗悍，好群斗，倚蠹役，表里为奸。庆门廉得其魁党，先后杖遣数百人。又好讼，仿古乡约法，使之宣导排解。勤于听断，日决数十事。不数月，浇风一变。州濒湖，地洼下，用秦中收淀之犁法，督民挑濬，地下者渐高，水归其壑，农田赖焉。母忧归。
乾隆元年，服阕，以大臣荐，补四川达州知州。境环万山，岁常苦旱，教民种旱稻，始无艰食之忧。邻郡巴州，桑柘素饶，乃买桑遍植，教以分茧缫丝之法，获利与巴州等。时川东多流民，官廪不给，遂厘剔腴田之被隐占者，为义产以赡之，全活甚众。建宣汉书院，聘名流教授，文风渐振。未几，乞病归。著仕学一贯录，世以儒吏称之。
周人龙，字云上，直隶天津人。康熙四十八年进士，授山西屯留知县。兴学赈荒，有声。调清源，境内洞涡、嶑峪诸河入汾，常有水患，濬渠筑堰，民赖之。历忻州直隶州知州、蒲州知府。蒲郡濒黄河，河水迁徙无常。山、陕两省民隔河争地，讼数十年不结。人龙请于大吏曰：“临河滩地，当以河为界。河东迁，则山西无地之粮归陕西；河西迁，则陕西无地之粮归山西。粮随地起，不缺正赋。因地纳粮，无累民生。山、陕沿河二千馀里，凡两省湮没之地，令地方官照粮查地，按地过粮。除卤咸者照例题请免征，其馀水退之地，招令沿河民认粮承种，庶事无偏枯，争讼可息。”大吏从其议，至今便之。
雍正初，有言丁粮归地，便于无力之丁，不便于有田之家。人龙驳之，略曰：“有田者，尚以输纳为艰，岂无田者反易？君子平其政，焉得人人而悦之？今不悦者，不过绅衿富户；而大悦者，乃在茕茕无告之小民。若因其控告而不行，则豪强得志，而穷民终于无告。此议在当日未行则已耳，今行之数年，势难中止。穷民狃于数年乐利，必不安于一旦变更。且富民少而穷民多，不当以彼易此。”议上，事乃定。以忧去官。
服阕，补湖北安陆。数月，擢江西督粮道，未行，江水决锺祥三官庙堤及天门沙沟垸，招集邻县民，谕以利害，同筑御。踊跃荷畚锸至者数万人，亲冒风雨，率以施工。或劝其“已迁官，何自苦”，人龙曰：“助夫由我招至，我去即散矣。伏汛一至，民何以堪？”阅两月工成，安陆人尸祝之。江西漕粮征运素多弊，严立规条，宿蠹一清。乾隆十年，乞病归，卒。
童华，字心朴，浙江山阴人。年未冠为诸生，长习名法家言，出佐郡邑治。雍正初，入赀为知县。时方修律例，大学士朱轼荐其才，世宗召见，命察赈直隶。乐亭、卢龙两县报饥口不实，华倍增其数。怡贤亲王与朱轼治营田水利，至永平，问滦河形势，华对甚晰，王器之。寻授平山知县，邑灾，不待报，遽出仓粟七千石贷民。擢真定知府，权按察使。以前在平山发粟事，部议免官，特诏原之。
怡贤亲王奏以华理京南局水利，华度真定城外得泉十八，疏为渠，溉田六百亩，先后营田三百馀顷。滏阳河发源磁州，州民欲独擅其利。自春徂秋，闭闸蓄水，下游永年、曲周滴涓不得。时改州归直隶，以便控制。华建议仿唐李泌、明汤绍恩西湖三江两闸遗规，计板放水，数县争水之端永息。华又以北人不食稻，请发钱买水田谷运通仓，省漕费，民得市稷黍以为食，从之。
调江苏苏州，会清查康熙五十一年以来江苏负课千二百馀万，巡抚督责急，逮捕追比无虚日，华固请宽之。巡抚怒曰：“汝敢逆旨耶？”对曰：“华非逆旨，乃遵旨也，上知有积欠，不命严追而命清查，正欲晰其来历，查其委曲，或在官，或在役，或在民，或应征，或应免，了然分晓，奏请上裁，乃称诏书意。今奉行者不顾名思义，徒以十五年积欠立求完纳，是暴征，非清查也。今请宽三月限，当部居别白，分牒以报。”巡抚从其请，乃尽释狱系千馀人，次第造册请奏。时朝廷亦闻江南清查不善，下诏切责，如华言。
浙江总督李卫尝捕人于苏，华以无牒不与，卫怒，蜚语上闻。世宗召见，责以沽名干誉，对曰：“臣竭力为国，近沽名；实心为民，近干誉。”上意解，命往陕西以知府用。署肃州，佐经略鄂尔泰屯田事，凿通九家窑五山，引水穿渠，溉田万顷。以忤巡抚被劾罢官。乾隆元年，起福州知府，调漳州。颇好长生术，招集方士，习丹家言，复劾罢归。数年卒。
华刚而忤时，屡起屡蹶。在苏州，民德之尤深，以比明知府况锺。当世宗治畿辅营田时，所用者多一时贤守令，有黄世发，名与华相媲云。
世发，字成宪，贵州印江人。康熙三十五年举人，授直隶肃宁知县。旧例，钱粮加一二作耗银，世发亦收之而不自用，杂派亩银三四钱悉除之。县有役事，若修学校、缮城垣及上官别有摊派，即以耗银应。河间府檄修府城，亲赍糇粮，出钱雇役，不以扰社甲。视民如家人，教以生计。坑硷荒地，令穿井耕种。绿城植桑柳树万株，凡水车、蚕箔、粪灌、纺绩，悉为经画。复辟护城废地，穿池种稻以导之。建社学，教以孝亲敬长，赎官田九十馀亩，以其租为学者膏火。旬三日集诸生讲学会文，士有自邻县来学者。雍正三年，水灾，大吏遣官履勘，世发不能得其意，被劾罢。士民呼籥挽留，特诏复官，加四品衔。已，晋授按察使兼直隶营田观察使，巡行劝民农桑，察水利可兴者。所至剀切宣谕，民多兴起。修堤垦田，变污下为沃壤。最后开易州水峪田，经营年馀，以劳卒。
李渭，字菉涯，直隶高邑人。父兆龄，康熙中官福建闽清知县，以廉能称。渭，康熙六十年进士，授内阁中书，迁刑部主事。雍正二年，出为湖南岳州知府，诏许密折奏事。忤大吏，左迁武昌府同知，未之任，丁母忧。服阕，授四川嘉定知府，复以争冤狱忤上官。渭曰：“吾官可弃，杀人媚人不为也。”奉檄赈重庆水灾，多所全活。父忧归。
后补河南彰德，万金渠源出善应山，环府城，入洹河，灌田千数百顷，山水暴发易淤。渭履勘濬治，增开支河，建闸启闭，定各村分日用水，岁以有秋。漳河当孔道，旧设草桥于临漳，道回远，移于丰乐镇，行旅便之。雪武安民班某诬杀族兄狱。林县富室殴人死，赂尸属以病死报。渭验尸腿骨尽碎，治如律。举卓异。
乾隆九年，擢山东盐运使，时议增盐引，渭以增引则商不能赔，必增盐价，商、民且两病，持不可。十二年，山东大水，大吏檄渭勘灾，至益都、博兴、乐安诸县，饿莩载途，而有司先以未成灾报，已入告，难之；乃请以借作赈，异日免追，民乃苏。十三年，就迁按察使，折狱平。尝曰：“古人言求其生而不得，今俗吏移易狱词，何求生不得之有？然如死者何！此妇寺之仁，非持法之正。”
寻迁安徽布政使，禁革征粮长单差催法，以杜诡寄。调山东，垦荒，令客民带完旧欠，免邻保代赔逃户之累，民便之。为政持大体，不吝出纳，不轻揭一官，驭吏严而不念旧过。十九年，卒于官。子经芳，乾隆中官至湖北施南知府，亦廉谨守其家风。
谢仲坃，字孔六，广东阳春人。雍正元年举人，登明通榜。初官长宁教谕，乾隆初，擢授湖南常宁知县，峻却餽遗。履乡自裹行粮，嚼生莱菔供馔。月两课士，以节行相劝勉。调平江，再调衡阳。前令李澎征漕米浮收斛面，粮储道谢济世发其奸。时巡抚许容方以浮收诬劾济世，总督孙嘉淦亦徇巡抚意，故济世与澎并免。言官论奏，朝命侍郎阿里衮往按。署粮道仓德又因布政使函嘱改换衡阳浮收详文，据以上揭，诏责切究。事急，澎则尽出贿赠簿以胁上官，阿里衮重兴大狱，欲出澎浮收罪，与济世俱复官。仲坃乃重治澎丁役，以决罚过当被劾罢官。逾年，特起为衡山知县。以谳巴陵狱，巡抚与按察使互奏，奉旨引见，擢荆州府通判。又以归州纵盗冤良之狱，自巡抚按察以下皆被重谴，仲坃承审时，坚不会印，特旨召对。擢常德府同知，历署襄阳、宝庆、宜昌、武昌、永顺、岳州、永州七府知府，护衡永郴桂道。正躬率属，屏绝请讬，暇辄延耆士论学不倦。
仲坃官湖南先后三十年，长于折狱，大吏倚重。历奉檄鞫狱二百馀，多所平反，以直戆名。乾隆三十七年，在永州议改淮引食粤盐，格于例不行，遂以目疾请告。解组日，贫如故，卒于家。
李大本，字立斋，山东安丘人。雍正十三年举人。乾隆九年，铨授湖北枣阳知县，改湖南益阳。居官自奉俭约，勤于吏事。益阳人不知蚕，大本教之树桑，后赖其利。调长沙，迁宝庆府理瑶同知。所隶通水峒有苗僧行贾临桂，知县田志隆见之，意为贼党。吴方曙者，从马朝桂谋叛，时方绘图悬购者也。僧畏刑诬服，又讯朝桂所在，妄言在峒中。广西巡抚定长立上奏，率兵出，命大本从行。大本曰：“僧言真伪不可知，大兵猝至，苗必骇，且生变，请潜访之。”既而白僧言实妄，巡抚疑未释，复欲以兵往，大本力谏乃止。后廷讯苗僧果诬如大本言。
横岭峒苗乏食，籥官求粟，大本多方赈之。复为苗民筹生计，请于上官曰：“横岭峒自逆渠授首，安插馀苗，因恶其人，故薄其产，每口授田才三十𪴙至四十𪴙。每𪴙上田获米六升，中田五升，下田四升，得米无多。又峒田稍腴者尽与堡卒，极恶者方畀苗民，岁入不足，男则斫柴易米，女则㔉蕨为粉，给口食。年来生齿日繁，材木竭，米价益昂，饥饿愁叹，深可怜悯，恐不可坐视而不为之所。现有入官苗田一千三百四十八亩，旧募汉民佃种，出租供饷，奸良不一，屡经淘汰。请视苗民家贫丁众者书诸簿，有汉佃应除者，即书簿之苗丁次第受种，出租如故，则苗民得食而饷亦无亏，乃补救之一端。”议上，不许。后巡抚陈宏谋见之，曰：“此识时务之言也。”将陈其事，会他迁，未果。二十一年，题请升授知府，因病足归，卒于家。
牛运震，字阶平，山东滋阳人。雍正十一年进士。乾隆元年，召试博学鸿词，不遇。寻授甘肃秦安知县，开九渠，溉田万亩。县北玉锺峡山崩塞河，水溢为灾。运震率丁夫开濬，凡四日夜，水退。缘山步行，以钱米给灾户。县聚曰西固，去治二百馀里，输粮苦运艰，多积逋。运震许以银代纳，民便之。先是巡检某诬马得才兄弟五人为盗，前令弗察，得才自刎死。其兄马都上控，令又诱而毙之狱。其三人者将解府，运震鞫得其情，昭雪之。又清水县某令冤武生杜其陶父子谋杀罪，上官檄运震覆治，验死者得自刎状，以移尸罪其陶而释其子。他讼狱多所平反。
官秦安八年，惠农通商。暇则行视郊野，铸农具，教民耕耨。称贷贩褐户，不求其息。设陇川书院，日与诸生讲习，民始向学。兼摄徽县，又摄两当县，舍于三县之中，曰大门镇，以听讼。徽县多虎，募壮士杀虎二十六，道始通。调平番，值县境五道岘告馑，捐粟二百石以赈，民感之。人输一钱，制衣铭德，运震受衣返币。固原兵变四掠，督抚皆至凉州，檄召运震问方略。运震请勿以兵往，但屯城外为声援，令城内捋出乱者。游击某执三百馀人，众忷惧，运震请释无辜，入城慰喻。斩三人，监候四人，馀予杖徒有差，反侧遂安。有忌者摭前受万民衣事，劾免官。贫不能归，留主皋兰书院，教学得士心。及归，有走千里送至灞桥者。
运震居官，不假手幕下，事辄自治。所至严行保甲，斗争讼狱日即于少。遇人干讼，必严惩。治盗尤严，曰：“边鄙风俗疵悍，不如此，则法不立；令不行，民不可得而治。且与其轻刑十人，不如重处一人而九人畏，是惩一而恕九也。”罢官归后，闭门治经，搜考金石，所著经义、史论、文集及金石图，皆行于世。尝主晋阳、河东两书院，所造多名隽士，世称“空山先生”。
张甄陶，字希周，福建福清人。举鸿博，补试未合格罢。大学士朱轼、侍郎方苞荐修三礼，辞，而请受业于苞。乾隆十年，成进士。时方许极言直谏，甄陶对策，困极陈时务。选庶吉士，授编修，寻改授广东鹤山知县。历香山、新会、高要、揭阳，皆剧邑，所至有声。疆田畴，修堤圩，弛疍户蚝〈虫见〉之禁，增建书院、社仓，平反冤狱，诘捕盗贼，为政务无怫逆于民。以忧去官，服除，起授云南昆明，弗获于上官，坐事免。主讲五华书院，尹壮图、钱沣皆其弟子。复移掌贵州贵山书院，课士有法。总督刘藻疏荐，诏加国子监司业衔。晚以病归闽，主鼇峰书院。以经义教闽士，于是咸通汉、唐注疏之学。在滇时著经解百馀卷。方甄陶之补外，人咸惜之。大学士陈世倌赠以明吕坤呻S吟Y语，甄陶读其实政录而慕之，在粤作学实政录，见其书者，咸曰：“循吏之言也。”
邵大业，字在中，顺天大兴人，旧籍浙江馀姚。雍正十一年进士，乾隆元年，授湖北黄陂知县。初到官，投讼牒者坌至，不移晷，决遣立尽。吏人一见问姓名，后无不识，众莫敢弄以事。有兄弟争产讼，皆颁白，貌相类。令以镜镜面，问曰：“类乎？”曰：“类。”则进与为家人语曰：“吾新丧弟，独不得如尔两人白首相保也。”二人感动罢去。蛟水坏城，当坏处立，誓以殉，水骤止，拯溺𫗦饥，完堤岸，民得免患。总督以其名上闻，会父忧去。
服阕，授河南禹州知州，调睢州。频涝，请粜请赈，民以免患。濬惠济河，以俸钱更直，擢江南苏州知府。松江盗狱久不决，株连瘐毙者众，奉檄鞫治。见群犯皆断胫折踝，蹙然曰：“尔等亦人子，迫饥寒至此，犹茹刑颠倒首从，诬连非罪人，何益于尔？”有盗幡然曰：“官以人类待我，我不忍欺。”狱辞立具。
兼署苏松太道，寻摄布政使事，大吏交章荐。十六年，高宗南巡，御舟左右挽行，名嘏须纤。大业语从臣，除道增纤必病民，非所以宣上德意，遂改单纤。会积雨，治吴江帐殿未就，总督劾大业观望。及乘舆至，则供备已具，然大业卒因左迁。
寻授河南开封知府，属县封丘民被控侵占田亩，及勘丈，非侵占，而亩浮于额。大业考志乘，河南赋则，自明万历改并，中地十亩，作上地七亩；下地十亩，作上地三亩。上官以昔为下则，今则膏腴，议加赋。大业曰：“此河冲淤积，百姓以坟墓田庐所易之微利也。今日为退滩淤地，异日即可为沙压水冲。冬春播种，夏秋之收获不可知。上年河决，屋宇未尽葺，流亡未尽复，遽增岁额，何以堪？”旋从部议试种三年，次年果没入水，乃止。未几，以河溢，降江南六安州知州，又以盗案镌级。引见，再还江南，署江宁府。
二十八年，授徐州知府，府城三面濒黄河，西北隅尤当冲，虽有重堤，恃韩家山埽为固。大业按视得苏公旧堤，起城西云龙山，迄城北月堤，长三里，湮为民居，复其旧。越岁，韩家山埽几溃，民恃此堤以无恐。复濬荆山桥河，于水利宣泄，规画尽善。治徐七年，间有水患，不病民。三十四年，坐妖匪割辫事罢职，谪戍军台，数年卒。
大业所至以劝学为务，因黄陂二程子祠建义学，葺睢州洛学书院，集诸生亲为之师焉。
周克开，字干三，湖南长沙人。乾隆十二年举人。十九年，以明通榜授甘肃陇西知县。调宁朔，县属宁夏府，并河有三渠，曰汉来、唐延、大清，皆引河入渠灌田。唐延渠所经地多沙易漫，克开治之使深狭，又颇改其水道，渠行得安。渠有石窦，泄水于河，以备旱涝，民谓之暗洞。时暗洞崩塞，渠水不行，上官欲填暗洞而竭唐延入汉来，以便宁夏县之引河，宁夏利而宁朔必病。克开恐夏、秋水盛无所宣泄，时新水将至，不可待。克开请五日为期，取故渠及废闸之石，昼夜督工，五日而暗洞复，两县皆利。大清渠长三十馀里，凿自康熙间，久而石门首尾坏，民失其利，克开亦修之，皆费省而工速。再以卓异荐，擢固原知州，父忧去。服阕，补洮州。
寻擢贵州都匀知府。从总督吴达善、侍郎钱维城治贵州逆苗狱，用法有失当者，力争无少逊。调贵阳，亦以强直忤巡抚宫兆麟，因公累解职。引见，复授山西蒲州知府，调太原。清厘积狱，修复风峪山堤堰，障山潦，导之入汾，民德之。擢江西吉南赣宁道，署布政使，以王锡侯书案被议。高宗知其贤，发江南，以同知用。会南巡，克开署江宁府，迎驾，授江西九江知府，寻擢浙江粮储道。
时巡抚王亶望贪黩，属吏多重征以奉上官。克开至，誓不取一钱，请于巡抚，约与之同心。亶望姑应之，心厌克开，乃奏克开才优，请移治海塘，于是调杭嘉湖道。会改建海岸石塘，总督欲徙柴塘近数百丈以避潮，克开曰：“海与河异，让之则潮必益侵，无益也。”乃止。年馀，以督工劳瘁卒。
克开在宁朔治水绩最著，生平治狱多平反。礼儒士，尝以私钱兴书院。殁无馀赀，天下称清吏。当时守令以兴水利著者，又有郑基、康基渊、言如泗，后有周际华。
基，字筑平，广东香山人。以诸生入赀为知县。乾隆间铨授安徽凤台县，东乡有通川三：曰黑濠，曰湿泥，曰裔沟。汇颍上、蒙城诸县水以达淮，岁久尽湮，秋潦辄成巨浸。侍郎裘曰修奉使治淮、颍诸水，独不及凤台。基具牍陈利害及工事甚悉，曰修允其请。基察土宜，穿故渠，三河交畅。酾上游诸水以通淮流，不逾时工成。鲁松湾地远淮而卑，频患潦，捐俸倡筑堤障，遂成膏腴。调定远，举卓异，擢寿州知州。安丰塘，古芍陂也。塘圮，基审核旧制，缮复之，为水门三十六，为闸六，为桥一。其旁则为堨、为堰、为圩，启闭以时，污莱尽辟。尝循行阡陌，见沙地硗确多不治，教民种薯蓣，佐菽麦，俾无旷土。寿州不知蚕织，而地多椿樗，可饲蚕。购蚕种，教民饲之，农桑并兴。其后遇旱，独凤台、寿州秋成稔于他县，以水利修也。迁泗州直隶州知州。赈水灾，饥而不害。擢江苏淮安知府，淮安为众水所聚，于城东濬涧市河，于北开渔滨山字河，于西开护城河，壅滞悉通，民便之。
基博览前史，于河渠水利图经，丹铅殆遍，施行辄有成效。乾隆四十一年，擢江南守巡道，命甫下而卒。
基渊，字静溪，山西兴县人。乾隆十七年进士，归班铨授河南嵩县知县。旧傍伊水有渠十一，久湮绝。基渊按行旧址，劝民修复。山涧诸流可引溉者，皆为开渠。渠身高下不一者，分段设闸以蓄泄之。田高渠下者，则教为水车引溉。凡开新、旧渠十八，灌田六万二千馀亩。巡抚上其事，优诏议叙，寻以忧去。服阕，授甘肃镇原，调皋兰，擢肃州直隶州知州。洪水渠岸峻易崩，基渊度势于南石冈引凿渠口，以避冲陷之害。野猪沟有荒田，无水久废。基渊询访耆旧，加宽柳树闸龙口，别开子渠。界荒田为七区，招民佃种，区取租十二石，给各社学，名曰新文渠。州东南九家窑，凿山后渠开屯田，旧驻州判主之，久之田益薄瘠，民租入不足支官役；基渊请汰州判，改屯升科，为筹岁修费，民于是有恒产。
基渊治官事如家事，博求利病。在嵩县，植桑教蚕，出丝甲于他邑。以无业之地，建社学三十二所。在肃州，开郊外废滩，种杨十馀万株。遍谕乡堡种树，薪樵取给，建社学二十一所。又于金佛、清水两乡建仓，以免征粮借囤民房之累。革番、民采买需索，皆有实惠。四十四年，擢江西广信知府，卒于官。
如泗，字素园，江苏昭文人，言子七十五世孙。乾隆三年，高宗临雍，如泗以贤裔陪祀，赐恩贡生，充正黄旗官学教习。十四年，铨授山西垣曲知县，城滨黄河，修石堤以捍水。亳河故有数渠，复于上游濬之，分以溉田，民称“言公渠”。调闻喜，涑水湍急，旧渠多圮，别濬新渠，食其利者五村。举卓异，擢保德直隶州知州。新疆军兴，征调过境，值歉岁，如泗经画曲当，民无所累。陕西巡抚明德闻其能而荐之，乞养归。父丧除，补解州。白沙河在城南，地如建瓴，南决则害盐池，北决则坏城。如泗请于大吏，用盐帑修筑两岸石堰，长五里。又姚暹渠本以护盐池，民田不能灌溉。故事，商民分修，商尽诿之于民，力争，乃仍旧贯。二十九年，擢湖北襄阳知府。如泗爱士恤民而治盗严，在解州，民间夜不闭户。襄阳素为盗薮，闻其至，盗皆远遁。三十四年，因失察属员罢职。寻以皇太后万寿祝嘏复原官，遂不出。嘉庆十一年，卒于家，年九十一。光绪中，祀名宦。
际华，字石藩，贵州贵筑人。嘉庆六年进士，授内阁中书，亲老乞改教职。历遵义、都匀两府教授，以荐擢知县。道光六年，授河南辉县。百泉出县北苏门山，卫河之源也。其西诸山水经县南入卫，曰峪河；其北诸涧水历县东入新河，曰东石河。新河者，自县北凿渠引卫河，至县南复入卫，又称玉带河，皆资疏泄、利灌溉。时并淤塞，遇水辄苦漂溺。际华履视沟、渠，出俸钱率民醵赀濬峪河，修红石堰，疏新河。凿东石河六十馀丈，坚筑其岸。诸渠绮交脉注，潦患以息。课民种桑四万株，教之育蚕，他树亦十五万株，于是邑有丝絮、材木之利。苏门故多名贤祠宇，咸新之，修明祀事，以励风教焉。
署陕州直隶州知州。自渑池入陕，道硖石五十馀里，险恶为行旅所苦。际华别开平道，往来者便之。回避，改授江苏兴化县。当里下河之下游，水患尤急。际华议开拦江坝以泄湖、河之水，盐官及商皆力争，以为坝开则水南下溜急，于盐舟牵挽不便。际华曰：“彼所争者，十四里牵挽之劳，以较扬州东七县田庐场灶之漂溺，蠲免赈恤之烦费，轻重何如？”总督林则徐韪其议。调江都，兼署泰州，毁淫祠百馀区，改为义学。则徐疏荐之，寻告归，卒于家。
先是辉县及兴化民皆不习织，际华辄自出赀置织器教之，转相授，于是二县有衣被贩贸之利，至今赖之。辉县请祀名宦祠。
汪辉祖，字龙庄，浙江萧山人。少孤，继母王、生母徐教之成立。习法家言，佐州县幕，持正不阿，为时所称。乾隆二十一年成进士，授湖南宁远知县。县杂瑶俗，积逋而多讼，前令被讦去，黠桀益肆挟持；又流丐多强横。辉祖下车，即捕其尤，驱馀党出境。民纳赋不及期，手书谕之曰：“官民一体，听讼责在官，完赋责在民。官不勤职，咎有难辞；民不奉公，法所不恕。今约每旬以七日听讼，二日较赋，一日手办详。较赋之日亦兼听讼。若民皆遵期完课，则少费较赋之精力，即多听讼之功夫。”民感其诚，不逾月而赋额足。
治事廉平，尤善色听，援据比附，律穷者，通以经术，证以古事。据汉书赵广汉传钩距法，断县民匡学义狱；据唐书刘蕡传断李、萧两氏争先陇狱；判决皆曲当，而心每欿然。遇匪人当予杖，辄呼之前曰：“律不可逭，然若父母肤体，奈何行不肖亏辱之？”再三语。罪人泣，亦泣。或对簿者，反代请得免，卒改行为善良。每决狱，纵民观听。又延绅耆问民疾苦、四乡广狭肥瘠、人情良莠，皆籍记之。
宁远例食淮盐，直数倍于粤盐，民食粤私，大吏遣营弁侦捕，辉祖白上官，以盐愈禁则值愈增，私不可纵，而食淡可虞，请改淮引为粤引。未及报，辉祖即张示：“盐不及十斤者听。”侦弁谓其纵私，辉祖揭辨，总督毕沅嘉之，立弛零盐禁，时伟其议。两署道州，又兼署新田县，皆有惠政。以足疾请告，时大吏已疏调辉祖善化，又檄邻邑狱，因足疾久不赴，疑其规避，夺职。归里，闭户读书，不问外事。值绍兴西江塘圮，巡抚吉庆强辉祖任其事，帑节工坚，时称之。举孝廉方正，固辞免。
辉祖少尚气节，及为令，持论挺特不屈，而从善如转圜。所著学治臆说、佐治药言，皆阅历有得之言，为言治者所宗。初通籍在京师待铨，主同郡茹敦和，论治最契。同时朱休度并以慈惠称。
敦和，字三樵，浙江会稽人。初嗣妇翁李为子，占籍广东。乾隆十九年成进士，归本宗，授直隶南乐知县。慎于折狱，于片纸召两造，立剖曲直，当笞者薄责之，民辄感悔自新。择清白谨愿者充社长、里正，令密陈利弊，以次行之。县当猪龙河之冲，察河源委，于开州、清丰之间审地形高下，因势利导，水不为患。地多茅沙盐咸，教以土化之法，广植杂树。乡民以麦稭编笠为生，敦和劝种桑。
调大名，漳水患剧，旁有渠河，敦和谋开渠以杀其势。适内迁大理寺评事，不及上请。乃手书揭城门，劝民刻期集河干，亲为指示，民具畚锸来者以万计。经旬而渠成，后利赖之。寻复出为湖北德安府同知，署宜昌知府，缘事降秩。卒，祀直隶名宦祠。子棻，以一甲一名进士官至兵部尚书。
休度，字介斐，浙江秀水人。乾隆十八年举人，官嵊县训导，以荐授山西广灵知县。值大荒疫，流亡过半，休度安抚招徕。粮籍旧未清，履勘劝耕，一年而荒者垦，三年而无旷土。粮清赋办，获优叙。尤善决狱，刘杷子妻张，以夫出，饥欲死，易姓改嫁郭添保。疑郭为略卖，诘朝手刃所生子女二而自刭。休度诣验，妇犹未绝，目郭作声曰：“贩，贩！”察其无他情，谳定，杷子乃归。众曰：“汝欲知妇所由死，问朱爷。”休度语之状，并及其家某事某事。杷子泣曰：“我归愆期至此，勿怨他人矣。”稽首去。薛石头偕妹观剧，其友目送之。薛怒，刃伤其左乳，死。自承曰：“早欲杀之，死无恨。”越日，复诘之曰：“一刃何即死也？”薛曰：“刃时不料即死。”曰：“何不再刃？”薛曰：“见其血出不止，心惕息，何忍再刃？”遂以误杀论，减戍。休度尝曰：“南方狱多法轻情重，北方狱多法重情轻，稍忽之，失其情矣。”待人以诚，人亦不忍欺。周知民情，诉曲直者，数语处分，民皆悦服。数年囹圄一空，举卓异。嘉庆元年，引疾归，县人恳留不得，乞其“壶山垂钓”小像勒诸石。殁后，祀名宦。
休度博闻通识，尤深于诗，以其乡朱彝尊、钱载为法。任校官时，采访遗书，得四千五百馀种，撰总目上诸四库。大学士王杰为学政，任其一人以集事，时盛称焉。
刘大绅，字寄庵，云南宁州人。乾隆三十七年进士，四十八年，授山东新城知县。连三岁旱，大绅力赈之。调曹县，代者至，民数千遮道乞留，大吏为留大绅三月。及至曹县，旱灾更重于新城。大绅方务与休息，河督檄修赵王河决堤，集夫万馀人，以工代赈，两月竣事，无疾病逃亡者。既又檄办河工稭料三百万，大绅以时方收敛，请缓之。大吏督责益急，将按以罪，请限十日，民闻，争先输纳，未即期而数足。一日巡行乡间，有于马后议谷贱银贵开征期迫者，大绅顾语之曰：“俟谷得价再输未迟也。”语闻于大吏，怒其擅自缓征，遣能吏代之。民虑失大绅，争输赋，代者至，已毕完。大吏因责征累年逋，久倘不足，终以代者受事。民益恐，昼夜输将，不数日得三万馀两。初，大绅以忤上官意，自劾求去，民环署泣留，相率走诉大吏。适大吏有事泰山，路见而谕止之，不得去。至是密自申请，民知之，已无及，乃得引疾归。
五十八年，病起，仍发山东，补文登。值新城修城，大吏徇士民请，檄大绅督工，逾年始竣，寻以曹县旧狱被议，罢职遣戍。新城、曹县民为捐金请赎，得免归。嘉庆五年，有密荐者，诏以大绅操守廉洁、兼有才能，办理城工、渡船二事，民情爱戴，引见，复发山东，摄福山，补朝城。大水，大绅以灾报，大吏驳减其分数，民感大绅，虽未获减征，亦无怨谤者。大绅又力以病求去，移摄青州府同知，寻擢武定府同知。捕蝗查赈，并著劳勚。以母老终养归，遂不出。卒，祀名宦祠。
大绅素讲学能文章，在官公暇，辄诣书院课士。尝训诸生曰：“朱子小学，为作圣阶梯，入德涂轨。必读此书，身体力行，庶几明体达用，有益于天下国家之大。”于是士知实学，风气一变。
吴焕彩，字蕴之，福建安定人。乾隆二十五年进士，授山东范县知县。民苦充牌头。吏列多名进，以次需索，焕彩革其弊。清河水溢为灾，其岸左高右卑，因开五顷洼，以泻其东南；筑福金堤，以防其西北；岁得麦田四万亩。啇地民苦纳租，欲请免而格于例，代输租之半，教之种番薯，民困乃纾。三十九年，寿张逆匪王伦作乱，距范县四十里，焕彩修城筹守御，力清保甲，凡村落大小，人民贤愚可指数。有孟兴璧者，与黄昌吉等有隙，上变列三十馀人，朝命侍郎高朴与巡抚往察治。使者出牒示，焕彩曰：“某已死，某为某之父，某之子皆良民，呼之即至。”使者欲以兵往，焕彩曰：“兵至，愚民非死即走，无可讯，咎将谁执？”焕彩夜抵村中呼告之，皆呼冤。焕彩曰：“惟无其事，必出就讯，亟从我去。不然，祸立至。”民皆裹粮从。使者按籍，少二人，焕彩曰：“一已死，一外出，已命其兄招之。”言未毕，有跪门外者，则已来矣。讯之皆诬，遂坐告变者。巡抚曰：“知县者，知一县事，君可谓之知县矣。知县者，民之父母，君可谓之民之父母矣。”以卓异荐，擢湖北鹤峰知州。地本苗疆，改流未久，奸宄杂居。焕彩勤于听讼，积弊一清。土司族裔，每借祖坟诈人财，惩治之，浇风自息。民朴陋不知书，设义塾，资以膏火，至五十三年，始有举于乡者。后以病归，鹤峰请祀名宦，范县亦为建生祠。年逾八十，卒。
纪大奎，字慎斋，江西临川人。乾隆四十四年举人，充四库馆誊录。五十年，议叙知县，发山东，署商河。会李文功等倡邪教，诱民为乱，讹言四起。大奎集县民，谕以祸福，皆惊悟。邻郡惑者闻之，亦相率解散。补丘县，历署昌乐、栖霞、福山、博平，民皆敬而亲之。父忧归。嘉庆中复出，授四川什邡县。或谓：“什邡俗强梗，宜示以威。”答曰：“无德可怀，徒以威示，何益？”奸民吴忠友据山中聚众积粟，讲清凉教。大奎躬率健役，夜半捣其巢，获忠友，馀众惊散。下令受邪书者三日缴，予自新，民遂安。擢合州知州，道光二年，引疾归。年八十，卒，祀合州名宦。
邵希曾，字鲁斋，浙江钱塘人。乾隆五十四年举人，嘉庆中，官河南知县。历权通许、卢氏、鄢陵、西华、沈丘、太康、扶构、淮宁、新乡，皆有声。滑县教匪之役，司粮台。及匪平，讯鞫俘虏，治馀匪，凡良民被胁者皆得释，保全甚众。晚授桐柏，民苦盗，令村集建棚巡更，乡数家出一人为门夫，有警环集，无事归业。访捕强暴者绳以法，积匪率远徙。慎于折狱，皆速结，讼日以稀。朔望莅学，集诸生讲论，增书院膏火，亲课之如师。道光六年，邑人王四杰始登进士第，自明初以来所未有。募钱万缗，建义学。凡经塾三，蒙塾十五。择其秀者入书院肄业，文教兴而悍俗渐化。在任十年，民安之。老病，大吏不令去，卒于官。
