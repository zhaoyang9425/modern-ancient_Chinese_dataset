列女一
田绪宗妻张 嵇永仁妻杨妾苏 张英妻姚
蔡璧妻黄子世远妻刘 尹公弼妻李 钱纶光妻陈
胡弥禅妻潘 张棠妻金 洪翘妻蒋 张蟾宾妻姜
施曾锡妻金 廷璐妻恽 汪楷妻王妾徐 冯智懋妻谢
郑文清妻黎 程世雄妻万 高学山妻王
王氏女张天相女 周氏女 王孜女 缪浒妻蔡 濮氏女
李氏女 来氏二女 曾尚增女王氏女 刘魁妻徐 薛中奇女
吕氏女 佘长安女 王法夔女武仁女 唐氏女
张桐女汪俨聘妻周 刘氏女 吴某聘妻周 李荐一聘妻曾
袁斯凤女 丁氏女 朱棫之女 杜仲梅女方氏二女 刘可求女
杨泰初女孙承沂女 赵承谷聘妻丁彭爵麒女 陈宝廉女
吴士仁女 王济源女 董桂林女 耿恂女 吴芬女
邵氏二女蒋遂良女 徐氏二女 李鸿普妻郭牛辅世妻张
高位妻段 郑光春妻叶子文炳妻吴 屈崇山妻刘
谢以炳妻路弟仲秀妻郑 季纯妻吴 王钜妻施 陈文世妻刘
张守仁妻梁韩守立妻俞 路和生妻吴诸君禄妻唐
牛允度妻张 游应标妻萧蒋广居妻伍
周学臣妻柳王德骏妻盛 张茂信妻方林经妻陈
张德邻妻李 武烈妻赵 孙朗人妻吴李天挺妻申 刘与齐妻魏
周志桂妻冯 欧阳玉光妻蔡子惟本妻蔡 萧学华妻贺
张友仪妻陈 冯氏 王钺妻隋 林云铭妻蔡
陈龙妻胡 王勤妻岳 鲁宗镐妻朱 马叔籥妻丁
许光清妻陈 黄开鼇妻廖 黄茂梧妻顾 高其倬妻蔡
陈之遴妻徐 詹枚妻王柯蘅妻李 艾紫东妻徐
郝懿行妻王汪远孙妻梁 陈裴之妻汪 汪延泽妻赵
吴廷珍妻张诸妹章政平妻等 程鼎调妻汪
陈瑞妻缪马某妻阮 富乐贺妻王 仁兴妻瓜尔佳氏 耀州三妇
杉松邮卒妇 杨芳妻龙 崔龙见妻钱 沈葆桢妻林
王某妻陈 李某妻赵罗杰妻陈 杨某妻唐 姚旺妻潘 盖氏
积家而成国，家恒男妇半。女顺父母，妇敬舅姑，妻助夫，母长子女，姊妹娣姒，各尽其分。人如是，家和；家如是，国治。是故匹妇黾勉帷闼之内，议酒食，操井臼，勤织纴组紃，乃与公卿大夫士谋政事。农劳稼穑，工业势曲，商贾通货财，同有职于国，而不而阙。晚近好异议，以谓女豢于父，妻豢于夫，戚戚求自食。或谓女制于父母，妇制于舅姑，妻制于夫，将一切排决，舍家而躐国，务为闳大，其过不及若殊，要为自弃其所职而害中于家国则均。呜呼，何其诬也！古昔圣王经国中而为之轨，亿万士女毋或逾焉。是故矜其变，所以诲其正；愍其异，所以励其庸：范而趋于一。使凡为女若妇者，循循各尽其职。则且广之为风俗，永之为名教。有国者之事，以权始，以化终。权故行，化故成，国以治平。
清制，礼部掌旌格孝妇、孝女、烈妇、烈女、守节、殉节、未婚守节，岁会而上，都数千人。军兴，死寇难役辄十百万，则别牍上请。捍强暴而死，爰书定，亦别牍上请，皆谨书于实录。其征之也广，其襮之也显，流风馀韵，绵绵延延，风雨如晦，鸡鸣不已。故知权所以能行，化所以能成，尤必有当于人人之心，固不可强而致也。列女入史，始后汉书，用其例，择尤炳著如干人，贤母、孝女、孝妇、贤妇、节妇、贞妇、贞女、烈妇义行，边徼诸妇，以类相从，其处变事相亚者，厌而比焉。纂昔懿，傃来淑，敬我彤管，宜有助于兴观。
田绪宗妻张，德州人。绪宗，顺治九年进士，官浙江丽水知县，有声。卒官。张预戒管库，谨视赋徭所入，发牍核其数。代者至，请知府临察，无稍舛漏，乃持丧归。教三子雯、需、霡，皆有文行。张通诗、春秋传，能文。
年七十，里党将为寿，诫诸子曰：“礼，妇人无夫者称未亡人，凡吉凶交际之事不与，亦不为主名，故春秋书‘纪履𦈕来逆女’。公羊传曰：‘纪有母，何以不称母？母不通也。’何休云：‘妇人无外事，所以远别也。’后世礼意失，始有登堂拜母之事。战国时，严仲子自觞聂政母前，且进百金为寿。盖任侠好交之流，有所求而然耳，岂礼意当如是耶？吾自汝父之殁于官，携扶小弱，千里归榇，含艰履戚，三十年馀。阖户辟绩，以礼自守。幸汝曹皆得成立，养我馀年，然此中长有隐痛。每岁时𦝼腊，儿女满前，牵衣嬉笑，辄怦怦心动，念汝父之不及见。故或中坐叹息，或辍箸掩泪。今一旦宾客填门，为未亡人称庆，未亡人尚可以言庆乎？三十年吉凶交际之事不与知，而今日更强我为主名，其可谓之礼乎？处我以非礼，不足为我庆，而适足增我悲耳。汝曹官于朝，宜晓大体，其详思礼意，以安老人之心！”
张年七十七而卒，有茹荼集，雯官至户部侍郎。
嵇永仁妻杨，永仁，无锡人；杨，长洲人。永仁死福建总督范承谟之难，杨时年二十七，子曾筠生七年。舅姑皆笃老，黾勉奉事，丧葬谨如礼。福建定，永仁仆程治乃克以其丧还，杨质衣营葬。葬竟，抚曾筠而泣曰：“我前所以不死，以有舅姑在。舅姑既而葬，今又葬汝父，我可以死，则又有汝在。汝父以诸生死国事，汝未成人，当如何？”则又呜咽曰：“我其如何？”曾筠长而力学，杨日织布易米以为食，指谓曾筠曰：“汝能读书，乃得啖此，未亡人则歠粥。”及曾筠官渐显，恒诫以廉慎。雍正十一年，卒，年八十有四。永仁、曾筠皆有传。
永仁妾苏，字瑶青。从永仁福州，临难，取带面永仁而缢，年十七。
张英妻姚，桐城人。英初官翰林，贫甚，或餽之千金，英勿受也。故以语姚，姚曰：“贫家或餽十金五金，童仆皆喜相告。今无故得千金，人问所从来，能勿惭乎？”居恒质衣贳米。英禄稍丰，姚不改其俭，一青衫数年不易。英既相，弥自谦下。戚党或使婢起居，姚方补故衣，不识也。问：“夫人安在？”姚逡巡起应，婢大惭沮。英年六十，姚制棉衣贷寒者。子廷玉继入翰林，直南书房，圣祖尝顾左右曰：“张廷玉兄弟，母教之有素，不独父训也！”卒，年六十九，有含章阁诗。女令仪，为同县姚士封妻，好学，有蠹窗集。英、廷玉皆有传。
蔡璧妻黄，漳浦人，世远母也。璧丧妻，以为妾。耿精忠为变，璧方客京师，黄奉璧父母避山中。璧母老不能粒食，辍女子子乳乳之。璧父母命璧以为妻。
世远妻刘，事舅姑孝。世远既贵，家人谋买婢，勿许。谋佣乳母，刘曰：“吾六子四女皆自乳，吾不以贵易其素。”世远有传。
尹公弼妻李，博野人。公弼早卒，家贫，舅姑老，父母衰病，无子。养生送死，拮据黾勉。教子会一有法度，通籍，出为襄阳府知府，李就养。雨旸不时，必躬自跽祷，禳疫驱蝗亦如之。冬寒，民六十以上，量予布帛。襄阳民德之，为建贤母堂。李赋诗辞之，不能止。会一移扬州府知府，扬州俗奢，李为作女训十二章，教以俭。累迁河南巡抚，所至节俸钱，畀高年布帛，周贫民，佐军饷，皆以母命为之。民间辄为立生祠，如在襄阳时。会一内擢左副都御史，李以疾不能入京师，陈情归养。复以母命，里塾社仓次第设置。居数年，高宗赐诗嘉许，榜所居堂曰“荻训松龄”。卒，年七十八。
公弼曾孙溯醇妻徐，亦早寡，与其族公亮妻高、公聘妻杨、德一妻韩、成一妻李、多福妻刘、林妻王、二喜妻朱，合称“尹氏九节”。会一有传。
钱纶光妻陈，名书。纶光，嘉兴人；陈，秀水人。幼端静，读书通大义。初婚，纶光侍其父瑞征出上冢，陈从楼上望见少年殴佃客几死，咯血，方大雪，血沾衣尽赤，佃客家以其族党至，汹汹。陈遣苍头问，少年，从子也。乃舁佃客入室，召医予药，畀其母钱米，呼从子使受杖，众乃散。瑞征还，亟贤之。陈善事舅姑，助纶光款宾客，周邻里，曲尽恩意。纶光卒，教子尤有法度。子陈群，自有传；界，官陕西醴泉知县，有贤声。陈晚为诗，号复庵；署画，号南楼老人。诗三卷，戒陈群毋付刻。画尤工，山水、人物、花草皆清迥高秀，力追古作者。
曾孙女与龄，字九英，为广西太平府同知吴江蒯嘉珍妻。亦能画，题所居曰仰南楼。
胡弥禅妻潘，桐城人。弥禅卒，遗三子，长子宗绪，方十岁。贫，遣就学村塾，旦倚闾泣而送之，逾岭不见，乃返，暮复迎之而泣。三年，贫益甚，罢学，潘不知书，使儿诵，以意为解说。一日，闻程、朱语，叹且起立曰：“我固谓世间当有此！”闻诵司马相如美人赋则怒，禁毋更读。诸子出必告，襟濡露，则笞之，问：“奈何不由正路？”岁饥，潘日茹瓜蔓，而为麦粥饭儿，有馀，以周里之饿者。尝命仆治室，发地得千金，献宗绪，宗绪不受，母闻乃喜。宗绪成雍正八年进士，官至国子监司业，笃学行，有所述作。
张棠妻金，秀水人。棠卒，金作苦奉姑，晨炊偶有馀，日午复以进。姑呼金共食，金虑姑不足，辄以腹痛辞。姑病，侍食尝药，搔痒涤窗，鬋发拭垢，靡不躬焉。夜坐床下，闻呻S吟Y即起。姑殁，哭之痛，曰：“吾将何怙，以冀孤儿长乎？”则愈益作苦。方冬捆屦，两手龟且裂，敷以酱及蜡泪，痛如割，必毕事乃寝。子庚，稍长有文行，客游以为养。一日，金晨起，理发竟，登案扳甍西南望曰：“我安得望见江西？”时庚方客南昌，南昌于浙为西南，故云。既得旌，泣而言曰：“我姑亦早寡，徒以年已逾三十，不中令甲，而我得被旌，我于是有私痛也。”年七十九而卒。
洪翘妻蒋，武进人。翘尚义而贫，僦居临大池，隘且湿，蒋择处其尤陋者，暴雨，水浸淫床下。翘既不第，客游养父母。俄书报病且归，蒋挟二子舟迎，闻来舟哭声，审其仆也，号而自掷于水，女佣持之，免。自是率诸女针纫组织，力以自食。授其子礼吉读，至礼经“夫者妇之天”，哭绝良久，呼曰：“吾何戴矣！”遂废其句读。礼吉稍长，出就里中师，里中师不辨音训，母为正其误，日数十字。母织子诵，往往至夜分。翘大父亻瓜尝守大同，父公采独偿大同官逋十有馀万，不以累弟昆。受讬赵氏孤，坐累家破，卒全之，以此名孝义，蒋恒举以勖礼吉。丧舅姑，毁甚，既复丧母，疾作遂卒。礼吉更名亮吉，有传。
张蟾宾妻姜，武进人。蟾宾父金第客死京师，妻白，食贫抚诸孤。蟾宾复早卒，姜抚二子惠言、翊。贫，惠言就其世父读，归省姜，无食，明日，惠言饿不能起，姜抚之曰：“儿不惯饿，惫耶？吾与而姊、而弟时时如此也！”惠言稍长，使授翊书，姜与女课女红，常数线为节，晨起，尽三十线乃炊。夜燃灯视二子读，恒至漏四下，里党称姜苦节如其姑。惠言有传。
施曾锡妻金，名镜淑。曾锡，桐乡人；金，震泽人。曾锡故有文行，以副榜贡生终。孤福元生七年矣，教之严，夜篝灯读书，福元稍怠，欲扑之，扑未下，涕泗交于颐，辄罢。初曾锡丧父母及所生父，金撤簪珥以佐葬；及葬曾锡，家益贫。纺绩，冬寒皲瘃，十指皆流血。所生姑亦卒，乃还依母。岁大无，具饭饭母，并及福元，而自食豆粥杂糠核。母病，侍尤谨。福元以举人知西江安福县，而金已前卒。
廷璐妻恽，廷璐，完颜氏，满洲镶黄旗人。恽，阳湖人，名珠，字珍浦。恽自寿平以画名，其族多能画。毛鸿调妻恽冰，字清于，画尤工粉墨，映日有光，于珠为诸姑。珠亦能画，善为诗。廷璐为泰安知府，卒官。珠抚诸子麟庆、麟昌、麟书，教之严。持家政，肃而恕。尝拟列女传为兰闺宝录。撰定清女子诗，为国朝女士正始集。校刻寿平父日初遗书及李颙集，皆传世。麟庆有传。
汪楷妻王、妾徐，萧山人。楷为河南淇县典史，尝廉民冤，白令为平反。既去官，客死广东。母七十，徐有子辉祖，幼。丧归，索债者至，王鬻田、出嫁时衣装以偿。楷弟不肖，恒求钱以博，甚或篡辉祖去，得钱乃归之。已，将以母迁，王与徐力请留，奉侍甚谨。母垂殁，叹其贤孝。教辉祖读，或不中程，徐奉箠呼辉祖跪受教，王涕泣戒督，往往弃箠罢。贫益甚，互称疾减食食辉祖。
辉祖长，出游，佐州县治刑名，王戒之曰：“汝父尝言生人惨怛，无过囹圄中，偶扑一人，辄数日不怡，曰：‘彼得无恚恨戕其生乎？’汝佐人当知此意。”辉祖自外归，必问：“不入人死罪否？破人家否？”曰：“无。”则喜。即言法不免，王与徐辄相视为流涕。王尤不喜言人过，辉祖或偶及之，必曰：“汝能不尔即佳，此何与汝事？”徐居常布衣操作，岁饥，日织布一疋，易三斗粟，虽疟不为止。一絮被，馀二十年，辉祖请易，曰：“此汝父所予，不可易也！”徐病，辉祖进蓡，却之，曰：“汝父客死，吾不获以此进，吾何忍饮？”王强之，微啜而罢。徐卒十馀年，辉祖成进士而王卒。辉祖有传。
冯智懋妻谢，智懋，长洲人；谢，嘉兴人。智懋家中落，再遇火，谢处贫，黾勉无所恨。子桂芬，入学为诸生，谢喜曰：“汝家久无秀才，汝继之，甚善。原世世为秀才，毋觊科第也！”及得第，训之曰：“人必有职，女红中馈，妇职也，易尽耳；汝当思尽其职。”又曰：“好官不过多得钱，然则商贾耳，何名官也？汝谨，当不至是，勉旃！”苏州、嘉兴，皆困重赋，谢氏以催科破家。谢每谓桂芬：“汝他日为言官，此第一事也！”同治初，江、浙初定，桂芬佐江苏巡抚李鸿章幕，成减赋之议。苏州、松江、太仓三府、州，减三之一；常州、镇江减十之一。浙江巡抚左宗棠继请嘉兴亦得量减，时谢已前卒。桂芬有传。
郑文清妻黎，遵义人。事祖姑及姑能得其欢心。贫，令长子珍就傅，诸子力田，教督之甚肃。珍录平生所训诫为母教录。尝曰：“妇人舍言、容、工，无所谓德。言只柔声下气，容只衣饰整洁，工则针黹、纺绩、酒浆、菹醢，终身不能尽。”又曰：“人虽贫，礼不可不富；礼不富，是谓真贫。”珍，儒林有传。
程世雄妻万，衡阳人。世雄兄世英早卒，妻何无子，世雄旋亦卒。子学伊弱，族有争嗣者，万以学伊兼承世英后。姑丧未殡，火发，何、万与诸婢号泣奉柩出，火为之止。万善治家，学伊长，家渐起。咸丰间军兴，诸将唐训方、陈士杰、彭玉麟皆倚学伊筹兵食。万日具
百人馔，为规画周至，贤母名益闻。力施与，赡诸戚族，教孙曾，皆成立。年八十九卒。
高学山妻王，泸州人。王归学山，视前室子四皆羸弱，鞠育甚至。长子病且死，泣语申母恩，原再来为母子。第三子病，亦如之。逾年，学山梦二子者至，即夕，王孪生二子。王教诸子读书、择友有法度，多取科目，孪生子同举于乡。
王氏女娥，九江屠者女也。顺治十四年，火，屠者方醉卧，娥奔火中，呼不起，遂并焚死。
张天相女巧姑，仪征人。乾隆十年正月庚寅，火，天相方病，巧姑年十四，负父欲出，同死。明日得其尸，犹负父也。
周氏女，六安人。父瞽，女八岁，火作，母抱女出，问：“父胡不出？”母曰：“父瞽不能行，奈何？”女入火中，导父行，火烈迷路，俱死。
王孜女，慈谿人。康熙十六年七月乙未，乙夜慈谿火。女方居母丧，停棺于堂。火至，女呼舁棺，无应者，伏棺上泣。父从火光中遥见之，抱之出，则已死。灌以矾水，稍苏，声出喉间，仅属。问：“母棺出否？”家人不答，遂哽咽而绝。女年十五。
萨玉瑞妻许，闽人。夫亡，姑初丧，火发，护姑柩不去，同烬。
缪浒妻蔡，名蕙，泰州人。父孕琦，生五女，而蕙为长。字浒，未行，孕琦坐法论死，系狱待决。蕙绝嗜好，屏服饰，寝不解衣，严寒不设炉火。居四年，浒请婚，蕙谢不行。康熙二十八年，圣祖巡江南，蕙伏道旁上疏，略云：“妾闻在昔淳于缇萦为父鸣冤赎罪，汉文帝怜而释之，载之前史，传为盛典。今妾父孕琦被仇害，自逮狱以来，妾日夜悲号，籥天无路。每夕遥望宸阙，礼拜数千，于今三年，寒暑靡辍。今幸驾临淮海，是诚千载奇逢，妾原效缇萦之故事，冒死鸣哀，伏维天鉴。”上下其疏江南江西总督覆谳，二十九年，谳上，孕琦得减死。蕙归浒，未一年，卒。
濮氏女，桐乡人。其父无子，而母妒，不使置媵侍，家万金悉畀女。嫁吴生，予田宅、奴婢、什物皆具。女独愍父未有子，尝从容谏母，母怒，骂曰：“吾万金饷汝，犬豕犹知人意，况人乎？”女不敢复言。乃为父置婢其家，时父至，使侍父。岁馀，果生男，载而之母家，会濮氏长老，见男于庙。具白母，贺母有子，母憾女，尽收田宅、奴婢、什物，驱就他舍，屏勿复相见。吴生既以妇富，乃骤贫，愤恚欲杀女，女度无所容，自经死。
李氏女，鹿邑人，次三。父麒生与族人础、挺九有隙，挺九语础，若与麒生有杀姊仇，不先之，终为害。础与其子兆龙行求麒生，共殴之，垂死，乃弃去。三时年十九，麒生将死，唶曰：“仇杀我，我无子能报者，尚何言！”呼：“天，天！”遂绝。三请于母，讼县及府，皆不省。讼巡抚，下开封府同知治，挺九好语三，原养母，请得息讼，三扼其吭，啮面尽坏，卒脱去。狱上，当础死，础自杀。兆龙杖，创甚，亦死。三以祸始挺九，顾无罪，走京师，击登闻院鼓自列。下巡抚复按，会挺九亦死。三泣告父墓曰：“仇虽尽，然不弃于市，恨未雪也！”乃不嫁养母。居十五年，康熙三十七年八月，母卒，三治丧葬竟，自经死。乾隆中，知县海宁许菼表其墓，环墓为之田，曰“李孝女墓田”。
来氏二女，萧山人。姊曰凤筠，年十四。父客福建，从渡古田篛洋。父堕水，凤筠方卧病，闻遽起，跃入水，呼救。鱼舟集，援出水，凤筠亻亦栗无人色，犹为父易衣。夜半，遂死。凤荪，其女弟也。父病，露祷百馀夕，不胜寒，亦死。
曾尚增女衍纶，长清人。尚增以庶吉士改官，迁知郴州，衍纶从。母病痪不能起，衍纶日夜侍。居四年，一夕，母命衍纶少休，女佣就床下熏衣，遗火灼帷。衍纶突火入抱母号，救者以衍纶出，复入，哭且呼曰：“速救夫人！夫人出，我乃出。”火幂床，救者不得入，尚增厉声呼衍纶出，不应，火益炽，遂殉。既灭火，见衍纶身覆母，两体胶结不可解。时乾隆二十三年十二月乙亥，衍纶年十五。
又有王氏女，怀远人，母亦病痪，火作，女突火入负母，俱烬。
刘魁妻徐，霍丘人。既嫁而归省，火作，负父出，复入负母，病痪不能起，俱焚。火熄，见徐跪床下，犹执母手。
薛中奇女，宿州人。侍祖母，火作，扶祖母出，梁折，承以肩，焚死，祖母得免。
吕氏女，平陆人。父卒，母且嫁，女生七年，痛哭谏其母，母不听，则日长跽母前，且哭且言，母意终不回。一日晨，潜出，家人求之勿得；暮，途人或言墦间有幼女死焉。家人就视，则女哭父瘗所，死矣，泪血溢两眶，遍地尽碧。及敛，视其寝处，枕上血深渍数重。
佘长安女，名酉州，四川重庆人。长安妄讼人聚博宰耕牛，坐诬，戍湖北。嘉庆十六年，酉州走京师，诣都察院，自陈祖父、母年皆逾八十，乞赦其父得侍养。事闻，仁宗以长安罪非常赦所不原，至配所已九年，其女年甫十一，不远数千里匍匐奔诉，情可愍，命赦长安。
王法夔女，名淑春，扬州人。法夔老而贫，淑春誓不嫁，力针黹为养。方冬，手龟身寒颤，工不辍。法夔至七十馀卒，淑春以首触壁，额裂死。
武仁女，名端，钱塘人。能读书，原不嫁事父母，父母不可。少长，母偶疾，夜求药，坠楼，折脊，则喜曰：“吾今形残，不可匹人，吾自是得终事父母矣！”仁客死贵州，端从母迎丧，至则赀已尽，力针黹奉母，而蓄其馀。居十有七年，始克以丧归。
唐氏女，名素，无锡人。贫无昆弟，亦不嫁，鬻画以赡父母。
张桐女，名富，蔚州人。道光九年，山水暴发，家人皆走避。桐方病卧，富将负父出，弱不胜。水大至，父挥之去，号泣，俱溺。水退，家人至，见富两手犹握父臂不释。
汪俨聘妻周，刘氏女名密，吴某聘妻周，皆六安人。俨卒，周归注氏，事舅姑，水至，周从姑乘屋，攀树，姑堕水，周跃下拯之，与俱死。密与母同堕，得板扉，缘以上，扉欹屡堕。母呼密速上，密曰：“扉狭不足全我母女，冀活母，儿不上矣！”遂死。周既入水，或援之登舟，问：“父母存否？”皆曰：“不知。”复跃入水死。
李荐一聘妻曾，南丰人。未行，遇水，室尽圮，母投水死。女援不及，入水殉。
袁斯凤女璱，字仪贞，江苏华亭人。斯凤官河南怀庆府黄沁同知，璱事父母孝，视疾尤谨。母陈有寒疾，璱榻母侧，视起居。母命之卧，顷辄起。八年，陈疾少瘥，璱乃曰：“世无不可治之疾，人力未至，而委之天命，则以为不可治尔。”斯凤疾作，乍剧乍瘥，夜静或大雪，璱严立窗外，伺声息，往往不眠。道光十四年，斯凤疾大作，医谢不治。璱闻涕泣，已而怒曰：“谁谓不可愈，吾必欲愈之！”而斯凤竟卒。后四日，璱阖扉欲自经，嫂过而劝之，璱泣誓死。嫂喻以杀身非孝，璱作色曰：“吾自欲死，此时虽孔子、朱子以吾为不孝，吾亦惟死尔！”嫂曰：“独不念病母乎？”璱曰：“有汝在。”乃告其母，共谕慰之。又二日，璱竟死。死后，母察奁具，得断钏。
丁氏女，鹤庆人。父贫，段石为灰以自给，女助之。年十六，父卒，女力作养母。尝负重而踬，遂痀偻。为佣，食于佣家，每饭思母，辄哽咽。人怜之，许其分食以遗。否必为母炊竟乃出佣。居四十馀年，母卒女亦卒。
朱棫之女，武清人。字县诸生曹文甲。早丧父，母病，奉事良谨。将婚，女坚请留侍母。母卒，治丧葬，请旌母节，奉母主入祠，见祠有孝女，为低徊甚久，归遂自裁。遗书告文甲曰：“君家孝娥以身殉父，儿愚祗知有母，深负舅姑慈，原更得贤妇奉饔飧也。”
杜仲梅女末姑，安徽太平人。贼至，刃其母，抱持乞代，刃及，终不释。贼去，母创死，女抱母尸泣，达旦，寻毁卒。同时二方氏女，一年十四，一方九岁，皆代母死。
又有刘可求女，亦太平人。弟被掠，女请于父易弟归，即夕自杀。
杨泰初女徽德，孙承沂女锦宜，皆休宁人。徽德年十二，母死寇，抱尸不食死。锦宜七岁，寇杀其祖母，守尸侧五日，贼与食，却之，饿死。
赵承谷聘妻丁，名畹芬，武进人。父士衍，官蠡县知县，母赵及畹芬从。咸丰十年，洪秀全兵破常州，承谷大父起殉焉。或传承谷亦见执，母感伤发病卒。明年二月壬子夕，畹芬自经死。将死，书所为思亲赋及词六篇，字画端静如平时。
彭爵麒女，名咏春，怀宁人；陈宝廉二女慧庄、慧敬，侯官人：皆殉母。咏春哭母殡僧寺，登浮屠自投死。慧敬请以身代母，慧庄居母丧，皆仰药死。
吴士仁女，献县人。幼丧父，无兄弟，誓不嫁养母。会寇至，女求利刃置袖中，扶母出避，遇二寇，挤母仆，母怒詈，寇持刃欲斫，女急呼曰：“毋杀我母！我从若，不则死。”寇乃止。扶母还其家，藏母于室，出问寇饥否？具食使食。食毕，一方饮，一出卧他室中，女蹑饮者后，挟刃刺其颈，贯喉，嘶而仆。女阳为嬉笑，拔所佩刀至他室，卧者方起立，遽前剚其胸，亦死，乃负母出走。
王济源女，枣强人。幼即能事父母。寡兄弟，遂矢不嫁。尝有盗，夜破门入，女持火枪立暗陬，击一盗毙，盗乃去。丧父母，葬祭皆如礼，为立后。同治间，寇至，负父母木主行避寇。逾六十，父母忌日，岁时祭墓，犹号泣哽咽。
董桂林女，乐亭人。桂林卒，女十二，矢不嫁，耕织以养母。昌黎富家子，闻其贤，请婚，原代之养，女坚拒不许。母卒，女五十馀矣，鬻田以为敛，存屋数椽，田一亩，杏五树，女即牖外置母棺，手畚土以封。独处，昼夜悬刀自卫。又十馀年，邻里高其义，醵金为营葬。
耿恂女，名一圭，望都人。恂举人，无子，客授保定。母刘病痺，一圭按摩抑搔，尝六七昼夜不少休。母少间，因卧床下，恂自外至，误践其手，指甲脱，血流至肘，倦不自知也。尝议婚某氏子，未聘而某氏子夭，女闻泣曰：“我得终事父母矣！”遂矢不字。刘病垂二十年，哽噎不能食，食必女口哺。恂卒，持丧奉病母归里。逾年，刘亦卒，一圭营丧葬，自为文以表于阡。一圭尝以生日上冢，掬土以益墓，惫仆墓侧，家人掖以归，数日卒。
吴芬女，开县人，女次第二。芬，光绪二十三年拔贡生，以知县发山东，女留侍母。芬病，女闻，夜辄焚香露祷。三十一年，芬卒，女闻大悲，且恚曰：“人谓天有眼，我夜焚香露祷，叩头至数百，乃漠然不一顾耶？”越日饮药死，时年十三。
邵氏二女，黟人，长名媚，十五；次名扬，十三。从父入山樵，虎出噬其父，媚持父挥樵斧斫虎，虎负创去，父女皆不死。
蒋遂良女，城步人，虎挟其母去，女夺以还。
徐氏二女，淑云、淑英，温江人。父瞽，兄登云早卒。嫂凌疾革，抚子成龙而泣，淑云、淑英在侧，曰：“我二人在，当扶持以长，嫂何虞？”时成龙方二岁，淑云、淑英皆不嫁，以女红事蓄，卒扶持以长。
李鸿普妻郭，禹州人。鸿普母王，明季流贼破州，自经死，失其尸。鸿普将斫檀为之像，未成而卒。郭力纺织，奉其舅及后姑。子以达，稍长，喻以父意。求檀，辄不中像材。郭乃刺左腕，出血盈盂，和香屑为像，复剪发饰其首。以达惊，叩首泣，郭曰：“我姑以节死，我何爱发若血不以奉姑？吾无恙，汝又何悲？”像成，藏洁室，日上饮膳，事如生。
其后又有牛辅世妻张，太原人。姑卒，刻木祀之，饮食必祭。
高位妻段，宛平人。位卒，段年十七，二子幼，依其兄以居。兄劝改嫁，段不可，携二子徙居小市板屋中。长子早死，次子为吏，以罪徙辽左，乃复抚诸孙。段年九十，孙裔成进士，赎其父以归。
裔母谷，事姑孝。始处贱，躬洒扫。晨侍盥栉，食时，就灶下作羹，亲上之。食毕，然后退，日以为常。既贵，终不改。或以为言，谷曰：“若毋言，吾与姑故寒苦，姑习我，非我供事，姑终不适。吾老矣！洒扫盥馈以事我姑，此日可多得耶？”康熙二十七年，段卒，年九十六。
郑光春妻叶，莆田人。光春游湖南，久不归，叶以纺绩养姑。子文炳幼，或不率教，辄拊心号天，文炳惧，向学。姑老病痺，叶负以出入。七年，姑乃卒。
文炳长，娶于吴，念父不归，婚夕惘惘无欢。吴逡巡得其故，劝文炳行求父，曰：“事姑，我任之！”文炳行求得父以归，吴已卒，犹处子。文炳子任仁，妇张，能绳其孝。
屈崇山妻刘，鄠县人。崇山卒，刘奉姑以居。康熙三十年，岁凶，姑劝之嫁，不从。饥益甚，姑泣语刘曰：“我旦暮且死，盍自鬻，尚可活我！”刘泣不应。姑大恸曰：“死耳，夫何言！”刘哽咽久之，乃曰：“如姑命。”自鬻于豪家，得金畀姑，号泣登车去。豪家方具酒食为贺，刘入厕自经死。豪家大恨，以敝藁裹尸弃野外。
谢以炳妻路，仲秀妻郑，季纯妻吴，湖口人。以炳兄弟并早卒，三妇励节事姑，姑病痈，迭吮之，良愈。
王钜妻施，钜，萧山人；施，富阳人。姑严，小不当意，辄呵斥，施屏息不敢声。姑病反胃甚，医以为不治，施刲股和药进，病良已，姑遇施如故。钜疾作，施视疾惫，病瘵卒，姑犹不善施。钜以刲股事告，视其尸，信，乃大恸曰：“吾负孝妇！”及疾笃，出珠花付钜曰：“汝妇孝，以此志吾痛，使汝子孙勿忘。”萧山人因称钜后为珠花王氏。
陈文世妻刘，郧人。陈、刘皆农家，刘待年于陈。既婚，姑年七十二，病噎，刘割臂和药以进，疾少间；既而复作，不食已十日，垂尽矣。刘夜屏人，杀鸡誓于神，持小刀自劙其胸二寸许，出肝刲半，取布束创，以肝与鸡同瀹汤奉姑。姑久不言，忽曰：“汤香甚！”饮之竟，病良愈，刘亦旋平。为乾隆四十四年夏六月事。知县嘉兴李集出俸为买田宅，宅北有大陂，几三顷，因命曰孝妇陂。
张守仁妻梁，献县人。守仁卒，祖姑穆，耄而瞽且痿，日偃仰床蓐，梁佣力以养。或讽梁嫁，梁曰：“我今日嫁，明日祖姑饥且死，义不忍。”祖姑善恚，小不当意，则怒詈，或攫其面，血出，梁事之自若。祖姑卒，依其女以终。
县又有韩守立妻俞，祖姑及姑皆瞽，或妄言割肉以燃灯可愈，守立原试之，俞请代，刲右股燃之，尽十馀日，祖姑目复明。
路和生妻吴，靖远人。善事姑。姑丧明，吴侍左右，非整衣不入。或言姑无见也，吴曰：“吾心自不可欺耳。”
诸君禄妻唐，零陵人。姑胡，老无齿，兼病痺，唐日操作毕，辄跪而乳之。或曰：“坐可也。”唐曰：“是乳小儿也，乳姑不可。”
牛允度妻张，通渭人。三十而寡，奉姑谨。嘉庆六年，大祲，求野菜以食。姑老病，久之，不能复食。张贷钱得市脯进姑。又久之，贷不继，姑病欲绝，张慰之曰：“姑稍待，妇制草笠，可得钱数十，犹足为数日供也。”笠成，卖得钱，姑已死。乃求市脯祭，朝夕哭，以馂馀活夫弟。
游应标妻萧，新都人。应标出耘，萧居绩。火发翁室，翁老病不能行，萧冒火入，负翁，将及门，门焚，俱死。
蒋广居妻伍，桐城人。寡，奉姑徐。嘉庆二十四年，火作，徐年九十六矣，卧不能起。伍自火中奔赴，负徐至灶前，火逼，俱死。伍尸倚墙，背负徐，俱僵立不仆，面如生。
又有扶沟蒋有广妻陈，救翁；洧川阎惠妻李，救姑：皆火死。
周学臣妻柳，湖口人。早寡。夜，虎突门，翁出视，惊仆。柳徒手击虎，虎自去。
王德骏妻盛，益阳人。事祖姑孝，病噎，哺以乳。寇掠县，负姑夜遁，堕虎穴，祷于虎，虎不咥。
张茂信妻方，茂信，河津人；方仪征人。方尝割股愈舅疾，舅与茂信皆卒，奉姑刘。姑严，方事之谨。当夏，姑病暴下，方躬涤茵席，不以为秽。夜与姑共枕寝，微呻辄起，抚摩抑搔五十馀日，姑愈，亟称其孝。
林经妻陈，连江人，姑盲性卞，常臆妇藐己，陈断三指自明，姑为之悔。经病，刲股；经卒，以节终。
张德邻妻李，迁安人。寡，从弟欲夺其志，力拒。岁饥，驱驴鬻石灰易米以养姑。一日遇盗，泣曰：“驴可将去，丐留囊中物俾我姑，不即饿死！”盗舍之去。
武烈妻赵，烈，永年人；赵，宣化人。赵事姑孝，姑病，夜露祷，得寒嗽疾。烈病疫，或谓口吮胸，汗出则愈，而吮者当病，赵曰：“果尔，死不恤。”卒吮之，烈竟卒，赵病几殆。贫，操作纺绩，诸子成进士，自奉恒觳。亲族有缓急，往往倾其赀。出千金置义学，卒，遂祠焉。
孙朗人妻吴，连江人。姑陈，早寡，遗腹生朗人。性严急，有不当意，辄坚卧，朗人偕吴跪床下，俟意解，命之起，乃起。朗人卒，吴以节终。
李天挺妻申，日照人。天挺早卒，姑严，申年六十，犹终日跪庭中。居姑丧，以毁卒。
刘与齐妻魏，秦州人。既寡，事姑，日被笞骂，欢颜受之。躬薉贱，十馀年不怠。
周志桂妻冯，湘乡人。姑暴，忍饥以养，犹时时加箠楚。姑病痪，不能举杖，叱冯跪自挝，流血，不敢怨。历三十馀年，人名其里曰孝妇村。
欧阳玉光妻蔡，湘乡人。玉光母刘，治家有法度。玉光居父丧，以毁卒。蔡承姑教，董家事，率妯娌，与子侄佣奴，各有专职，家渐起。
子惟本，亦娶于蔡。妇家贫，将嫁，宗族周焉，得钱三千有奇，阴置秆荐中，而系钥其端。父送女还，入室，引钥，则钱在焉。曰：“孝哉我女，留此以活我！”惟本亦早卒，从姑敬事祖姑，祖姑兴，姑执笄侍左，妇自右为约发。盥，姑奉水，妇奉槃。及食，妇具馔，姑侑之。寝，三世连床。一夕，姑起，堕床折肋，妇号泣就援，姑戒勿声，毋令祖姑惊也。祖姑晚丧明，手足痿痺，挽箯舆，日游庭中，姑肩前，妇肩后。祖姑刘，年至九十，姑蔡，九十六，妇蔡，八十三。曾国藩为之传，谓：“欧阳姑、妇，虽似庸行无殊绝者，而纯孝兢兢，事姑至六十年、五十年之久而不渝，天下之至难，无以逾此。”
萧学华妻贺，湖南安化人。贺父徙陕西，学华赘其家。年馀，学华归省母，贺欲与俱，父不许，贺割股肉付夫以奉姑。姑适病，学华烹肉进，病良已。后学华携贺归，事姑以孝称。
张友仪妻陈，福建永定人。事姑孝，姑尝称曰：“诸妇汝最朴讷，然酒浆筐箧琐碎无不治，得吾意者，汝也！”友仪早卒，陈未三十，勉痛事姑，抚孤子。同治初，寇至，负姑入山避，徒行数十里，踵裂血流，屡踣屡起。匿深林中，燃枯枝，采野蓛以活，卒得免。
子日焜妻李，尝刲股愈母病，事祖姑及姑孝。姑病，割臂进，病目，舐以舌，良已。尝赴族人饭，心动，归，正姑病。又尝宿姻家，夜半，索舆还。姑曰：“吾正念汝，知汝必念我速归也。”
冯氏，武进人。嫁吉龙大，事舅姑谨。姑病偏废，饮食卧起皆需冯，而龙大游荡，欲衒冯以媒估客，冯不可。龙大引外妇入室，舅怒而逐之，冯曰：“姑病，妇终日侍，苦为他事闲，得一人分其劳，甚善。”因持卧具从姑寝。龙大时时殴辱冯，冯未尝有怨色。舅病，龙大市毒药授冯，令饮其父，冯掷药，跪谏数日，龙大别市药，殴而逼之，冯叹曰：“我所以不死，为舅姑耳，今无冀矣！”入视姑寝，至龙大所，举药尽饮之。谓龙大曰：“我代舅矣，后毋萌此念！”须臾毒发死。
王钺妻隋，诸城人。敏而有定识。明季，奉姑避兵，航海行数千里。寇至，负姑夜逾垣匿谷中以免。钺成进士，为广东西宁知县。康熙十三年，吴三桂反，钺城守，贼至，钺谓隋：“当奈何？”隋出匕首曰：“有此何惧！”贼去，钺行取主事，隋请以诸子先行。是时贼方盛，行人道绝，隋得敝舟，挟幼子经肇庆、度大庾、入鄱阳湖，水陆行数千里，率仆婢佩刀昼夜警备。家居，地震，自楼堕，血淋漓，持子泣，地摇摇未已，子请避，隋曰：“诸婢压其下，吾去，死矣！”督家僮发砖石出之，皆复活。火发于楼，烟蔽梯不可登，命以水濡被予诸婢，身持湿衣障火先登，诸婢汲水次第上，火遂得熸。子沛恩、沛憻、沛恂，皆成进士，官于朝，隋益勤俭自敛抑，乡人称老实王家。
林云铭妻蔡，云铭，闽人；蔡名捷，字步仙，侯官人。云铭，顺治十五年进士，授江南徽州推官。郑成功兵入江，徽州兵叛，蔡矢死不去。官省，还居建宁。耿精忠反，下云铭狱，蔡忧之，呕血殷紫，女瑛佩剜臂肉入药，旋苏。师至，云铭乃出狱。云铭无子，蔡为买妾七，乃生子。蔡御诸妾有恩，所亲有妇妒，而五十无子者，蔡延至家，与处三日，归为夫买妾生子。里妇忤其夫，共指蔡以劝，曰：“毋令林孺人知。”瑛佩为闽清郑郯妻。
陈龙妻胡，龙溪人。龙少恃勇，为暴于乡里，父老群谋去害。时胡未嫁，使密劝乘时立
功名。龙亡命为盗海岛，父母将别字，胡坚拒。闻龙娶，不贰。龙降，官金门总兵，知胡犹未字，乃成婚。海澄许贞尝以逋饷系狱，胡告龙代偿其负，释使去，贞卒为名将。
王｛勤心｝妻岳，曲周人。岳奉舅姑笃谨，若不能言。｛勤心｝移家临清，而商于天津。王伦为乱，将攻临清，临清民争走避，岳请于舅姑曰：“贼将以临清为窟，必不剪居民以自弱。从众以行，不死于奔窜，必死于蹂藉，宜若可缓然。”舅姑用其言，出者争道，多挤入水死。岳曰：“乃今宜可徙，官军且至，贼方谋出御，不暇捕逃人。且徙者已十八九，今行，无虑蹂藉；今不行，免于贼，或不免于官军。”遂相将潜出城，还曲周，｛勤心｝亦归。人称其能量事，岳笃谨如故。
鲁宗镐妻朱，名如玉，字又寒，仁和人。事舅姑孝。或以贿干宗镐，有所关说，朱劝毋受。宗镐曰：“我度是无利害。”朱曰：“诸为不义事，皆以为无利害耳，奈何以贫隳素行！”宗镐悟，谢之。
马叔籥妻丁，扬州旧城人，事舅姑甚谨。叔籥兄弟三，既分，而伯兄以讼破家，丁义不
己食，虽壶酒豆肉必以分。一日，语叔籥，请致家于伯氏，叔籥许之。丁事伯如舅，姒如姑，米盐纤悉一关姒，嫁时衣装饰首约臂皆不私。家故贾也，叔籥兄善贾，遂以其家富。叔籥有所请于姒，姒不时给，叔籥怒曰：“乃我家所有，嫂何与？”丁曰：“始让而终怒，人其谓我何？”劝叔籥毋校。
许光清妻陈，海宁人。善持家。戚有鬻妇者，妇誓死不从，陈偕姒妇朱醵金畀其夫，要之署券。曰：“彼人游荡，金尽终且鬻妇，不如是，妇不免。”乃招妇至，善视之。其夫死，复醵金赎所居，遣妇还，并前券焚之。邻童入其室窃壶去，陈戒家人勿言，曰：“彼何以为人？”御婢宽，闻有虐婢者，必以陶潜语劝曰：“彼亦人子也！”
黄开鼇妻廖，开鼇，高安人；廖，沔阳人。开鼇善为针，设肆衡州，廖佐以纺绩。开鼇病痪，廖习为针，针成，置诸版，摩以掌，针乃泽，数以是创，不懈。
开鼇卒，子长发幼，妇刘，监利人，待年于姑氏。稍长，夫妇共为针，长发截铁，圆本而锐末，持就段，睨火察纯窳。刘削竹，缀以钢，悬双縆环竹，曳则竹转以穿针鼻。针良，市者多，家渐裕。洪秀全之徒躏湖南，家破，长发治针益力。当冬，得敝羊裘奉廖，与刘皆敝
褐短裈，手足龟，不敢怠。
长发旋卒，子才三岁，被火，家再破。于是廖语刘曰：“天乎！此诚不可再活，盍同死？”刘对曰：“火，亦常也，姑、妇惟当复食苦耳。”鬻簪珥为贸迁，居贱鬻贵。廖持算，刘主议值。又数年，家复裕。廖老而卞，易怒，刘进淡巴菰，徐言他事辄解；不解，即跪谢，相持泣乃已。廖七十六而卒。
刘既善贸迁，邻家就求术，刘为谋至详，贫者贷以赀。同巷居五十馀家，多以贸迁富。开鼇初设肆，才钱六千四百，刘晚年积白金至十万，督子孙就学，取科目，家益大，年七十九而卒。
黄茂梧妻顾，名若璞，字和知，仁和人。顾好言经世之学，为诗、古文辞，自为集序曰：“若璞不才，少不若于母训，笄事东生，十有三年。闲事咏歌，大抵与东生相对忧苦之所为作也。东生溘逝，帷殡而哭，不如死之久矣。徒以藐诸孤在。发藏书，日夜披览，二子从外傅，入辄令隅坐，为陈说吾所明。日月渐多，闻见与积，圣贤经传，旁及骚雅词赋，冀以自发其哀思。题曰卧月轩稿。轩为东生所尝憇，志思也。”东生，茂梧字。顾至康熙中乃卒，年九十。
子灿妻丁，从顾学，亦好言经世，先顾卒。
高其倬妻蔡，名琬，字季玉，汉军正白旗人，绥远将军毓荣女也。毓荣、其倬皆有传。琬谙政事，其倬章疏文檄每与商榷。能诗，有蕴真轩诗钞。集中辰龙关、关锁岭、江西坡、九峰寺诸篇，追怀其父战绩，尤悲壮，为世传诵。嘉庆间，铁保录满洲、蒙古、汉军旗人诗，为熙朝雅颂集，以琬为馀集首。同入选者，珠亮妻、嵩山妻皆宗室女。张宗仁妻高，名景芳，诗最多。珠亮妻有养易斋诗，嵩山妻有兰轩诗，景芳有红雪轩诗。
陈之遴妻徐，名灿，字明霞，吴县人。之遴自有传。徐通书史，之遴得罪，再遣戍，徐从出塞。之遴死戍所，诸子亦皆殁。康熙十年，圣祖东巡，徐跪道旁自陈。上问：“宁有冤乎？”徐曰：“先臣惟知思过，岂敢言冤？伏惟圣上覆载之仁，许先臣归骨。”上即命还葬。徐晚学佛，更号紫｛言｝，有拙政园诗词集。词尤工，陈维崧推为南宋后闺秀第一。画得北宋法。
詹枚妻王，名贞仪，字德卿。枚，无为人；贞仪，泗州人，而家江宁，祖者辅，官宣化知府，坐事戍吉林，贞仪年十一。者辅卒戍所，从父锡琛奔丧，因侨居吉林，侍祖母董，读书学骑射。十六还江南，又从锡琛客京师，转徙陕西、湖北、广东，二十五归于枚。后五年，嘉庆二年，卒。
贞仪通天算之学，能测星象，旁及壬遁，且知医。为诗文皆质实说事理，不为藻采。撰星象图释二卷，历算简存五卷，筹算易知、重订策算证讹、西洋筹算增删，皆一卷，象数窥馀四卷，女蒙拾诵、沉疴〈口艺〉语，皆一卷，绣紩馀笺、文选诗赋参评，皆十卷，德风亭集二十卷。
贞仪病且死，谓枚曰：“君门祚薄，无可为者。我先君死，不为不幸。平生手稿，为我尽致蒯夫人，蒯夫人能彰我。”蒯夫人者，吴江蒯嘉珍妻钱，附见曾伯母钱纶光妻陈传中，时侨居江宁，贞仪与相习，枚以贞仪书归焉。钱侄仪吉，为历算简存序，言：“贞仪有实学，不可没，班惠姬后一人而已。”女子治历算盖至鲜。
咸丰间，胶州柯蘅妻李，名长霞，邃于选学，著文选详校八卷。工诗，有锜斋诗集。
光绪间，济阳艾紫东妻徐，名桂馨，治音韵之学，有切韵指南四卷。
郝懿行妻王，名照圆，字瑞玉，一字婉佺，福山人。懿行见儒林传。照圆文辞高旷，得六朝人遗意。懿行有所述作，照圆每为写定题识。其所自为书有列女传补注八卷，序曰：“列女传补注者，补曹大家注也。照圆六岁而孤，母林夫人恩勤鞠育，教以读书。尝从燕间，顾照圆而命之曰：‘昔班氏注列女传十五卷，今其书亡，如能补为之注，是余所望于汝也。’照圆谨志之不敢忘。分阴遄迈，奄忽四七，寸草盟心，遂成衔恤。追省前言，陨越滋惧。不揣愚蒙，略依先师之诂，用达作者之意，凡所诠释，将以通其隐滞，取供吟讽。至于义所常行，或传记成文，旧人已注，则皆阙而弗论。诚知疏陋，无能纂续前修，庶几念昔先人，少酬明发之怀。补注成，请夫子辨析疑义，时加订正，无隐乎尔，窃所慕焉！”
又校正列仙传二卷，旧有赞，考以隋书经籍志，知为晋郭元祖撰，复别出为一卷。又集传记言占梦者为梦书一卷，皆自为序，附懿行书以行。尤喜言诗，著葩经小记，书未成。懿行撰诗问，谓与照圆相问答，条其馀义，别为诗说，皆采照圆说为多。光绪间，其孙联薇以书进，因误为照圆著云。自照圆为列女传补注，其后又有汪远孙妻梁校注。
梁，名端，字无非，钱塘人。幼为祖玉绳所爱。元和顾之逵校刻列女传，玉绳为审定，端辄胪其同异，退而笔之，玉绳为之折衷。既归远孙，与参酌增损。端既卒，远孙为刻行。
陈裴之妻汪，名端，字允庄。七岁赋春雪诗，拟以谢道韫，因又字小韫，钱塘人。长为
诗，旨远而辞文，尝撰定明诗初、二集，上始开国，下逮遗民，都三十家，附录又七十人。自定凡例，以为：“初集，犹主盟之晋、楚；二集，犹列国之宋、郑、鲁、卫；附录，犹附庸之邾、莒、杞、薛。”梁德绳称其宗尚清苍雅正，能扫前后七子门径。吴振棫称其论一代升降正变，元元本本，纵横莫当。端所自为诗，有自然好学斋集。裴之卒，子又有疾，舅文述素奉道，端诗亦多为道家语。既卒，诸侄重定其集，尽删晚作，二本并行于世。
汪延泽妻赵，名棻，字仪姞。延泽，乌程人；赵，上海人，户部侍郎秉冲女也。幼读书，能诗文，有滤月轩诗集四卷，文集二卷，词一卷。自为序，略曰：“宋后儒者多言文章吟咏非女子所当为，故今世女子能诗者，辄自讳匿，以为吾谨守‘内言不出于阃’之礼。反是，则迋欺炫鬻于世，以射利焉耳。是二者，胥失之也。礼昏义女师之教，妇言居德之次，郑君注云：‘妇言，辞令也。’夫言之不文，行而不远，文章吟咏，非言辞之远鄙倍者欤？何屑屑讳匿为！”
子曰桢，撰二十四史日月考，赵为之序，曰：“刘羲叟撰刘氏辑术，迄于五季，书久佚，仅存通鉴目录。自宋迨明，六百馀年，未有续为之者。曰桢好史学，习算，考当时行用本术，如法推步，得其朔闰。自史记至新、旧唐书，属草已一百馀卷，余亟欲睹其成，预为此序，俾写定冠诸简端。”
吴廷珍妻张，廷珍，常熟人，道光六年进士，官至刑部员外郎。张名纟习英，字孟缇，阳湖人。世父惠言，父琦，皆博通能文章。纟习英与诸女弟承其教，咸有述作，皆能诗。纟习英兼为词，秀逸有王沂中、张炎遗意。妹惸英亦能诗词；纶英尤工书，传琦笔法，真书出入欧阳、颜、杨诸家，分书自北碑上溯晋、汉，遒丽沉厚；纨英兼治古文。纟习英尝编次国朝列女诗录，纨英为作传，简雅合法度。惸英，江阴章政平妻；纶英，同县孙劼妻；纨英，太仓王曦妻。
程鼎调妻汪，名嫈，字雅安，歙人。好学，通儒家言，诗文皆雅正。病将卒，为诗曰：“秋风一叶落，余亦归荒墟。”遗书戒其子葆，言家事至详。复谓：“武侯著书，内有八务、七戒、六恐、五惧，武侯第一流人，务一，而戒恐惧居其三，可不识所致力耶！”葆编其所作为雅安书屋诗文集。
陈瑞妻缪，名嘉蕙，字素筠，昆明人。工书、善画。光绪中，召入宫供奉，为皇太后嘉赏，特赐三品服。
时同被召者，马某妻阮，字苹香，仪征人，赐名玉芬。富乐贺妻王，名韶，字矞云，杭州驻防满洲人，著有冬青馆诗。仁兴妻瓜尔佳氏，名画梁，亦杭州驻防满洲人，著有超范室画范。
耀州三妇：一青嘉努妻，一纳岱妻，一迈图妻，所居寨曰荞麦冲，在耀州城南。天命十年六月癸卯，明将毛文龙遣兵三百夜薄寨，方逾墙入，寨兵未即出，三妇者见之，倚车辕于墙，以为梯，青嘉努妻持利刃先偕登城奋击，三百人皆惊，坠墙走。耀州守将扬古利以兵至，追击，尽歼之。太祖召三妇，赉金、帛、牛、马，赐青嘉努、纳岱妻备御，迈图妻千总。
杉松邮卒妇，禄劝人，失其姓。康熙五十七年正月，有常应运者为乱，逼杉松，诸邮卒方耕于山，无御者。妇曰：“此可计走也。”挟钲鸣山巅，若且集众，贼引去，妇乃走告夫，州始为备。事定，知州李廷宰聚父老赉妇酒食，具鼓吹，簪胜披锦，以矜于市民。
杨芳妻龙，芳，松桃厅人；龙，华阳人。芳有传。龙善鼓琴，工画兰。嘉庆十一年，芳自宁陕镇总兵署固原提督，龙留宁陕。是岁秋，镇兵以饷不给，将叛。龙使告署总兵杨之震，之震不之省。或请龙行避乱，龙曰：“不可，若我出而兵叛，是知其叛也，人其谓我何？”七月辛亥夕，乱作，芳素得兵心，兵有以匪降者，尤感芳不杀，皆入署为龙卫。民妇就避兵，廊庑盈焉。龙严戒奴婢毋号泣，乡明，叛兵叩合请谒，诸避兵者忷惧，请毋纳。龙曰：“愚哉！彼辈且自入，孰能御之？”乃启门，纳其渠数十人，咸泣谢，且请龙行。龙谓之曰：“若曹虽叛戕官，其渠罪不逭，于多人何尤？主将旦夕归，白若曹于朝，非尽歼也，可各罢归伍。”叛兵不欲罢，坚请龙行，龙命以舆来，尽出诸避难者，而殿其后。叛兵送至清涧，哭而返。龙兄为兴安知府，乃之兴安。芳自固原至，抚叛兵，复定。
蒲大芳者，叛兵渠也，请于芳，迎龙归。芳遣大芳等二十辈以往，龙初举子，即冒雪就道，道中大芳与其曹诟争，举刀伤其曹。行至汉阴，龙使假刑具于有司，召大芳责曰：“汝叛，幸不死，更弄刀杖，又待叛耶？”杖之四十，械而行。三日，将至宁陕，其曹十九人者为之请，乃令脱械。
龙至，语芳曰：“事虽事，然君且有远行。”芳曰：“何至是？”龙曰：“朝廷自有法度，兵叛事大，不容无任其咎者。”果有命戍伊犁。龙归侍姑，姑风缓不能言，惟龙达其意，左右在视。居姑丧尽礼。芳复起，迁湖南提督，道光五年，龙卒。
崔龙见妻钱，名孟钿，字冠之，一字浣青。龙见，永济人；钱，武进人，侍郎维城女。九岁刲臂疗父疾。归龙见，事姑谨，龙见以进士官州县，为四川顺庆知府。川东啯匪为乱，龙见师出御，贼自间道来袭，吏民惊扰。钱诇贼自府西至，遣人掣渡舟泊东岸。贼至，不得渡，遂引去。
及为湖北荆宜施道，值白莲教匪为乱，龙见出督饷，钱居危城中，烽火四偪，以龙见指发书，戒所属州县，令收附郭积聚，谨守备，毋与贼浪战。贼侦有备，亦引去。
龙见在官廉，钱每出馀财周戚党。自四川还，泊燕子矶，见渡舟覆溺，出钱募救者，活十馀人，皆应试士也，罗拜岸上。龙见卒，教诸子成立。钱工诗词，即以“浣青”名其集。
沈葆桢妻林，名普晴，字敬纫，侯官人，云贵总督则徐女也。则徐、葆桢皆有传。葆桢故则徐甥，林六七岁时，尝侍诸姑坐，臧否戚党诸子弟。戏以谘林，辄曰：“无逾沈氏兄贤。”及归葆桢，葆桢贫，董中厨，斥奁具佐饣羞，能得姑欢。
咸丰六年，葆桢知广信府，八月，出行县，洪秀全将杨辅清自吉安潜师越山谷入。戊子，破贵溪，己丑，破弋阳。吏具舟促林避寇，林勿行。庚寅，葆桢还，时遵义镇总兵饶廷选驻军玉山，乃为书乞援，而辅清兵益进，去广信八十里。辛卯，廷选报书，言水涸，师不得下。仆役散走，林怀印倚井坐誓死。乙夜，城南火，达曙，大雨火灭。林谓葆桢曰：“城中炊烟断，火何由起？此贼谍所为，以空城告也。今日贼当至，吾殉君固其所。”解剑授葆桢曰：“雨甚，吾不可露坐，贼至，君以剑当之，使吾仓卒得入井也。”贼得谍，知城无人，易之，待霁乃发。癸巳，辅清兵复进四十里，而廷选师至，葆桢徒步迎以入。甲午，辅清兵薄城，廷选军出御，其裨将毕定邦、赖高翔战甚力，林煮粥啖士卒，士卒益奋。丁酉，贼大至，围合，文吏窜伏，馈运犒劳，皆林会计而出纳之。乙亥望，大战，解围，辅清乃引去。
自是葆桢治军日有声，擢江西巡抚。治船政，林佐治官书，一一中条理。治家尤有节度，断线残纸，必储以待用。方葆桢试礼部，鬻金条脱治行，代以蜀藤，虽贵，弗易也。光绪三年，卒。
王某妻陈，皋兰人。同治六年，河州回攻兰州，师自平番来援，阻黄河不得渡。陈家河北，令其子化凤集族党，以舟济师，兰州以全。
李某妻赵，营山人。县多虎，李子赴市，暮未还，李立村外待。虎骤至，李惊呼，赵闻，持梃出，与虎斗，虎弭尾去。
罗杰妻陈，安徽太平人。杰与陈共入山采薪，虎攫杰，陈与争，不得脱，急触虎口，虎舍杰咥陈，陈死，杰得脱。
杨某妻唐，衡阳人。夫妇偕耘，虎攫其夫去，唐曳虎尾不舍，三逾岭，伤左臂，卒负夫归。数日夫死，以节终。
姚旺妻潘，旌德人。旺遇虎，潘奔救，同死。
盖氏，吉林凉水泉金广年妻也。广年贫，眇一目，有友与狎。一日，戏语广年：“汝何修得美妇？”广年心动，即曰：“若艳我妇，予我百金，以妇与若。”遂与友偕还语盖，盖曰：“贫死命也！以贫而鬻其妇，生何心矣？”噭然哭。广年出以语友，闻哭止，入视，则自罄死矣。呼友共解之，友因摩其足，盖苏，以足抵友仆，走厨下，取刀自斫其足，立断。昏卧血中，邻里趋视，唾广年。其友惧，请以百金疗，广年亦悔，力负贩，育子姓甚繁。
