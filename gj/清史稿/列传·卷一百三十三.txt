恒瑞 庆成 七十五 富志那亮禄
恒瑞，宗室，隶正白旗，吉林将军萨喇善子。乾隆中，授侍卫，赴西藏办事，擢热河都统，迁福州将军。五十二年，台湾林爽文作乱，命率驻防兵往剿，参赞军务，偕总督常青赴南路。凤山贼势方炽，高宗知常青、恒瑞不可恃，命福康安督师。贼围总兵柴大纪于诸罗，恒瑞驻军盐水港，逗留不进，诏解任。福康安至，屡为疏陈战绩，帝益怒，斥其徇护，逮恒瑞论罪。事平，减死戍伊犁。寻予副都统衔，充伊犁参赞大臣。历定边左副将军、绥远城将军，调西安。
嘉庆元年，命率驻防兵三千，偕都统永保会剿湖北教匪。三月，与总兵文图破贼竹山。永保至，合师由房县进剿，文图分剿三里坪、喇叭洞诸贼悉尽；而忄互瑞追贼至保康，未大创之。贼首姚之富踞襄阳，势甚炽，命恒瑞进剿。五月，偕明亮进次吕堰，击贼岳家沟、刘家集，擒斩二千馀。贼围枣阳，设伏王家冈，诱贼败之；又败之于蒋家垱、曲家湾，枣阳围解。贼伪降，潜袭官军后路；急以后队为前队，击退之。贼走丫儿山，与张家垱贼相犄角，奋击一昼夜，破贼营十馀，歼贼甚众，被奖赉。七月，破贼随州龙门山，与永保会攻锺祥贼巢，连破之邓家河、黑沙河、双沟。贼乃分窜唐县、吕堰，追至滹沱镇，复窜仓台。寻，之富渡滚河，围景安于邓州。诏斥诸将玩误，逮永保，责恒瑞戴罪立功。
二年正月，偕惠龄等剿襄阳贼，贼首刘起荣就擒；又与庆成败贼郑家河，擒贼目李潮；进剿泰山寺、龙凤沟，擒贼目姚爽等：赐花翎。于是贼分窜，由河南入陕，恒瑞追贼至山阳，遇王廷诏、李全等，击走之。五月，追贼陕南，与惠龄夹攻于黄龙垱，歼贼三千馀。廷诏、全复与贼之富合趋紫阳，渡汉江，恒瑞坐纵贼，夺花翎。贼遂分路入川，廷诏窜开县、云阳、万县，犯夔州，西与大宁贼响应，恒瑞追及，连败之，乃窜太平。八月，当阳逸匪掠白河、洵阳，命驰赴兴安扼剿，偕庆成击贼于张家滩，由牛泛岭绕出贼前，夺贼营九。廷诏等奔紫阳，与惠龄夹击败之。恒瑞率师还汉中，败贼西乡，又败之褒城黄沙铺。十一月，之富等西奔，将渡汉北窜。偕庆成蹙诸半渡，贼西趋宁、沔。师进，遇高均德于桑树湾，乃议四面设伏，恒瑞令撒拉尔回兵假乡勇旗帜诱之，自由山梁驰下，庆成等分路夹击，俘斩甚众。捷闻，被优赉。十二月，破王廷诏于保宁，进解营山围。
三年，川匪罗其清犯顺庆，偕庆成往援，因贼势蔓延，请勒保、宜绵遣兵会剿。贼窜蓬州，潜结冉文俦扰仪陇，恒瑞扼磨盘寨，与惠龄等合击之，文俦败走，陕匪龙绍周与合，败之杨家寨。六月，与德楞泰夹击高均德于石人河，复偕惠龄攻老林场贼卡，进逼大神山，均德、文俦踞险死拒，分路进攻，贼奔箕山；而徐天德、樊人杰为将军富成追击，穷蹙，亦入焉。惠龄、德楞泰攻其前，恒瑞攻其后，尽破山寨，先后斩馘近万。其清，李全、王廷诏奔大鹏山，进围，十一月，克之。命赴陕与宜绵等会剿张汉潮。未几，李全、樊人杰窜西乡。帝以忄互瑞未迎击，严斥之。
四年，署陕甘总督，赴宁羌击蓝、白两号贼。张应祥等窜秦州、两当，又击走张汉潮、冉学胜股匪。五月，解署任，剿白号贼于白马关，地与川西龙安接壤，遣将冒雨掩击，贼窜西和、礼县；令布政使广厚、总兵吉兰泰截剿，自趋贾家店、黑马关抄击蓝号贼，败之于老柏树，复花翎。贼窜川北，至秋，折回陕境，击走之。乃赴城固、洋县，会明亮剿张汉潮，破之东西叉河，贼从马垭道遁老林，要之于清水沟，复乘雾雨徐渡三渡水。帝疑诸将纵贼，又以恒瑞前剿蓝号贼垂尽，舍之回陕，下尚书那彦成察劾。那彦成，恒瑞之婿也，覆陈回师出总督松筠意，得免罪。寻明亮歼汉潮，恒瑞自五郎追击，馀党李得士等由大建沟入老林，趋秦岭，与那彦成会剿冉学胜等，贼奔涝谷；扼两岔河，追击于山阳东沟，败之。
五年，川匪二万馀由略阳寇两当、徽县，恒瑞自褒城入栈，贼窜陇州、清水、秦安，偕那彦成追至汪家山，大败之。总兵凝德战殁秦安，恒瑞赴援，复偕那彦成败贼于龙泉沟、深都堡，总兵多尔济、札普战殁洵阳。诏促恒瑞赴镇安、五郎剿贼，三月，抵唐藏。杨开甲、高均德方扰南星，留总兵观祥驻守，自赴商州。帝疑其趋避，累诏诘责，乃赴镇安剿冉文胜等，败之于大中溪。会额勒登保破开甲于辉峪，恒瑞自龙驹寨抄截，开甲逸走，围副将李天林于漫川关，驰援，斩贼目罗贵等，贼乃分路西窜。叙功，予云骑尉世职。六月，率总兵德忠驻守太渠、唐藏。时伍金柱、高天德、马学礼犯西乡，提督王文雄战殁，乃进兵大石川，贼奔滩口，为杨遇春所破。
恒瑞自教匪起，久在行间，以偏师数临大敌，至是老病，久无显功。帝虑其不任战，询额勒登保，上其状，命回镇西安。逾年卒。
庆成，孙氏，汉军正白旗人，提督思克曾孙，都统五福孙也。由銮仪卫整仪尉，累迁广东督标副将。乾隆五十三年，从总督孙士毅征安南，屡擒敌有功，赐花翎、锡郎阿巴图鲁勇号。内擢正白旗汉军副都统、户部侍郎、御前侍卫、正红旗护军统领。五十七年，出为古北口提督。
嘉庆元年，率兵赴南阳、襄阳剿教匪，偕恒瑞迭败姚之富、刘之协于双沟、张家集。贼屯枣阳丫儿山，分踞张家垱，连营十馀里，遮官军，庆成先进，袭其寨，大破之，擒宋廷贵、陈正五，追败馀匪于红土山，擒黄玉贵，加太子少保。之富窜锺祥，合刘起荣、张富国等众五六万，偕永保等冒雨攻克之，晋太子太保。贼遁双沟，扰唐县滹沱镇。庆成等以久战兵疲，不能围剿，诏严斥之。贼窜枣阳太平镇，四路合攻，斩数千级，庆成受矛伤，被优赉。十一月，贼潜渡滚河北窜，与永保等并被严谴，尽夺宫衔、花翎、勇号，易惠龄为总统。寻偕惠龄连破贼于王家城、梓山。二年正月，大战兴隆集，斩二千馀级。分路追贼，庆成射中贼首刘起荣，擒之，在诸将中战最力。高宗以庆成为五福孙，不次擢用；自纵贼滚河，虑其少年自用，不能服众，命惠龄察奏，至是诏免前罪。二月，击贼曾家店，胸中矛，裹创而战。贼败窜河南境，分数路，庆成追李全，连破之确山五里川、卢氏火焰沟。四月，李全、王廷诏合陷郧西，驰复其城，贼不战分遁。未几，之富窜渡汉江，降二品顶戴，暂留提督任。襄匪窜开州，偕惠龄追败之南天峒、火焰坝，复花翎。贼趋大宁，与川匪合，庆成与川军会剿。九月，偕恒瑞截击湖北回窜之贼于洵阳，而李全、王廷诏沿汉东走，庆成登舟下汉以要其前；惠龄、忄互瑞从陆蹑其后，至紫阳夹攻之，贼窜兴安，庆成一昼夜追及，大破之司渡河。
川匪王三槐扰保宁，罗其清、冉文俦分掠川东，命移兵赴川，与宜绵合剿。三年，截击其清，腿中枪，创甚，解任回旗就医。四年，创愈，仍在御前侍卫行走。寻授成都将军，命赴陕西与永保协剿张汉潮。会明亮讦奏永保、庆成失机，命那彦成、松筠按治，褫职逮问；又以在湖北受军需馈遗，籍其家。汉潮既歼，宥罪戍伊犁，未行，五年正月，命仍赴陕军效力。额勒登保檄剿高天德、马学礼，连败之礼辛镇、何家衢，擒斩数千，予三等侍卫。协剿伍金柱、曾柳，授陕安镇总兵。七月，金柱与冉学胜、张天伦合犯陕，扼之渭河，贼分窜；追天伦于教场坝、麻池沟，歼其党宋麻子，又败金柱馀党曾芝秀于南山：兼署固原提督。时经略赴川，陕、甘兵三万馀皆归庆成节制，川匪冉天元、冉学胜、樊人杰先后渡汉江，诏斥庆成疏防，责戴罪立功。六年，徐天德、樊人杰复至江岸，欲偷渡郧西，击却之，实授提督。击杨开甲馀匪于广元，获其子麟生，加头品顶戴。苟文明潜入甘肃境，击走之，复勇号。追川匪辛聪等于宁沔，擒其党曾显章、张添潮。七年，败张天伦馀党于凤县、两当，擒张喜、魏洪升，贼窜紫柏山老林，裹粮入捕，悉殄其众，复太子太保。
先是庆成父殁，军事方亟，不得去；至是南山匪渐少，乃许回旗守制。寻署湖北提督，服阕实授，迁成都将军。十一年，入觐，帝睠其劳，问：“曾戴双眼花翎否？”庆成对：“征安南蒙赐，和珅禁勿用；获刘起荣，先帝欲赐，复为和珅所阻。”命军机处检档无之，遂以欺罔褫职，戍黑龙江。逾年，授围场总管，历马兰镇总兵、湖北提督、福州将军。十七年，卒，谥襄恪。
七十五，瓜尔佳氏，满洲正黄旗人。乾隆中，以护军从征缅甸，继赴金川，战辄力，累迁护军参领，授贵州大定协副将。总督福康安荐其才，四十九年，擢宜昌镇总兵。父忧去官，坐事降秩，起为健锐营前锋统领。五十七年，从征廓尔喀，克济咙，又克热索桥，追贼东觉山、雍雅山，攻甲尔古拉，并有功，擢翼长。
嘉庆元年，赴湖北剿教匪，二年四月，追贼入陕，败之山阳周家河，授西安右翼副都统，兼领健锐营。其冬，王三槐回窜四川，追击于达州崖峰尖，伤右臂；逾日，贼复至，裹创力战，斩获甚众。三年，擢四川提督，败贼巴州。七月，战广木山，克险隘，受伤，被优赉。九月，击冷天禄于木瓜坪，右股中枪，创甚，就夔州疗治，四年，始瘳。六月，连破贼于宝塔、莲花池，扼其入楚之路。会卜三聘窜大宁，追败之。八月，擒龚建于开县火峰寨。十月，与穆克登布夹击樊人杰于通江、巴州界上，贼走太平，他贼自湖北回窜，偕朱射斗迎击于云阳，遂追贼川东。
时贼聚川北，而东路久无军报，适侍郎广兴疏言七十五驻兵夔州，仁宗疑其逗留，下经略察状，七十五方以攻麂子坪受重伤，额勒登保为疏辩，得白。五年二月，鲜大川扰蚂蝗坪，创发，不能骑，舁至军前督战。冉天元拥众渡嘉陵江，重庆戒严，魁伦檄令回守，病不能军，遣李绍祖率兵赴川西，自就医顺庆。帝疑其饰辞，诏解任，命松筠、勒保察验得实，以提督衔留营差遣。五月，高天德、马学礼由陕犯川，折入番地，偕阿哈保夹击于旧关摩天岭，克新寨，进围铁炉寨。贼乘雨宵遁，追击之，贼弃牲畜、仗械，惊窜山谷，由草泥土司地走岷州，又走秦州。七月，兵经新宁，侦马驿沟有贼，设伏，败之，仍授四川提督。贼势趋重川境，德楞泰、勒保方进剿，七十五分击之。至冬，诸贼相继窥汉江，德楞泰议击之南岸，而以七十五出广元三家坝攻其西北。七十五不听调，曰：“兵深入，将逼贼入陕，非计也。”帝闻，切责之。
六年正月，率子武隆阿由广元趋南江，击张世龙于三台山、后河岭、北溪河，阵斩世龙，擒其党赵建功、李大维；又追贼至太平华尖山，擒邱天富、周一洪：被优叙。三月，攻竹园坪。五月，贼分窜陕、楚，七十五追冉天士至平利大渝河，间道据后山，偪其出隘，伏起邀击，擒斩二千馀，特诏嘉赉。乘胜追贼入湖北境，六月，破汤思蛟、刘朝选于羊耳河；又败之于保康，歼贼首王镇贤，遂与德楞泰追龙绍周入川。七月，偕李绍祖败樊人杰于邻水，追至开县，复遇思蛟、朝选，连败之于马家亭、桑树坪，由通城进剿苟文怀，擒之。馀贼与苟文明合，将窜陕，八月，击之于大宁山，歼擒及半，文明仅身免，俘其家属。
是年冬，留防川北，败贼于南江；又与德楞泰合击于广元、苍溪，进搜老林，贼多散匿，百十为群，时有斩获。十二月，苟文明纠各路馀匪二千馀人，乘间西奔。七十五与勒保不和，追贼入山，饷半载不至，兵饥疲，就粮太平，六日，贼已渡嘉陵江上游，直趋阶州，亟偕庆成驰击。额勒登保、德楞泰先后劾其顿兵纵寇，未几，贼复自广元渡江入甘肃，帝益怒，严诏褫职逮问。
七十五故宿将，勇而讷，临阵辄死斗，身被重创十五次。将弁畏其苦战，不乐相随。自领偏师当艰险，数以军报后时遭谴；至是，复失机就逮，一军皆恸哭。额勒登保等为疏陈战状，乞恩，许留营自赎。七年，剿张长庚、陈自得残匪于夔州，留防川东。旧创发，予护军校，还京。逾年，卒，赠副都统衔，赐恤如例。子武隆阿，自有传。
富志那，赫舍哩氏，满洲正红旗人。起健锐营前锋，从征叶尔羌、缅甸、金川，授副前锋参领，出为湖南永绥协副将。乾隆六十年，苗叛，驻守永绥。苗踞张坪、亚保阻粮运，悉众来犯，富志那击却之。追至狮子山，诇知有伏，预为戒备，夹攻，多所斩获。越日，苗复以数千人扑营，殊死战，简精锐迎击，大败之，赐花翎。永绥被围久，粮刍且尽，居民随官军昼夜登陴，城赖以固。大军至，围乃解。从福康安克高多寨，吴半生就擒。福康安荐其老成明干，苗民感畏，擢总兵。迭攻高斗山、擒头坡、吉吉寨，皆捷，赐蟒衣一袭。
嘉庆元年，湖北教匪聂杰人、张正谟于枝江、宜都倡乱，巡抚惠龄驻军太和山，富志那驰赴之，进击凤凰山，擒杰人。馀贼乘雨扑营，击却之，又败之于杨白堰。正谟踞灌湾脑，四面环山，富志那自蔡家坡进，冒雨夺卡，而伏队于深箐，贼至，左右夹击，多坠岩涧死；山前设疑兵，别由径道深入，出不意击之，大捷：赐号法福礼巴图鲁。迭克鸡公山、王母峒，进攻筲箕垱，正谟势蹙，四出求救，富志那与副都统成德分路设伏，伪树白帜为援兵，诱贼出，大破之，遂克筲箕垱；乘胜取灌湾脑，擒正谟。枝江、宜都悉平。
命回苗疆治善后。二年，议辟永绥北路，留兵二万分防黔、楚，授富志那为总兵，驻镇筸，与提督分领其军。苗疆自同知傅鼐筑碉屯田，边备渐严，而苗未遽服，构众抗阻，大吏诿过于鼐，将劾之，富志那力争乃止。移军需助其建设，后屯田利兴，苗患遂息。人称鼐功，兼颂富志那不置云。五年，镇筸晒金塘黑苗出掠，与鼐并力御击；又要击苗党于狗嵒，焚其寨，苗惧，乞降。八年，永绥苗龙六生扰动，擒之。署湖南提督，调授贵州提督，军政肃然，时称名将。十五年，卒于官。
亮禄，伊尔根觉罗氏，满洲正红旗人。袭轻车都尉世职，授密云协领。嘉庆初，以参将发河南，署游击。三年，教匪窥河南，巡抚吴熊光驻防卢氏，兵多他调。宝丰、郏县贼起，掠汝州。布政使马慧裕不娴军事，亮禄曰：“兵贵神速。今贼初起，乌合易灭，请兼程往剿。”贼屯宝丰翟家集，东阻大沟，恃险不退，亮禄声言京兵且至，树八旗大纛，鞭马腹，俾腾踔嘶号，声震数里，贼惧；夜吹角而进，跃马逾壕，火其寨，一鼓歼之，擒其渠李岳等。奏入，仁宗大悦，立擢副将。累迁云南开化镇总兵。七年，卒，帝甚惜之。
论曰：恒瑞、庆成戮力襄阳，剿匪最久，后皆独当一面，功过不掩，故仁宗始终保全。七十五孤军苦战，徒以失懽群帅，未奏显功，论者惜之。富志那独平枝江、宜都一路，移镇苗疆，与傅鼐和衷弭乱，有足称焉。
