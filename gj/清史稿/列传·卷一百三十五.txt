赛冲阿温春 色尔滚 苏尔慎 阿哈保 纶布春格布舍 札克塔尔桑吉斯塔尔 马瑜蒲尚佐 薛大烈罗声皋 薛升
赛冲阿，赫舍里氏，满洲正黄旗人。袭云骑尉世职，充十五善射，授健锐营参领。征台湾力战，赐号斐灵额巴图鲁，图形紫光阁。历吉林、三姓副都统。
嘉庆二年，率吉林兵赴四川，始终隶德楞泰麾下。张汉潮等窜平利，败之澍河口，又败之大宁黑虎庙。追齐王氏、姚之富入宁羌山中，要之罗村坝，以劲骑横冲贼阵，往来击射，大破之。三年春，破高均德于洋县金水铺，蹑追至安子沟。贼夜突营，偕总兵达音泰跃垒而出，斩贼千馀。齐、姚二贼复与均德合扰安康。师次判官岭，贼隐深林，遣数百人诱战，赛冲阿鼓勇先入，败之。贼走山阳，截击于坝店，遂与明亮、德楞泰三路进逼，大破之于郧西三岔河，齐、姚二贼投崖死。叙功，被珍赉。四月，分剿均德于华州，连败之洋县茅坪、关西沟。均德合诸贼奔渠县大神山，会诸军克之。自秋徂冬，迭克箕山、大鹏寨、青观山，遂擒罗其清、冉文俦，功皆最。
四年夏，败徐天德于开县旗杆山，败张天伦于太平修溪坝。秋，龚文玉踞夔州八石坪。从德楞泰进攻，破贼寨，追败之竹谿大禾田，擒文玉。冬，击高均德于大市川，遂破高家营，擒均德。进兵川北，歼张金魁于通江空水河，擒符曰明等于广元野人村。复移军川北，迭败苟文明、鲜大川于猫儿梁、马家营。
五年春，从德楞泰由陕回川西，击冉天元于江油新店子，又大战马蹄冈，并深入遇伏，先挫后胜，天元就擒。详德楞泰传。乘胜破贼剑州李家坪、石门寨。俄而张子聪、雷世旺犯蓬溪，围成谷、太和、仁和、仁义四寨。偕温春往援，斩世旺。破冉天泗、王士虎于南江长池坝，破鲜大川、苟文明于岳池新场，擢固原提督。命赴陕专剿高天德，马学礼诸贼，德楞泰素倚吉林马队，赛冲阿尤得众心，士卒闻其将去，环跪乞留，累疏陈状，请权缓急，暂留川，允之。秋，从德楞泰击赵麻花、王珊于云阳寒池坝、滥泥沟，并歼之。冬，败杨开第、李彬、齐国谟于观音河。
六年春，破高天升于镇安野鸡坪，歼之；又破唐明万等于和冈溪，进至黄花庙，贼夜犯营，奋击，溃走。夏，从德楞泰击徐天德、樊人杰等于白河黄石坡，擒陈朝观，偕温春破天德于宁陕两河口，蹙之于紫阳仁和、新滩，天德赴水死，授西安将军。
谍报龙绍周由川入楚，率劲骑蹑击，先俘其妻子，复歼其兄绍华、弟绍海；至平利岳家坪，冒雨雪纵兵冲踏，阵斩绍周，并萧四馀匪尽歼之，予骑都尉世职。冬，迭破刘朝选于东乡土黄坝，奉节、大宁边境。七年春，又大破之潘家槽，擒斩殆尽，朝选仅以千馀人逸；败宋国品于梁山柏林槽，擒席尚文于东乡袁家坝；与勒保部将夹击陈自得于大竹、邻水，大破之：调宁夏将军。
夏，从德楞泰赴楚剿樊人杰，人杰与蒲天宝相犄角，迭败人杰于鸡公山、谭家庙，又克天宝于大垭口。人杰窜平口河脑，自黄茅垭进逼之，无去路，人杰投河死。额勒登保檄赴陕，驻太平河，截剿川、楚窜匪。是冬，大功戡定，诏论诸将战绩，以赛冲阿与杨遇春居最，予轻车都尉世职。九年，调西安将军，命偕德楞泰检捕南山残匪，随同奏事。寻以迟延降骑都尉。贼平，还旧职，调广州将军。
十一年春，海盗蔡牵犯台湾，命副德楞泰往讨，会牵为李长庚击走，乃专任赛冲阿为钦差大臣，提督以下受节制。寻责专办陆路，至则凤山已复，南北两路仅馀零匪，请停调两粤、福州驻防兵，水师责成李长庚，陆路责成许文谟。诏嘉其晓事，调福州将军。秋，牵复入鹿耳门，檄镇将击沉贼舰十一，获船十，擒贼目林略等。十二年，蔡牵、朱𣸣皆穷蹙，乃赴本官。
十四年，调西安，寻调吉林。十六年，入觐，途见岫岩、复州流民，奏下副都统松箖安抚。会松箖疏请驱逐流民出境，诏斥其误，命如赛冲阿所议行。十八年，调成都将军。二十年，剿陕西南山匪，连破之木竹坝、太阳滩，进薄汉北，凡两月肃清，封二等男爵，赐双眼花翎。二十一年，廓尔喀与披楞构兵，互请援，命赛冲阿行边防之而已。误会上旨，驰檄谕诘，复请越境胁以兵威，诏斥贪功构衅，夺双眼花翎，降二品顶戴。寻以两国言和，复之。二十二年，召为正白旗汉军都统、御前大臣、领侍卫内大臣。寻授盛京将军。二十四年，复召为理藩院尚书，兼御前诸职如故。宣宗即位，加太子少保，赐紫缰，管理咸安宫蒙古、唐古忒，托忒诸学。
道光元年，出为西安将军。三年，入祝万寿，赐宴玉澜堂，列十五老臣，绘像，御制诗褒之。四年，召授内大臣、镶蓝旗蒙古都统，充总谙达。六年，以疾乞休。寻卒，赠太子太师，命皇子赐奠，谥襄勤。子额图浑，三等侍卫。孙特克慎，袭男爵，坐事除名。曾孙清福，袭官四等侍卫。
温春，默尔丹氏，满洲正黄旗人。由拜唐阿累擢三等侍卫。从征廓尔喀。乾隆五十九年，高宗幸南苑行围，以杀虎超擢头等侍卫。明年，从征苗疆，连克苏麻寨、大乌草河，赐号克酬巴图鲁。大战尖云山，与总兵达音泰分将左右军，昼夜鏖斗，遂复干州。苗平，从德楞泰赴四川。嘉庆二年，败贼东乡马耳沟，又败齐王氏、姚之富于夔州白帝城，加副都统衔，充领队大臣，驻守竹谿、平利，贼来犯，并却之。李潮、张世虎馀党走渡汉，率索伦骑兵蹴之于中流，歼贼千。
三年，破高均德，歼齐王氏、姚之富，破罗其清、冉文俦。四年，破张天伦，擒龚文玉，擒高均德。诸役皆与赛冲阿同为军锋，名绩相埒。方高家营之未破也，贼扼大市川，倚险抗拒，鼓勇先登，马蹶，易骑而上，杀贼独多，诏特嘉之。五年，授正红旗蒙古副都统。江油新店子及马蹄冈之战，并分当一路，濒危，克捷。冉天元馀党与张子聪、庹向瑶等合窜潼河西岸，追及渡口，歼其后队千馀，迭败贼于蓬溪、中江。秋，偕赛冲阿击鲜大川于新场，偕薛大烈击汤思蛟于倒流水，从勒保击庹向瑶于长坝，皆捷。六年，偕赛冲阿歼徐天德。其秋，击龙绍周于湖北境，绍周合众万馀，已进和冈溪，后队攻天平寨诱战，而伏千贼截官军后，赛冲阿击攻寨者，温春扼溪口以要伏贼，遂入峡攻其中坚，大败之，追斩绍周于岳家坪，予云骑尉世职。七年，偕赛冲阿败刘朝选于土黄坝，分兵破庹文正于潘家槽，擒之；又偕赛冲阿破樊人杰于平河口脑，阵斩其弟人礼及二子，人杰走死。是年功蒇，被优赉。凯旋，授虎枪长、正红旗护军统领。
十一年，宁陕兵变，赴陕协剿。十五年，充乌里雅苏台参赞大臣，行抵乌兰博木图，病卒，帝悯之，命其子护丧归，予祭葬。子乌凝袭世职，官至护军参领。
色尔滚，莫尔丹氏，黑龙江正黄旗人。由打牲兵袭佐领。从征廓尔喀，以功赐号托默欢武巴图鲁，迁副总管。嘉庆二年，从德楞泰剿教匪。三年，歼齐王氏、姚之富于郧西，受枪伤，擢协领。合攻箕山，破贼于顺水寺、郭家庙、廖家碥，及贼由青观山败窜，要击于蒙子滩，擒罗其清，又败冉文俦于麻坝寨。四年春，擢总管。从德楞泰入陕，破高均德于大市川，擒之，色尔滚战功居最。五年，从战马蹄冈，冉天元负创逸，追至包家沟，天元就擒，又败贼于石门寨、风如井、铁山关，加副都统衔。夏，截击刘朝选于东乡茨竹林，蹑击张子聪等于九亭场，进捣通江长池坝冉天士贼巢，皆败之。秋，剿鲜大川、苟文明于巴州元口镇，沿江兜截，与大军合击，斩贼渠吴耀国、鲜文炳，擒苟文礼。又击汤思蛟、赵麻花于茅坪、倒流水。冬，歼麻花于大禾田，被奖叙。
六年，从德楞泰入陕，擒龚如一、高天升；合击龙绍周、徐天德，先后擒歼。冬，击苟文明于槽子沟，陷阵被创。七年，从德楞泰追樊人杰入楚，驰三百里绕其前；又偕蒲尚佐破蒲天宝于鲍家山，徒步入贼巢，天宝走死。诏嘉其奋勇，命在干清门侍卫行走。又歼戴仕杰于兴山施家沟。八年，搜剿馀匪，肃清，被优叙。历阿勒楚克副都统、伊犁领队大臣。
十四年，叛兵蒲大芳等在戍所煽乱，将军松筠令色尔滚往诛之，诏嘉所使得人，召来京，授镶蓝旗蒙古副都统。历伯都讷、阿勒楚克副都统。十八年，命协剿滑县教匪李文成，遁，设伏白土冈败之。贼固守司寨，毁垣入，登楼杀贼，文成自焚死，加都统衔，予云骑尉世职。历黑龙江副都统、呼伦贝尔办事大臣。道光七年，乞病，给全俸。十三年，卒，赐金治丧，谥壮勇。子明晋，孙济克紥布，袭佐领兼云骑尉。
苏尔慎，苏都里氏，满洲正黄旗人，黑龙江马甲。从征廓尔喀。嘉庆初，从德楞泰剿教匪，积功授三等侍卫，改隶京旗。五年，马蹄冈之战，初不利。德楞泰憩山上，贼至，驰下奋击，苏尔慎射冉天元马，应弦倒，天元就擒，贼遂大溃。论功最，擢二等侍卫、干清门行走。其冬，攻大垭口，陷阵被创，赐号西林巴图鲁。六年，战红花垛、鲫鱼垭，追贼至陕境黄石坂，首先跃马冲入贼阵，擒贼渠庞士应、方文魁，寻歼徐天德、樊人杰、苟朝献，战皆力。七年，破凤皇山、鸡公梁、桂林坪，先登夺隘，军中号为勇敢。凯旋，擢头等侍卫。
十八年，林清党犯禁城，闻警入，首先杀贼，加副都统衔，命为领队大臣，率巴图鲁侍卫赴山东剿教匪。诏称其材武出众，可当百人，爱惜之，戒勿步战。破曹州、武定贼巢十一，复偕提督马瑜破贼于滑县潘章村，擒贼目郭明山。事定回京，授镶红旗蒙古副都统，充上书房谙达。二十四年，上幸热河，乘马蹶，苏尔慎控止之，擢镶蓝旗蒙古都统。道光元年，随扈昌陵，马逸，突乘舆，降蓝翎侍卫。逾年，以二等侍卫休致。未几，卒，赠副都统衔。
阿哈保，鄂拉氏，满洲正黄旗人。由司辔护军授侍卫。从征台湾，解诸罗围，擒林爽文，赐号锡特洪阿巴图鲁，图形紫光阁。继从征廓尔喀，擢二等侍卫。苗疆事起，转战最力，论功居上等，迭擢头等侍卫、正黄旗蒙古副都统。嘉庆二年，命率吉林兵赴襄阳，偕景安剿教匪，击贼于独树塘、枫树垭，擒斩甚众。三年，追贼入川，合攻大神山，分克插旗山贼卡，尽歼之。四年，命击徐天德于渠河，又破之于谭家坝，贼大溃。冬，设伏白水碉，歼贼千馀，被奖叙。
五年，冉天元等犯川西，御之场院，失利，责领新到贵州兵戴罪立功。从德楞泰击天元，独当火石垭一路，先败后胜。冬，偕薛大烈击杨开第于安仁溪山梁，追越大山数重，至两台山，所过贼寨皆下，开第伏诛，被优赉，擢御前侍卫。六年秋，复偕大烈击青、黄、蓝三号贼于巴州石𫔎山，分路设伏，夜袭之，歼戮二千馀，授正红旗护军统领，并赐其子阿颜托克托为蓝翎侍卫。搜剿老林，擒老教首邓金祥，予云骑尉世职。寻合击高见奇等于大茅坪，因病赴达州医疗。七年，召回京。逾岁，以扈驾神武门，陈德突御舆，失于防护，褫职，予副都统衔，在干清门行走。历正白旗蒙古副都统、正红旗护军统领。十年，病，加都统衔，遂卒，依都统例赐恤。子阿颜托克托袭世职，兼三等侍卫。
纶布春，罗佳氏，满洲镶白旗人。以黑龙江学围驻京，授司辔。从征廓尔喀、苗疆，赐号色默尔亨巴图鲁。累擢二等侍卫。嘉庆元年，裹创克骡马冈险隘，加副都统衔。平陇贼寨尤固，纶布春从狮子坡入，囊土填壕，毁墙栅，出间道抚其背，大军进薄石隆，遂擒石柳邓。
二年，苗平，从额勒登保剿湖北教匪，破林之华于芭叶山，追贼红土溪、铁矿坡、罗锅圈，迭败之，授镶蓝旗蒙古副都统。三年，擒覃加耀于终报寨，移军入川，败高均德于野猪坪，击李全等于紫泥岭。贼走湖北，额勒登保自汉江下襄阳，令纶布春将骑兵由陆出平利。遇张汉潮于南漳，败之于菩提河、孟石岭，歼贼数千。寻，汉潮与詹世爵、李槐合，众可二万，偕明亮扼之清池子山口，汉潮先遁，世爵、槐于隘口抗拒，纶布春以劲骑截击，木石并发，贼窘，多触崖死，世爵、槐并歼焉。秋，从额勒登保击高均德于吴家河口，贼自林中出，矛伤左胁，力战败之。进攻张公桥，擒汉潮子正漋及刘朝佐等。
四年春，械送诸贼至京，命偕侍卫十八人解饷回川，坐报侍卫等患病失实，降黜。未几，败汉潮于黄牛铺，诸军合击之张家坪，汉潮就歼，纶布春获其尸，擢干清门侍卫。迭破馀贼于教场坝、药坝、茨沟、板房子，那彦成疏陈战绩超众，屡诏褒赉。
五年，随那彦成出宝鸡，遏白号贼北犯，破之于龙山镇，授镶黄旗蒙古副都统。黄号贼分屯，连营十馀里，纶布春潜师先破八里湾，回击牛泛岭，贼傍秀金山列队以拒，径冲入阵，手刃数贼，遽却；进援卡狼寨，扼石峡口夹击，大败之。夏，偕穆克登布击杨开甲于七盘沟，而高天德、马学礼犯汉中，提督王文雄战死，诏责纶布春专剿，败之于白溪。俄，冉学胜渡汉北，将与伍怀志合，偕总兵汪启邀击于留坝，又会诸军败之于太吉河、鱼洞河。
六年春，以追剿学胜久无功，被劾褫职，以马甲留营效力，从穆克登布击伍怀志于五郎铁锁桥，率三十人先驱冲敌，杀贼数十。贼据山拒斗，跃登横击，贼众披靡，追击于红水河，徒步奋战，夺山梁。诏嘉其愧奋，授蓝翎侍卫。复偕穆克登布蹑贼，侦知潜匿老林一层窑，地险绝，督兵猱升而上，怀志与党六七人惶急投崖下，为纶布春所获，授二等侍卫，复巴图鲁。其冬，病卒于汉中，依头等侍卫议恤。
格布舍，钮祜禄氏，满洲正白旗人。父萨克丹布，以吉林新满洲留京为前锋。乾隆中，从海兰察征石峰堡、台湾有功，累擢三等侍卫，赐号伯奇巴图鲁，图形紫光阁。又从额勒登保征苗疆，擢二等侍卫。遂从剿教匪，破芭叶山，其大金坪、抱窝山两战尤力。以病解军事，久之始卒。临殁，仁宗念前劳，加副都统衔。
格布舍亦起前锋，累迁三等侍卫。随父赴苗疆，平陇之役，从额勒登保克岩人坡、大坝角诸寨，赐号库奇特巴图鲁。及赴湖北黄柏山，战频有功，又歼逃贼于巫山。嘉庆四年，歼冷天禄。奏诸将功，格布舍第一。上夙知其将门子，善用鸟枪，特嘉经略所列公允，加副都统衔。五年，偕杨芳夹击杨开甲于两岔河，陷阵，被创坠马，跃上再战，追斩甚众，予恩骑尉世职。又偕杨遇春歼伍金柱、宋国富，六年，擒王廷诏及高天德、马学礼，功皆最，晋云骑尉世职。其冬，击辛斗于黑龙洞。七年，从额勒登保追剿苟文明，冒雨深入老林，文明就歼。留川、陕边界检捕残匪。凯旋，授正黄旗汉军副都统、干清门行走。十二年，出为伊犁领队大臣，寻授宁夏副都统。召还，授镶红旗汉军副都统。
十八年，命往河南剿教匪，将行，值匪犯禁城，急入捕贼，被优叙，命充领队大臣，率火器营赴军。迭败贼于道口，进围滑县，败援贼于城北，掘东门隧道，为贼觉，复踞西南隅，穴成火发，格布舍仍攻东门，以云梯先登，获贼目徐安国于地窖，擢御前侍卫，予骑都尉世职，迁正蓝旗护军统领。坐失察部下私携俘获子女，议褫职，帝曰：“格布舍出兵时，闻警，由德胜门奔赴大内，朕不忍负之。”改留任，予副都统衔、头等侍卫，在大门行走。既而直干清门，帝阅步射，中三矢，赏黄马褂，擢宁夏将军。道光初，回疆军事起，命驻哈密为声援，调乌里雅苏台将军，移师守吐鲁番。八年，召为正白旗蒙古都统，复出为宁夏将军。十年，卒，谥昭武。子秀伦，袭骑都尉。
札克塔尔，张氏，满洲正黄旗人，初金川土番也。父为索诺木所杀。年未二十，密献入番路径于将军阿桂，随征，洊擢守备。高宗怜之，命隶内务府旗籍，擢二等侍卫、干清门行走，兼正白旗蒙古副都统。
嘉庆四年，从尚书那彦成赴陕军，击高天德、马学礼于灰峪林，又击川匪于龙草坪。五年，偕纶布春夹击白号贼于秦安龙山镇，擒贼渠余礼等，赐号瑚尔察巴图鲁。又偕击王廷诏、杨开甲于牛泛镇，由山梁驰下，马蹶，复起力战，大破之，迁镶白旗护军统领。那彦成破张天伦于岷州林家铺，转战巩昌、文县，贼据河岸，且击且济，逼贼郭家山，自中路仰攻，擒高天德子狗儿；又偕纶布春破伍金柱、杨开甲于分水岭。
是年夏，召那彦成还京，札克塔尔留听额勒登保节制。每战猛锐无前，军中号曰“苗张”。杨开甲等窜湖北，间道邀击于郧西黄莺铺，擒斩千馀，予恩骑尉世职。偕杨遇春破伍金柱于手扳崖、铜钱窖，歼杨开甲于茅坪。诏以是役得其分击之力，优予赉叙。诸贼循渭东窜，札克塔尔邀击于宽滩，乃折趋栈道。帝廑陕事急，趣其还军，乃偕庆成驻褒城、西乡，兼顾川、楚。窜匪高天德、马学礼窥渡汉，从额勒登保钞截，屡败之。
六年元旦，破贼五郎坪，蹑伍怀志馀党于瓦子沟，擒教首彭九皋，遇贼南郑狼渡磏，跃马冲贼为二，擒其渠王凌高。夏，追冉学胜于栈东，夜袭黄安坝贼营，破之。偕杨遇春夹击于天池山，突占山梁，擒其党陈学文，追败之竹谿、草鞋峡，贼窜陕。又偕遇春夹击姚馨佐、曾芝秀于南唐岭、刘家河口。诸贼寻与学胜合，又败之孙家坡、渭子池，与遇春同被褒赉。
七年，从额勒登保追剿苟文明，贼匿太白山老林，了于山巅，军至即遁。札克塔尔以围捕非计，撤辛峪口兵诱之，果出，昼夜追奔，扼其三面，偕杨遇春夹击于镇安石门沟，贼复窜老林，屡出屡入，诏斥旷日持久，褫职留任。历数月，获文明妻子，始复之。
八年，凯旋，充奏事处领班。扈驾回宫，入神武门，有男子陈德突犯御舆，札克塔尔手擒之，封三等男爵。十一年，宁陕兵变，从德楞泰往剿，战于方柴关，不利。既，叛兵就抚，德楞泰以震慑乞降奏。上召札克塔尔询状，斥其隐饰，褫职留男爵，回四川，以副将用。寻予副都统衔，充科布多参赞大臣。十三年，召还，授护军统领，兼武备院卿。十七年，卒，赐金治丧。子常安，袭爵。
桑吉斯塔尔，满洲正黄旗人，亦四川土番。应募征金川，历石峰堡、廓尔喀之役，赐号察尔丹巴图鲁。累擢头等侍卫，改隶内务府满洲。嘉庆四年，与札克塔尔同赴陕军，迭败张汉潮于黄牛铺、二郎坝、洵阳坝。迨汉潮就歼，加副都统衔，连击教场坝、大坝、韭菜坪，并下之。五年，陇山镇、林江铺、郭家山诸战，皆与札克塔尔俱，又歼刘允恭于陕境大中溪，败伍金柱于镇安手扳崖，被优叙。寻，金柱为杨遇春所歼，其馀党西走，要其去路，蹑追，自文县、宁羌至龙安击之，贼窜打箭炉寨，山径险陿，弃马徒步，及于窄口子，痛歼之。分兵击木兰沟伏贼，仅存二百馀人，遁三岔河，与冉学胜合。诏斥迟留，额勒登保为疏辩，得白。六年，偕札克塔尔迭败贼于狼渡磏、天池山、孙家坡。贼自孙家坡败窜，桑吉斯塔尔设伏杨柏坡以待，擒斩几尽，高见奇就诛，被奖叙。是冬，召回京。
八年，偕札克塔尔捕陈德，予骑都尉世职。十一年，率巴图鲁侍卫赴宁陕剿叛兵。及还，坐召对迟到，降头等侍卫。寻授正蓝旗汉军副都统。十八年，率火器营赴滑县剿贼，以火攻，克城先登，复在御前行走。坐军中携俘童当黜，原之；又坐事褫副都统，仍以头等侍卫干清门行走。二十三年，卒，赐金优恤。子策楞讷尔，三等侍卫，袭骑都尉，请葬父于近京，允之，赐葬赀焉。
马瑜，甘肃张掖人。祖良柱，官四川松潘镇总兵，遂寄籍华阳。瑜少以武生入伍，从征廓尔喀、苗疆，累迁游击。嘉庆元年，赴达州剿教匪，战大园堡、安子坪，数有功，赐号达春巴图鲁。三年，从德楞泰歼齐王氏、姚之富于郧西，瑜间谍功居多，擢参将。击高均德于雒南铁钉垭，贼奔就冉文俦，合踞大神山，诸军合击，瑜攻其东，克之。及攻大鹏寨，瑜冒雨毁其南门。四年春，文俦就擒，授四川督标副将。从德楞泰入楚，擒高均德，寻赴援陕、甘。
五年春，复从德楞泰回川西，击冉天元，战江油新店子，进攻重华堰，深入火石垭，瑜分路助击有功。追贼石门寨、开封庙，至嘉陵江岸，迭败之。又设伏败蓝号匪于七孔溪，克长池坝贼巢，擢贵州安义镇总兵，调重庆镇。瑜祖故温福部将，勒保与有旧，甚倚之，又久从德楞泰为翼长，军事多所赞画。八月，白号庹向瑶窜长坝，将渡河，瑜率步骑掩至，蹙之，向瑶赴水逸。
六年春，徐天德自洵阳北窜，留后队于峪河口，前队夺渡汉江，追及干沟，擒斩千馀，贼奔镇安，雪夜间道出野猪坪要之。时龙绍周分党入太平老林，自率大队赴楚，欲与天德合，蹙之竹山官渡河，夜闻追骑声，争赴水，漂溺泰半。夏，从德楞泰追天德，破之黄石坂，进逼毗河铺，贼势瓦解，天德窜死河滩。遂偕赛冲阿等追绍周入川，战菜子垭、云雾溪，皆捷，贼西趋陕。冬，歼绍周于平利岳家坪，于是黄号略尽。又败贼于通江刘家坝，俘获甚众。
七年春，师次巫山十二峰，检捕线号残匪。夏，击樊人杰等于东湖鸡公山梁，又败蒲景于大垭口，人杰走死。冬，追贼老山施家沟，山径险陿，徒步而入，擒其渠赵鉴，歼馀匪于中子洋。侦巴、巫界上有匿匪，月夜捣其巢，悉歼之，被奖赉。时贼势穷蹙，瑜自巫山向北搜剿。八年，擒王三魁于马家坝，三槐之弟也。会楚匪复逼入川，偕色尔滚破之镫盏窝，馀匪殆尽。三省设防，瑜驻川界徐家坝，击陕境逸匪，歼之。九年，擢江南提督，调云南，皆未之任，留办善后。歼湖北窜匪苟文华等，被优赉。寻坐添紫城疏防，夺巴图鲁、花翎。率兵二千入老林追贼，攻克凤凰寨，擒斩数百。既而苟文润就歼，复花翎、勇号。
十年，赴本官，历江南、直隶提督。十八年，从车驾幸热河，校射，中三矢，赐黄马褂。其秋，滑县贼起，命偕总督温承惠进剿，破南湖、北湖贼，进击道口。寻赴开州搜捕，毁潘章、李家庄、袁家庄诸贼巢。事平，优叙。十九年，调江南。坐事左迁徐州镇总兵，调兖州镇。二十四年，复任江南提督。未几，卒，以前劳优恤，谥壮勤。
蒲尚佐，四川松潘人。由行伍拔补千总，从征苗疆，累擢游击。嘉庆三年，从德楞泰歼齐王氏、姚之富于郧西，赐号劲勇巴图鲁。克箕山有功，擢参将。五年，偕马瑜合击蓝号贼于陡坎子山，大破之，擢四川维州协副将。围赵麻花于石虎林，贼夜突围者三，皆击却，次日尽歼焉，被奖叙。
六年，从德楞泰破高天升于洵阳江岸，追至二峪河，雪夜出山径进攻，天升就诛，擢云南鹤丽镇总兵。败龙绍周于茅坝，迭败徐天德于庙坪、黄石坂，又追击于川、陕境上。每战辄殪数百，遂蹑入楚，沿路搜剿，及绍周为赛冲阿等所歼，其馀党窜竹山，围剿歼戮无遗。
七年，从德楞泰转战川、楚，谍知樊人杰屯杉木岭，蒲天宝屯代峰，别有贼屯鸡公山为声援，先破之。人杰走雾露河，尚佐迎击，转战七昼夜，斩获无算。天宝走当阳，偕色尔滚侦踪追击，贼收残众屯兴山桂连坪，袭破之。贼走踞鲍家山，德楞泰冲其前，尚佐等攀危崖，绕出贼巢上，痛歼之，馀贼狂奔出山，仅数百人，窜入老林。天宝被追急，坠崖死，被优赉，兼干清门侍卫。又偕副都统富僧德歼戴仕杰于兴山，擒崔连乐、崔宗和于房县，斩陈仕学于巴东。
八年，青号刘渣胡子与黄号陈大贵踞老鸦寨，尚佐乘雾雨袭之，贼弃寨循当阳河走，遇富僧德伏兵，争赴水死，擒大贵。驻巫山，搜捕馀匪，贼氛遂净。十三年，擢湖南提督，调甘肃。二十年，以病解职，归，卒。
薛大烈，甘肃皋兰人。由行伍从征台湾、廓尔喀，累迁都司。嘉庆二年，从总督宜绵剿教匪，由陕入川，数有功，擢游击。三年，迭克贼于白沙河、兰场。时王三槐踞东乡安乐坪，勒保令刘清招降。清遣刘星渠偕二武员往，留为质。三槐偕至大营，星渠密请擒之。大烈争曰：“舍守备、千总二员易一贼，亵国体，失军心。”乃止。越数日，三槐复自来，遂羁留，而以阵擒上闻，勒保受上赏，大烈亦赐号健勇巴图鲁，擢参将。未几，擢四川提标副将，充翼长。善伺勒保意，预诸将黜陟，军中属目焉。
五年，擢川北镇总兵。勒保以罪逮，魁伦代之，诸将不用命，贼益猖，遂连渡嘉陵江、潼河，大烈偕阿哈保等御之。寻复起勒保督师，从剿贼于保宁。别贼自开封庙截大军后路，大烈击却之。偕阿哈保扼嘉陵江，贼不得渡，被奖叙。夏，连败白号贼于龙安铁笼堡、竹子山，遂从勒保击苟文明，解高寺寨围。追贼循嘉陵江至石板坨，德楞泰蹑其后，勒保绕其前，贼分遁。大烈掩击馀匪于飞龙场，尽歼之。九月，败贼下八庙，进扼倒流水。会赛冲阿、温春兵至，夹击，大破之，歼汤思举。冬，偕阿哈保破杨开第于渠县安仁溪，追奔百馀里，至巴州两台山，擒斩二千馀。开第逸入营山柏林场，乱矛毙之。
六年春，剿杨步青于大宁金竹坪，乘雪进击，连败之白马庙、大盖顶。樊人杰、徐万富屯仪陇碑寺寨，偕阿哈保夜袭之，歼万富，贼奔川东，追及之，人杰跳崖遁，散窜老林。大烈进剿杨开第、张汉潮馀党，拔九杵寨，追击于沙箕湾，擒贼目李尊贤。蓝号曹世伦窜南江九岭子，偕田朝贵合击歼之。夏，青、蓝两号贼窜东乡，犯仁和、永兴二寨，师分三路入，大烈由右，蹙之华尖坝河滨，歼苟文通、鲜俸先，又击贼巴州石𫔎山，遣兵伏龙凤垭，自与阿哈保奋击，擒贼渠徐天寿、王登高等，诏奖赉，授其子千总。白号高见奇、魏学盛合窜栈道，大烈要之于大茅坪山半，偕阿哈保夹击，勒保督诸将自山顶下压，贼大溃。见奇窜空山坝，与冉学胜合，屯南江卢家湾，乘不备击之，擒学胜，予云骑尉世职。冬，败白号贼于达州卢硐寺，又追败之开县，擒黎朝顺，贼窜西乡渔渡坝。大烈裹粮追蹑，由陕入川，败之于通江罗村，复偕罗声皋等尾击之。师次八台山，别贼围赵家坪寨峒，掩击败之。又歼黄号馀贼于太平邀仙崖，乘胜破八卦山，殪贼渠李显林。
七年，搜剿老林，连败苟文明于双河口、圆岭山，擒其党姚青云。额勒登保檄回剿川贼，大烈乞病，解职回籍。九年，病痊，命在干清门行走。扈从坠马，遣蒙古医疗治，给头等侍卫岁俸。寻授天津镇总兵，擢直隶提督，赏黄马褂。十一年，从德楞泰赴宁陕剿抚叛兵，调固原提督。明年，偕杨遇春平瓦石坪之乱，予优叙。调江南，复调直隶。坐为子娶所属守备女，降天津镇总兵。寻授广东提督。复坐动用马干银，再降汉中镇总兵，调河北镇。二十年，以睢工出力，加提督衔。卒于官，录前劳，依提督例赐恤，谥襄恪。
罗声皋，四川双流人。由行伍授把总。从孙士毅赴湖北剿匪，克旗鼓寨、芭叶山，擢守备。嘉庆三年，勒保调回四川。四年，从额勒登保破徐天德、冷天禄，累擢游击。五年，授提标中军参将。破冉天士于南江长池坝，赐花翎。六年，偕薛大烈歼曹世伦，追汤思蛟、刘朝选入楚，败之于竹山柳林店。青、蓝号贼扰东乡，偕大烈败之，又偕击贼石𫔎山，徐天寿就擒，赐号济特库勒特依巴图鲁。遂合击高见奇，擒冉学胜。冬，偕张绩擒萧焜于太平。黄号馀贼屯茨竹沟，声皋自花角园进攻，大军继之，擒葛士宽等。
七年，迁督标中军副将，充翼长。张简与汤思蛟合扰东乡，败之于老生园、杨家坝，偕田朝贵兵合击，蹙之河滨，贼争赴水，擒思蛟弟思武，追擒汪贵于太平梧桐坪。庹向瑶窜东乡凤皇山，偕达思呼勒岱合围，歼其众，擒向瑶。川匪渐清。楚匪被剿急，多窜川境。偕达思呼勒岱合击，歼赖飞龙于云阳阎王碥；又偕罗思举追贼巴州，分两路遁，思举擒简，声皋获思蛟于东乡村店。八年，搜剿馀匪，擒青号张朝陇、李明学。军事大定，赴达州办理凯撤兵勇事宜。十三年，从勒保剿马边凉山彝匪，克曲曲乌彝寨，擢重庆镇总兵，调松潘镇。二十年，剿中瞻对叛番，克沧龙沟。番酋洛布七力守险，未大创，乞降，受之，以专擅褫职，戍伊犁。逾三年赦归，卒于家。
薛升，贵州毕节人。以乡勇剿仲苗，授把总。嘉庆三年，从勒保赴四川军，偕罗思举攻安乐坪，攀援绝壁入贼营，斩馘多，进攻祖师观，夜伏手把岩下，拔栅而登，又从薛大烈设伏，破扑营贼，常为军锋，擢守备。四年，歼龚文玉、包正洪，升皆从战有功，赐花翎。五年，兜剿川东窜匪，升率兵分驻黄草坝，寻击贼八石坪，追至东乡南坝场，败之。军驻芦花岭，贼夜扑营，先伏兵山洞伺击，贼大溃，擢都司。偕桂涵破猴儿岩贼巢，擒唐大魁。六年，从薛大烈击贼巴州石𫔎山，分路要截，多有斩获，擒徐天寿于王家坪，擢游击。七年，从勒保歼张天伦，遂从田朝贵防川、陕边界，擒徐天培于徐罗坝，歼杨吕清于白岩峒。八年，入山搜捕，击走苟朝九股匪于八百谿，擢云南新嶍营参将。军事蒇，赴本官，历东川、寻霑参将。十八年，调剿滑县教匪，攻克南门，擢副将，寻回云南。二十三年，从剿临安夷匪，授永昌协副将。道光元年，剿大姚夷匪，擢鹤丽镇总兵。历陕西河州镇、直隶大名镇，擢直隶提督，调湖南。十六年，新宁瑶生蓝正樽习教拒捕，犯武冈城，镇筸兵滋事戕官，事皆旋定，吏议镌级留任。升年已七十，总督林则徐疏论其老于军事而无振作。未几，以杨芳代之，调升广西提督。二十二年，英吉利犯广东，赴浔梧治防。因病乞假归，寻休致，以旧劳予食全俸。咸丰元年，卒，谥勤勇。
论曰：额勒登保以杨遇春、穆克登布为翼长，德楞泰以赛冲阿、马瑜为翼长，勒保以薛大烈、罗声皋为翼长，观偏裨之人材，其成功可知矣。是诸人者，其后多膺军寄，二杨而外，亦无赫赫功，岂非材器有所限哉？勒保部将差弱，盖赖罗思举、桂涵等乡勇之力为多焉。
