李清时姚立德 李宏子奉翰 孙亨特 何煟子裕城 吴嗣爵 萨载 兰第锡 韩鑅
李清时，字授侯，福建安溪人，大学士光地从孙。乾隆七年进士，选庶吉士，授编修。十四年，授浙江嘉兴知府。上南巡，或议自嘉兴至杭州别辟道行民舟，清时于官塘外求得水道相属，上通吴江平望，下达杭州坝子门，号为副河。丁父忧，去官。服除，授山东兖州知府。二十二年，擢运河道。
二十六年，河决孙家集，运河由夏镇至南阳两堤俱溃，清时督修筑。议者或拟用椿埽，费以六十万计；或拟建石堤，费以三百万计。清时少时行濒海间，见筑堤捍海为田者，掷碎石积水中，潮退则以木拦之，填土其上，坚筑成堤；因参用其法，以河东、西两岸皆水，得土难，令以石垒两旁，积葑其中，水涸，募夫起土置积葑上，费帑十四万有奇，而两堤成。曹县溢，水泻入微山湖，出韩庄湖口，闸隘，水不得泄，令于闸北毁石堤，掘地深之以泄水。事上闻，上命于其地建滚水坝，高一丈二尺馀。清时请减低为一丈，令湖水落至丈，乃闭闸蓄水。泗水经兖州西流入府河，济宁城东旧有杨家坝，遏水使入马场湖，蓄以济运，遇伏秋水涨不能泄，淹民田，令改坝为闸，视水盛衰为启闭。汶水分流入蜀山、马踏两湖，旧制引水使南行少北行多，后乃反之，漕船经袁口、靳口，浅涩不能进。清时规分水口，令南坝加长，北坝收短，以为节宣，并减低何家坝，使汶水南弱而北增。蜀山湖出口为利运、金线二闸，旧制开金线资南运。清时令移金线在利运北，使蜀山湖水先济北运。寿张境有沙、赵二水，阻运河不得入海。旧于运河东岸建三空五孔桥，又于八里庙建平水三徬，使二水盛涨有所泄。清时议减低三空五孔桥，又于八里庙增建滚水坝，使涨未盛即泄，不为范、濮、寿张、东阿诸县民田害。总督方观承行河，用其议，二水始宣畅。卫水自馆陶至临清与汶会，旧有闸，盛涨不能御。清时令于闸南当汶、卫交流处筑坝，仍岁加高厚；又议拓四女寺滚水坝。尚书裘曰修行河，用其议，卫河得安流。
二十九年，调江南淮徐道。三十年，擢河东河道总督，赐其母大缎、貂皮。清时以河堤岁修，司其事者每不度形势，过高糜帑，而卑薄者不能大有增益，乃饬所司当水涨各具堤高水面尺寸呈报，择堤最薄者培之。迨伏秋水发，耿家寨称十四堡，水及旧堤上，赖豫增新筑以免。清厘河工征料诸弊，岁减派料至千馀万斤。三十一年，运河东岸漫口，自请议处，原之。三十二年七月，授山东巡抚。高苑、博兴、乐安三县被水，清时谓小清河下流隘，故上游溢，檄所司勘验。遽疾作，乞解任，不许。三十三年，卒。
清时治水善相度情形，穷源竟委。每乘小舟出入荒陂丛泽、支流断港中，或徒步按行谘访，必得要领，乃见诸建置。
姚立德，字次功，浙江仁和人。祖三辰，官吏部侍郎。立德以荫生授主事。乾隆十二年，外授江宁通判，迁知直隶景州。州俗，有人市鬻奴婢，牵就牙侩估其值，如牲畜然；亲死三日，祭城隍庙狱曰“哭庙”：立德谕禁之，陋俗以革。累迁山东按察使，署河东河道总督。按行工次，见阳武汛十七堡诸地土松浮，疏请筑半戗，培堤使坚。山东运河两岸蜀山、南旺、马场、昭阳、微山诸湖，每伏秋盛涨，水不能容，为豫筹蓄泄，坝开塞、闸启闭惟其时。三十九年，实授，加兵部尚书衔。高云龙者，内监高云从弟也，立德入云从言，荐之临清州为傔从，坐逮，依结交近侍律论斩，命夺官，仍留任。阳谷民王伦为乱，立德分守东昌，城圮难守，引运河水绕城壕，恃以为固；檄发伦先墓，磔其尸。四十四年，仪封河决，屡筑屡冲，命夺官，仍留工效力自赎。四十五年，责令回籍。旋发往南河，补淮安里河同知。四十八年，卒。
李宏，字济夫，汉军正蓝旗人。监生，入赀授州同。效力河工，授山阳县外河县丞。累迁宿虹同知。乾隆十六年，授河库道。尚书刘统勋劾河员亏帑，事连宏，解职。事白，留工。二十二年，发直隶以河务同知用，总督尹继善疏请留南河。侍郎梦麟勘治六塘河以下，以宏从。寻复补河库道，丁父忧，命在任守制。二十七年，调淮徐道。二十九年，擢河东河道总督。奏言：“山东运河资湖水接济。今秋雨少，饬早闭临运各闸。”又言：“微山湖蓄水济运。韩庄湖口闸水深，与滚水坝脊相平，空船足敷浮送，即应堵闭。泗河会合诸泉，收入独山湖，仅济南运。应请于兖州府金口坝截筑土偃，俾达马场湖，俾济宁上、下河道并资其益。蜀山、马踏二湖专济北运，亦须筑坝收蓄。”又请增募夫役挑濬沙、赵、漳、卫、汶、泗、韩、马诸水，均报闻。又奏：“黄河北岸耿家寨埽工为豫东第一险要，自乾隆九年下埽修防，岁费帑料。去冬于对岸引渠，冀分溜势。今秋全河畅分入渠，险工淤闭。”得旨嘉奖。
三十年，调江南河道总督。上以宏初自监司擢用，道厅以下多同官，虑有瞻徇，命高晋统理南河，留宏协理河东总河。奏言：“黄河至河南武陟、荥泽始有堤防，丹、沁二水自武陟木栾店汇入，伊、洛、瀍、涧四水自巩县洛口汇入，设诸水并涨，两岸节节均须防守。臣咨饬陕州于黄河出口处，巩县于伊、洛、瀍、涧入河处，黄沁同知于沁水入河处，各立水志，自桃汛迄霜降，长落尺寸，逐日登记具报；如遇陡涨，飞报江南总河，严督修防。大丹河至河内县丹谷口，旧筑拦河石坝，令由小丹河归卫济运，请不时察验疏令畅达卫河。辉县百泉为卫河之源，苏门山下汇为巨浸。南建三斗门，中为官渠济运，东西为民渠灌田。向例重运抵临清，闭民渠，使泉流尽入官渠。五月后插秧，一日济运，一日灌田。惟民渠石坝失修，泉水旁泄，应令修砌坚实。”均如议行。上以清口节宣未畅，下河田庐易湮，特定高堰五坝水志水高一尺，清口坝拆展十丈。三十一年三月，宏奏言：“清口水门因上年霜降后湖水大消，祗留十四丈。桃汛将届，应预将东坝拆展，使口门宽二十丈，俾洪湖及早腾空，预留容纳之地。”上嘉之。夏秋间湖水盛涨，续展至五十三丈。八月，河溢徐州韩家塘。宏与高晋分驻两坝堵筑，逾月工竟。奏言：“平时大展清口，腾空湖面，乃得蒇工迅速。”冬，以湖水渐落，请接筑东、西坝，仍留口门二十丈，酌量收束，蓄清抵黄。三十三年，河溢王家田头，下吏议降调，宽之。三十四年，奏言：“洪泽湖水大，将清口东、西坝递展宣泄。适黄水骤长，灌入清口。随闭惠济、通济、福兴三闸，俾并力敌黄，黄水消退。”报闻。三十六年，卒。
宏尝以明汶上老人白英立祠戴村，子孙向有荫袭，请旨仍给八品世职，上从之。
李奉翰，宏子。入赀授县丞，补沂水。累迁江苏苏松太道，坐事罢。复入赀还原官，发江南河工效力，奏署河库道。上以奉翰宏子，习河事，命真除。四十四年，署江南河道总督。四十五年二月，授河东河道总督。河溢考城芝麻庄、张家油房，奉翰督吏塞芝麻庄，工竟。上谕曰：“勉为之，莫以水弱而弛其敬谨！”旋命仍署江南河道总督。奉翰奏：“张家油房工未竟，较南河睢宁工为要。请留河东，俾蒇其役。”报可。九月，张家油房工亦竟，上为欣慰。四十六正月，调江南河道总督。二月，奏请重定南河汛员额缺，酌增河兵；移改运河闸官、运河汛员，视缺简要，更定品秩，下大学士九卿议行。七月，河决青龙冈，命偕大学士阿桂驰赴河南会河东河道总督韩鑅督办东、西两坝下埽。甫合龙，坝蛰陷，乃与阿桂等议宽濬青龙冈迤下至孔家庄、荣华寺、杨家堂诸地引河，并于黄河下游北岸疏潘家屯、张家庄二引河、苏家山水线河、宿迁十字河、桃源顾家庄引河，五道泄水。四十八年春，青龙冈工竟。方坝陷，奉翰督吏抢护，堕入金门，格于缆，伤焉，河工谓两坝间为金门，缆所以引埽者，事闻上。四十九年，上南巡，奉翰觐行在，上奖其勤劳，赐骑都尉世职。五十年，坐清口东、西两坝不早收束，致运道浅阻，降三品顶带。寻命复之。秋，河水大至，奉翰督吏昼夜填筑，塞李家庄、烟墩头、司家庄、汤家庄诸漫口。五十四年，调河东河道总督。五十八年，命赴浙江会巡抚吉庆会勘海塘。奏请以范公塘及海宁石坝改筑柴盘头，并于石塘前修补坦水，三官塘柴工后加培土戗，从之。五十九年，漳水溢，临漳三台涨发，命驰往勘察。奏：“漳河两岸沙土浮松，水势骤长骤落，向无堤堰。上年大雨漫溢，应将下游淤垫处疏濬深通，再将三台坝基填筑，俾归故道。”上从其议。嘉庆二年正月，加太子太保，授两江总督，兼领南河事。三年，河决睢宁。四年正月，与河道总督康基田督塞睢州决口，工竟。二月，卒。
李亨特，奉翰次子。入赀授布政司理问，发河东委用，补兖州通判。累迁云南迤西道。嘉庆初，佐平苗、倮，赐孔雀翎，加按察使衔。累迁调授江苏按察使。九年，擢河东河道总督。十一年，河南巡抚马慧裕劾亨特索属吏赇不得，迫令告养诸状，上命侍郎托津等往按，夺官，发伊犁。十三年，释还，令至南河候差委。十四年，以河决荷花塘，追咎亨特不善料理，复发热河效力。未几，复释还，授主事。十五年，选户部主事，擢直隶永定河道。未几，复授河东河道总督。十六年，奏南粮到通州剥运不能迅速，请在杨村全数起剥，下仓场侍郎玉宁、戴均元等议驳。上责亨特冒昧，下吏议降调，命留任。十八年秋，河溢睢宁。坐夺官，命留工效力。十九年，河道总督吴璥奏微山湖存水仅一二尺，南阳、昭阳、独山诸湖淤成平陆，无水可导。上责亨特在官不能预筹，又闻亨特既夺官居济宁，仍用总河仪制，斥亨特玩误纵恣，命逮下刑部治罪，籍其家，刑部议发新疆。上命在部荷校半年，发黑龙江效力。二十年，卒于戍所。
何煟，字谦之，浙江山阴人，先世籍湖南靖州。雍正中，入赀授州同，效力江南河工。从大学士河道总督嵇曾筠修浙江尖山海塘，请补杭州东塘同知，避本籍，仍发江南河工。乾隆初，权丰砀通判，授桃源同知。十五年，擢河库道。十六年，迁两淮盐运使，特敕兼管河务，以母忧去官。十九年，尚书刘统勋等奏论河库帑项不清，夺煟官，拟徒，追偿，拘留工次，久乃缴完免罪。二十二年，仍发南河以同知用。从侍郎梦麟疏濬荆山桥河工。从副总河嵇璜治淮、扬河务，超擢淮扬道。二十三年，丁父忧，总督尹继善奏留在任守制，许之。
二十六年，以郎中内调。会河决中牟杨桥，上命大学士刘统勋等莅工，以煟从。工竟，留煟驻工防护。旋授开归陈许道，调山东运河道。三十年，调河南河北道，擢按察使。上以煟习河事，命兼领河工。煟信浮屠说，谳狱辄从轻比，睢州民刘玉树谋杀人，鞫实，拟斩候，刑部改立决。上责煟宽纵，谘巡抚阿思哈，阿思哈称其能胜任。其冬，擢布政使，仍兼理河务。两权巡抚。三十六年，授巡抚，兼河务如故。寻又命兼领山东河道。三十七年，淅川、内乡被水，正阳、确山风灾，疏请抚恤缓征，上赐诗，褒以“爱民知政”。
三十八年，上巡天津，阅永定河工，煟迎驾，赐孔雀翎、黄马褂。寻命与工部尚书裘曰修、直隶总督周元理勘永定河上游，疏言：“永定河挟沙而行，散漫无定。水性就下，本无不同；而地有高卑，沙有通塞，情因时而或异。永定河迁徙不定，其情也，非其性也。察其情，导其性，先宣后防，千古极则，虽起神禹，无以易之。永定河下口，蒙皇上指示疏导，既不阻下达之势，更可免浸润之虞，其法固当常守。所虑数十年后，妄生异论，别骋新奇，势且变乱旧章，贻河防巨患。请将圣谕并议言条款勒碑垂久远。”报闻。
三十九年，疏请各州县常平仓溢额以四千石为限，馀循例变价。又奏河南漕谷七十九万、蓟米二十九万，分存各州县界。邻省安阳等五州县限二万石、近水次祥符等三十五州县限一万石。均如所拟。加总督衔，仍领河南巡抚，又进兵部尚书衔。其秋，会剿王伦，事平，道内黄，病作。遣医往视，未至，卒。煟赠太子太保，祀贤良祠，赐祭葬，谥恭惠。
裕城，煟子，字福天。自贡生入赀授道员。乾隆四十二年，除山东督粮道。调河南河北道。河溢仪封，大学士高晋莅工，以裕城从。仪封埽工蛰陷，坐夺官，命留任。四十六年，调江南河库道。裕城侍煟治河，尝著全河指要，谓：“治河当节宣并用，不当泥河不两行之说，偏于节束。”并上书当事，指陈南北岸诸险工。未几，河决青龙冈，注微山湖，冲运河。四十七年七月，河东河道总督韩鑅丁忧，青龙冈工未竟，上特命裕城署理。大学士阿桂视工曲家楼，请自兰阳至商丘别筑新堤。裕城奏：“兰阳新开引河，其上游素称险要，必须内
有重障，外有挑护。大堤后旧有越堤，相去远，恐不足恃。请向东添筑格堤，临河近溜处加筑挑水坝。”上从之。又奏兖州伊家河在运河八闸之西，以分泄运河及濒湖诸水，应挑展宽深，上命速兴工。又奏伊家河兴工后，即往河南勘验引水子沟；仍往来山东、河南督察：上嘉之，并谕曰：“汝若能不自满而加以勤学，或可继汝父也。”伊家河工竟，四十八年，赐孔雀翎。是年，青龙冈工竟，请修筑运河堤岸，诣济宁勘估，奏需帑六十四万有奇，得旨允行。授河南巡抚。以秋审多失出，降三品顶带，停支养廉。四十九年，运河堤岸工竟，命议叙。师讨石峰堡乱回，道河南，裕城佐军兴，复顶带、养廉。五十年，调陕西巡抚。朝邑被水，上谕裕城就被水处将淤积泥沙建筑河堤。寻奏创建护城隄，下部议行。调江西巡抚，五十二年，奏江西河路二千四百馀里，请以所获盗舟改设巡船，上嘉之。又奏丰城镇平堤中段水势冲激，不足捍御，请改建石隄，从之。五十五年，调安徽巡抚。命来京祝八旬万寿，行次合肥，卒。
吴嗣爵，字树屏，浙江钱塘人。八岁而孤，母钱督之严，雍正八年成进士。授礼部主事，大学士张廷玉奏改吏部。再迁郎中。嗣爵彊识，娴故事。乾隆六年，授常州知府，再授保宁，皆奏留部。旋命视学湖北，调福建。十三年，授淮安知府，迁淮扬道。洪泽湖盛涨，例当开天然坝。嗣爵曰：“开坝减暴涨，如下河州县生灵何？”持之力，卒无恙。十六年，调两淮盐运使。十八年，复授淮扬道，遭母忧，上谕曰：“防河官吏丛弊，故特由运使调用。河工与地方官吏不同，畀假两月治丧，毕，在任守制。”
擢江苏按察使。迁布政使，调湖南，未行，奏江宁等三十五州县积欠应征口粮，请特旨缓征。上谘巡抚讬恩多，讬恩多奏江宁等州县年丰，不当再请缓征。上责嗣爵藉缓征卸过，并为有司催征不力地，命发江南河工，以同知用。二十五年，补宿虹同知，仍授淮扬道，移淮徐道。黄河盛涨，逼徐家庄缕堤，嗣爵督吏抢护，命署理河东河道总督。旋坐官运使时商人侵蚀提引公费，坐降调，命改夺官，仍留任。三十四年，奏请修补丁庙、六里、南旺、荆门、戴村诸闸坝，并言：“运河两岸土工，临清以北为民堰，南旺以南为官堤，自临清至南旺，官堤、民堰交错。请凡民堰卑薄残缺处，督令修筑，官堤酌缓急次第培修。”上嘉之。署河南巡抚。三十五年，奏：“南旺湖北高南下，在运河西岸，值分水口之冲。伏秋汶水发，自关家、常鸣等斗门灌入，祗能收水入湖，不能出水济运。请于南旺下游土地庙前增建石闸一，以时启闭。”
三十六年，迁江南河道总督。四十年，奏：“丁家集黄河自北趋南，北岸新滩插入河心，致冲漫南岸民堰五百馀丈。毛城铺过水较大，下流亦不能容。今收正河头，测量河唇，濬
引渠，筑子坝，于北岸旁黄河故道濬引河，来春相机开放，俾河改由北岸东下，不使旁注丁家集诸地。”又奏：“里河厅运口本设惠济、通济、福兴三闸，惠济尤为淮水入运关键，请俟春融修筑。”四十一年，又奏清口通湖引河凡五，为洪泽湖尾闾，并分别筹濬，运道以济。寻奏五引河中张家庄、裴家场二河水泄，应濬使宽深，从之。是年，上东巡，嗣爵觐行在，入对，不能兴，左右掖以出。改吏部侍郎，四十二年，乞罢，归。四十四年，卒，年七十有三。子璥，自有传。
萨载，伊尔根觉罗氏，满洲正黄旗人。父萨哈岱，官镶蓝旗满洲副都统。萨载，翻译举人，授理藩院笔帖式。累迁江苏苏松太道，管苏州织造。果亲王弘适短价令制绣缎朝衣，事发，夺官。召还京，予主事衔。寻授萨哈岱苏州织造，命萨载侍行为佐。逾年，改授普福，命交两江总督差委。旋授松江知府。乾隆三十年，加道衔，复署苏州织造。三十四年，擢江苏布政使，仍兼织造。三十五年，署巡抚。巡抚永德请以华亭、宝山土塘改建条石，萨载言条石易倾圮。按察使吴坛请裁巡检弓兵，增州县捕役，萨载言不便，皆寝其议。三十六年，与总督高晋奏濬海州河道，又奏江苏社谷积至三十七万六千馀石，请察验，报闻。
三十七年，真除江苏巡抚。上命察屯田，萨载奏江安粮道属江淮、兴武等六卫，苏州粮道属苏州、太仓等四卫，令清厘册报，循新例四年一编审；加给江淮、兴武二卫屯丁垦田，运丁快丁终岁挽输，请加给津贴；太仓、镇海二卫田不随船，私相售典，循旧例借项赎回；从之。三十九年，河溢外河厅老坝口，偕河道总督吴嗣爵董工事，未两旬工竟，议叙。
四十一年，上东巡，觐行在，授江南河道总督。命与高晋察黄河海口淤沙。萨载先至，奏：“海口前在王家港，自雍正时接涌淤滩，长四十馀里；南岸为新淤尖、为尖头洋，北岸为二泓、三泓、四泓。二泓、四泓宽二十馀丈，潮至深二三丈；三泓宽四十馀丈，潮至深三四丈。河底有高低，河唇又渐远，淤积巳久，难以施工。”上谕曰：“此海口自然之势，难以人力胜之。”寻与高晋奏请以清口东、西坝移建平城台，于陶庄迤上别开引河。是夏，运河及骆马湖水涨，萨载督吏防护，上嘉其妥协。寻开陶庄引河，四十二年二月，工竟。上谕曰：“朕屡次南巡，临阅清、黄交汇处，虑其倒灌，思引向陶庄北流。历任河臣未有能任此者。昨岁萨载奏请施工，与朕意合。据奏工竟，自此黄河离清口较远，既免黄河倒灌之虞，并收清水刷沙之益，实为全河一大关键。视齐苏勒例，予骑都尉世职。”入觐，上命于拦黄坝迤上加筑坝为重门保障，并于旧有木龙三架迤上增设木龙。萨载回任，奏遵上指料理，上嘉之。冬，复奏：“新河河面首尾宽窄不同，请于北滩顺水势抽槽，酌留土格。俟来年水涨放溜
冲刷，使河面首尾宽阔相若。”绘图以进，上览图中北岸有新淤，因虑北淤则溜必南趋，识以朱笔，命萨载疏治。四十三年，奏：“高家马头新淤已刷动宽深，彭家马头新淤前作柴枕土坝。兹于滩面抽槽，候水涨冲刷。”旋署两江总督。四十四年，奏拦黄坝外旧河露淤滩，请于滩面筑束水堤为新河保障。寻实授两江总督。先是，高晋奏中河口门淤阻，议移下游李家庄，上命萨载勘奏。萨载请将清口东、西坝移筑惠济祠前，上从之。
四十五年，大学士阿桂奏：“陶庄引河首尾宽而中窄，河身虽已刷深，水势尚嫌束缚。伏秋汛涨，恐宣泄不及。”命偕萨载勘覆。寻奏请河宽六十馀丈处展十馀丈，河宽不及六十丈处展二十馀丈。又奏：“云梯关外二套以下河流现行之道，道远而水浅，请于四泓以下增设闸坝；二套上迤西马港河旧堤残缺，应行修复；并于旧无堤处补筑新堤，下接北潮河西堰。”上从之。
夏，河溢郭家渡，命萨载与河道总督陈辉祖督护。是岁河水盛涨，初开毛城铺、苏家山、峰山头诸闸，次将清口东西坝全行拆展。萨载奏诸州县被水，睢宁、泗州为重，邳州、宿迁、灵壁、五河次之，现在抚恤宁贴。上谕曰：“实在无善策，祗可尽力抚恤，以期补过。”复命引河水入陶庄新河。寻奏丰、砀、铜、沛险工俱次第抢护，下游洪泽、高宝诸湖亦俱平定，俟水落堵筑。得旨：“览奏深慰。”先是，上临高堰阅洪泽湖砖石诸工，谕萨载石工卑者增
高，砖工悉改用石。萨载奏请酌量缓急，分三年修筑。八月，丁父忧，命百日满后仍署两江总督。四十六年，奏请自李家庄至临河集北濬引河，上命速为之。
六月，河溢魏家庄，水大至。萨载奏：“全河奔注，归入洪泽湖。清口展宽至八十丈，山盱五坝已开智、义二坝；而高堰诸地水势未消，盈堤推岸。未开三坝及车逻、昭关二坝，或坚守，或酌开，俟察勘后续奏。”上命坚守。寻续奏洪泽湖浪涌山盱五坝，所存仁、礼二坝，掣通过水，续开车逻、昭关二坝。上以各闸坝俱开，下河民田被淹，令察灾状速奏。八月魏家庄工竟。山东巡抚国泰奏运河积淤，水不能畅行，议于刘老涧坝旁开水口分泄，上命萨载往勘。萨载奏：“运河泄水宣畅，已开驼车头竹篓坝泄水入骆马湖，刘老涧九孔石闸亦过水。若议别开水口，不便使无水之区再受水患。”上韪其言。又奏：“微山湖东南两面水色澄清，沂河及骆马湖水不使涓滴入运，为运河腾空去路。永济桥孔亦无横坝拦截，水势畅消。”上称为有条理，命国泰听其指授，毋持己见。
十二月，兼署安徽巡抚。四十七年，奏请濬泗州谢家沟，泄睢河及杨甿诸河水入洪泽湖；又承上命濬铜山潘家屯引河。四月，河南青龙冈漫口既堵复蛰，大溜下注。上命宽濬潘家屯、刘老涧诸河，泄水归海。萨载请开张家庄引河与潘家屯引河分流，使湖泄入黄又多一路。上谕曰：“筹泄水之路，为今日急务，宜妥为之。”加太子少保。江苏巡抚吴坛议开
金坛漕河，自丹徒穿句容境分水脊达江宁。萨载奏：“分水脊即茅山之麓，地峻土坚，势不能开凿。请濬七里桥至巷口桥河道，与上、下河道宽深一律。”又请自镇江钱家港至江宁龙潭濬辟新河，及修濬金山对渡瓜洲城河，上嘉之。又奏请濬涟河，展骆马湖六塘河、盐河口门，均如议行。
四十八年正月，服阕，实授两江总督。河南青龙冈工竟，萨载奏黄河归故道，入江南境流行迅速，得旨：“欣慰览之！”上命移建沛县城。萨载奏请移旧城西南戚山，并修夏镇文武官署，丰、沛二县漕仓。四十九年，江西巡抚郝硕坐婪贿得罪，责萨载未奏劾，下吏议，夺官，命留任，罚养廉三年。五十年，漕艘北行，以运中河浅阻，至天津误期。上责萨载开运中河不知建闸，水势一泄无馀；又清口东、西坝不能及早收束预为蓄水，致运道浅阻。降三品顶带。五十一年，足疾，请解任。遣医往视，命复原品。寻卒，赠太子太保，赐祭葬，谥诚恪，祀贤良祠。
子萨腾安，袭骑都尉，官至广西按察使；萨云安，官云南迤西道，坐事戍军台。
兰第锡，山西吉州人。乾隆十五年举人，授凤台教谕。擢顺天大兴知县。三十四年，总督杨廷璋请以第锡升补永定河北岸同知，吏部以大兴非沿河州县，议驳，再请，上特许
之。再迁永定河道。四十八年，署河东河道总督。奏请河堤分界栽柳，并禁近堤取土；又奏仪封六堡、三堡滩面浅狭，水力较悍，请于新堤南筑月隄为障；皆从之。四十九年，奏：“河工绸缪防护，全在平时。堤有深浅，水有变迁，及车马践踏，豸雚鼠洞穴，必朝夕在堤，始能目睹亲切。至冬末凌汛，春初桃汛，尤应昼夜巡逻。应令驻工各员移至堤顶，禁勿私下；如有旷误，文武得互举。令以堤为家，庶不至疏防。”均如所请行。五十年，奏：“北岸黄沁等厅、南岸上南等厅旧堤，及兰仪等厅新堤，各增卑培薄；并加筑旧坝，添作挑水。”上命速行。五十二年，上以第锡署任三年，勤奋妥协，命实授。旋兼兵部侍郎。
河溢睢州十三堡，疏请罪，上以其地原无埽工，原之。工竟，议叙。五十四年，调江南河道总督。河溢睢宁周家楼，疏请罪，上以河水异涨，原之。工竟，议叙。五十六年，奏勘毛城铺滚水坝、王平庄新挑引河，上奖第锡察验各工不草率。五十七年，请自淮安移驻清江浦，改建衙署，允之。五十九年，奏丰北汛接筑土坝过多，上游水势不能畅达，有碍曹、单河流去路，自请下吏议夺官，上命留任。嘉庆元年，河溢丰北汛，疏请罪，谕俟工竣核功过。工竟，赐黄辫荷包，仍以不能先事预防停甄叙。二年，卒。
三年，第锡以河溢当偿帑二十万馀两。上以第锡尚廉洁，虑不能胜，谘山西巡抚伯麟，伯麟奏第锡遗田舍仅值一百四十馀两。上奖第锡清慎，谕道、厅以上及曾任总河各员分别代偿。
韩鑅，顺天大兴人，原籍贵州毕节。入赀授通判，拣发山东，授上河通判。累擢江南淮徐道。乾隆四十六年，授河东河道总督。奏言：“山东运河，赖汶、泗来源及各湖接济。汶河上游东平戴村等处民堰，对岸沙淤，应凿滩抽沟，以展河势。泗河下游即为府河，自安居、十里二斗门入运，河浅堰卑，亦当疏治。蜀山、马踏、马场、南旺诸湖，现当济运泄水，堰根显露，正可取土培堤。”七月，河决祥符焦桥，疏请罪，上原之。工竟，命优叙。未几，河又决仪封曲家楼、青龙冈、大李家庄、孔家庄，凡溢四口。上令江南河道总督李奉翰赴工会督。水全出青龙冈，而孔家庄等三口皆塞。又命大学士阿桂履勘，又令山东巡抚国泰赴工会督。工垂竟，坝蛰复溃。大学士嵇璜议引河北流复故道，上以谘阿桂、李奉翰及鑅。鑅疏言：“青龙冈始漫，势甚汹涌，是以倒漾北行，分入沙、赵二河，穿运归海。未久旋即断流，仍行南注。地势北高南下，若于南岸建堤堵截，欲回狂澜使之北注，诚如圣谕必不能行。水性就下，未便轻议更张。”阿桂等所奏亦略同，乃寝璜议，惟以河水北行既已断流，责鑅何不即时具奏。
四十七年正月，坝复蛰。上闻运道河以南深通，河以北多淤垫，命鑅往微山湖北运河
察勘。二月，赴济宁，会国泰及巡漕御史毓奇察勘，请自济宁在城闸至峄县黄林庄，筑土堰、柴坝、椿埽、桥梁，设水站，置绞关；鑅并请察勘毕，还青龙冈工次。上命鑅往来督察，复勘伊家河、荆山桥诸地水势，请濬铜山潘家屯引河益使宽深，并濬骆马湖、六塘河及济宁南北徒骇、马颊、伊家等河。时青龙冈坝屡筑屡蛰，鑅遵上指迅筹宣泄，使黄水渐消。复还青龙冈工次，会阿桂等于兰阳三堡改筑大堤，濬渠导水出商丘七堡入正河故道。鑅旋以父忧去。四十八年三月，青龙冈工始竟。四十九年，服阕，授工部侍郎。部议鑅任河督时应偿帑十四万馀两，诏免十之七。五十四年，命会勘通惠、温榆二河，及朝阳门外护城河。调户部。五十五年，命往江南会同江南河道总督兰第锡督防汛。嘉庆三年，调兵部。四年三月，命守护裕陵。六年，以年老休致。九年，卒。
论曰：世业尚矣，于河事尤可征。前乎此者，嵇曾筠有子璜，高斌有从子高晋。若李氏、何氏、吴氏皆继之而起，宏及子奉翰、煟及子裕城并有名乾隆朝，嗣爵子璥则下逮嘉庆，奉翰子亨特，贪侈陨绩，忝祖父矣。清时以诚笃名，第锡以廉洁著。青龙冈塞河决，历两载工始竟，阿桂主之，萨载、韩鑅佐之。详具其始末，见成功之难也。
