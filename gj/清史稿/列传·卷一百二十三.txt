叶士宽陈梦说 介锡周 方浩 金溶 张维寅 顾光旭 沈善富 方昂 唐侍陛张冲之
叶士宽，字映庭，江苏吴县人。康熙五十九年举人，授山西定襄知县。求民隐，涤烦苛，不假胥吏，事办而民不扰。雍正八年，擢沁州知州，署潞安知府。除无名诸税，复四门集以便商民。历署平阳、太原，治行为山西最。十二年，举卓异，擢浙江绍兴知府。有惰民格杀士人，众哗，将罢试，士宽方勘三江闸，驰归，数言谕解之。风潮陷海塘，躬任堵筑，三月而工完。乾隆初，调金华。东阳饥民求赈者以万计，士宽曰：“按册施赈，是赈册非赈民也。”乃召饥者前注名于册，而斥二人，众乃定。二人者：一妇人，曾以讼至官，服华服，至是易敝衣乞赈，士宽识之，令褫其敝衣，内华服如故；一男子，容甚泽，令饮痈荚汁，呕出酒肉。众惊服，冒赈者潜散去。在金华三年，多善政，郡人为立生祠。擢杭嘉湖道，调金衢严道。衢州地高，西安、龙游诸县，素筑坝蓄水溉田？木商入山者，私开坝，水日涸，士宽严禁之，民皆称便。八年，调宁绍台道。绍兴大水，萧山、诸暨民多挟众诣县求食，巡抚恶之，不欲赈。士宽曰：“某来时，民饥几欲死。何忍坐视其悉填沟壑耶？”继以泣请，乃得上闻给赈。士宽以待饥而赈常不及，议濬绍兴之鉴湖、宁波之广德湖，会去官，未果。著浙东水利书，冀后有行之者。父忧归，遂不出。
陈梦说，字晓岩，山西绛县人。乾隆十三年进士，授刑部主事。谳决，执法不阿上官；兼提牢，役不能为奸。累迁礼部郎中。出为浙江宁绍台道。台州素犷悍，宁海梅村民拒捕，提督将以兵往，旁村皆惊窜。梦说轻骑临县，县令已缧系窜者数十人，尽释之，曰：“吾来捕梅姓数人而已。”获诛拒捕者，而释其少子一人。台人感之，谣其事为存孤记。修鄞县钱湖徬。值上南巡，召见，素知其在刑部有能名，赐绮貂。寻以失察属吏不职罣议，仍以道员用。授督粮道，却餽金，漕政肃然。时讹言妖人翦发，萧山捕僧了凡等四人，诬服，梦说平反之。后或言事由浙见，解京讯治无验，抵妄捕者罪，以梦说轻比，降秩。修馀杭南湖堤。署嘉兴、严州、处州、湖州诸府，复原官。梦说官浙十二年，所至有声。寻乞归。
介锡周，字鼎卜，山西解州人。康熙六十年进士。雍正初，授贵州毕节知县。乌蒙土司叛，督运军粮，遇逆苗，徒役欲弃粮走，锡周厉声曰：“失粮法当死，犯苗亦死。死法毋宁死贼！”策马径前，千夫拥粮而进，逆苗眙愕，鸟兽散。迁平远知州。乌蒙倮夷复叛，川、滇苗、倮应之。锡周先往抚大定苗，平远得无患。十三年，擢大定知府。古州苗乱，陷黄平、清平，驿路俱梗。塘兵妄报土酋安国贤通古州苗，克期犯贵阳。大吏发川兵将至，国贤辖地九百里，众惶骇。锡周甫莅郡，立召国贤至，谕以祸福。国贤伏地陈无交通古州状，锡周曰：“汝率众苗就抚，我以百口保汝不死，且止川兵。”时丹江亦被围，乃请以川兵往援，丹江围解而大定安堵。
南笼民王祖先素无籍。以书符惑众，播为逆词。又粤西侬人王阿耳为寨长王文甲所执，窜入苗寨，诬文甲将纠合册亨诸寨叛。二狱同时起，株连千馀人，南笼狱不能容。滇、粤错壤，寨苗多逃。锡周奉檄往会鞫，蔽罪悉当，释文甲及系累者，逃亡并归，边境以靖。摄贵东道，筦粮运。时军兴，岁餽饷金二百四十馀万两、米八十馀万石，调马三千、夫五千，麕集镇远，漫无纪，夫縻廪食，马累里户；复于上游南笼诸府役民夫加运九站，下游铜仁诸府则增雇调二千人助役。锡周画三策：以马设台站，运凯里、丹江诸路；夫按期日运台拱诸路，楚、粤米皆由水运；分清江及古州、都江两路，挽输迅速，粮乃集。上游之加运，下游之调夫，皆止之，省帑数十万，民间亦减劳费之累。补贵西道，调粮道。兵米折色，不收馀羡，兵民交颂之。乾隆中，擢按察使。
锡周在黔中久，吏治、风土、民苗疾苦皆熟习，莅之以诚，慎刑狱，兴教化。性素耿介，不谐于时，以老乞休。上念其劳勚，召入觐，授太仆寺少卿。阅三年，告归。
方浩，字孟亭，安徽桐城人。雍正八年进士，授山西太原知县。尝知隰、平定二州。隰民有茹素号为大乘教者，浩召至庭，啖以酒肉，人莫知其故。其后逮捕大乘教人连数郡，而隰民独免。平定旱，奸民煽哗呶求粜，捕渠魁一人置之法，馀悉不问。迁潞安知府。会上西巡，取道泽、潞，吏平道，及道旁民田。浩以銮舆未出而民废耕作，非上爱民之意，令耕如平时。民得收获，而事亦治。擢江西广饶九南道按察副使，兼摄九江府事。岁旱，米商未至，他郡县乏食，大吏檄运仓粮往济。浩以郡民咸待食，而移粟他往，恐生事，请独输九江仓，而属县停运，违大吏意。未几，安仁以阻运成大狱，大吏以此重浩。旋调吉南赣道。奸民据险为乱，驰诣捕缉。比大吏至，谋主已就擒，其敏捷如此。坐事罢，循例复职。方需次吏部，以疾卒。
金溶，字广蕴，顺天大兴人。雍正八年进士，以刑部员外郎擢山东道监察御史。高宗即位，诏求直言，溶上疏言安民五事：一曰开垦之地缓其升科；二曰带征之项宜加豁免；三曰关税正额之外免报盈馀；四曰州县殿最首重民事，不以办差为能；五曰巡狩之地崇尚朴素，不以纷华取媚。当是时，上命翰詹科道各进经史折子，溶又上疏曰：“头会箕敛以裕囊椟者，匹夫之富也；轻徭薄税使四海咸宁者，天子之富也。易卦：损下益上，上益矣而反名损；损上益下，上损矣而反名益。盖谓百姓足君孰与不足，百姓不足君孰与足，圣人制卦之意可深长思也。”乾隆九年，湖广总督孙嘉淦因徇巡抚许容夺职，命修顺义城。溶上疏论曰：“赏罚者，人主御世之大权。臣工有罪，有罚钅爰一例，因其素非廉吏，使天下晓然知所得者终不能为子孙计留也。孙嘉淦操守不苟，久在圣明洞鉴之中，而罚令出赀效力，恐天下督抚闻之，谓以嘉淦之操守，尚不免于议罚，或一不得当，而罚即相随，势必隳廉隅预为受罚之地。是罚行而贪风起，不可不慎也。臣为嘉淦所取士，不敢避师生之嫌而隐默不言。”奏上，部议夺职。
未几，特起为福建漳州知府。漳俗强悍，胥吏千馀交结大吏家奴，势力出长官上。有吴成者，设局诱博，擒治之，民称快。华葑村距县治二百里，康熙时尝议设县丞，以不便于胥吏，格不行。溶复以请，布政使文不下府而直行县，溶大怒，严讯县胥，得其交通状，乃详请治罪而设官。其父老叹曰：“微金公，吾侪奔驰道路死矣！”十三年春，闽省旱，斗米千钱，大府檄溶平粜。溶劝富家出粜，给印纸令商人赴籴；又请宽台湾米入内地之禁；民情帖然。其他修文庙乐器，增书院膏火，皆次第举行。迁台湾道。补陕西盐驿道。署布、按两司事。调浙江粮道，与巡抚陈学鹏抵牾，学鹏论溶迂缓不任事，原品休致。卒，年七十三。
张维寅，字子畏，直隶南皮人。乾隆元年进士，授户部江南司主事。江南赋役甲天下，支销留解，端绪毛栉。维寅综核精密，猾吏不能欺。迁吏部员外郎，考选监察御史，补掌贵州道。劾奏闽督诱人受赇而坐之罪，失政体，上是之，为通行饬戒。简云南迤东道，至，改补驿盐。滇盐无成法，维寅一一调之，使井官、煎户、运夫、铺商无偏累，滇人称便。岁节缩归公银七千两。以前官累，左迁知府。于时东川官设牛马站，通百色，铜往盐返，谓可省费。既奏行，而路险阻，车摧折，牛马多死，铜盐耗失。维寅奉勘得实，以事不可已，请夷路用车，险雇夫役，赀出炉息，无溢费，且不扰民，从之，获济。署鹤庆、永北，补临安，调首郡，兼楚雄。值地震为灾，躬勘鹤庆、剑川、浪穹、丽江、昌门赈，活灾氓每数万计。迁督粮道，整顿铜厂，代偿前官亏帑，待罪得脱。调浙江盐道，未数月，调福建汀漳龙道。闽俗犷悍，痛惩以法，擒巨猾，散伙党，健讼斗狠之风为息。察冤决疑，人称神明。举卓异，入觐，上奖慰甚至。复之官，病卒。
顾光旭，字晴沙，江苏无锡人。乾隆十八年进士，授户部主事。晋员外郎，主盐䇲，两淮解银，辄挂欠百之十五。光旭谓：“各省库平皆部较颁，何独两淮历久如是？是银库多索也。”白于长官除免之。擢御史。二十四年，直隶、山东大水。次年春，疏曰：“上年两省灾，截漕发帑加赈。近见流民扶老携幼入京，春来尤甚。五城米厂饭厂人倍增，询之，近京数百里，毁屋伐树，卖男鬻女，老弱踣顿，不可胜计。耳目所及如此，其外可知。伏思救荒无奇策，惟督抚及有司亲民之官实心实力方克有济。各州县未尝不施赈，或委任佐贰，或假手胥吏，或设厂远离村镇，穷民奔走待食，或得或不得。良法美意，一入俗吏之手，沾实惠者十不及五。一二贤有司抚循周至，则他境流民闻风毕集，转难措手。此督抚不能真实爱民，下亦以应付塞责，一切皆属具文。请敕下随地抚绥，毋致流移失所。疏导积水，以工代赈，借给牛种，以资耕作。有流民有矿土，尉即重治督抚州县之罪。来京饥民，已领厂赈。一年之计，在于东作。无力自回者给赀遣送，其本籍无倚赖者归大兴、宛平安辑，勿令栖流无著。又每遇水旱，司、道、府亲勘，先以供应烦州县，所委佐贰，亦滋扰累，请严参重处。”奏入，上善之。命赴京畿察勘，疏消文安、大城积水。乐亭民拥閧县门，抚定之，驰章请加赈。历宝坻、滦州，卢龙，两月竣事。迁给事中。
寻出为甘肃宁夏知府，调平凉。三十五年，大旱，请赈，初为上官所格。光旭亲察灾户，亟发银米，煮粥以赈，邻县饥者率就之。时灾黎鬻妻子，道殣相望，光旭巡视山僻，赋诗曰：“轮蹄鸟道羊肠路，沟壑鸠形鹄面人。”又曰：“产破妻孥贱，肠枯草木甘。”诵者感动。自夏至次年三月始雨。平凉、隆德、固原、静宁各设粥厂二，饥民日增。虑入夏疫作，给每口两月粮，遣使归耕。时已擢凉庄道，总督文绶任以河东赈事，一切钱粮听支取，知府以下听调遣。分八路比户清勘，刊发三连票备考核。发奸摘伏，官吏惕息。竟事无中饱，民获更生。
三十七年，金川用兵，文绶调四川总督，疏请光旭随往，司三路餽饷，署按察使。蜀民失业无赖者，多习拳勇，嗜饮博，浸至劫杀，号为啯噜子，至是益众。严捕治之，改悔者发为运丁，颇收其用。以秋审失出，罢职，留治粮饷。四十年，金川平，驻西路卧龙关经理凯旋兵十馀万，帖然无扰。事竣，乞病归，年未五十。
里居遇灾，助赈一如在官时。主东林书院数十年，聚生徒讲论道义，继其乡顾宪成、高攀龙之绪。著响泉集。
沈善富，字既堂，江苏高邮人。乾隆十九年进士，选庶吉士，授编修。典江西、山西乡试。撰制诰，办院事，纂修国史、续文献通考，勤于其职。出为安徽太平知府，在官十有六年，尤尽心灾赈。三十四年，大水，坐浴盆经行村落，得赈者五十万口。当涂官圩决，密劝富家出粜，禁转掠，使各村自保。有告某家不粜者，笞之，曰；“汝奉何明令使富家出粟耶？”民乃定。三十六年，泗州水，大吏檄善富往赈之，厘户口之弊，民受其惠。值大疫，设局施药施瘗，绝荤祈禳。前后课属县种柳数百万株，官路成阴。埋暴十馀万棺。时传妖人割发，搜捕令下，诸郡骚然，独太平不妄捕一人。兄弟讼，察其词出一手，杖主讼者。兄弟悔悟如初。师弟互讦阴事，取案前文卷盈尺火之。曰：“尔词必有稿，可上控郡守焚案，不汝靳。”两造皆泣，讼乃息。贵池有争地讼于部者，视旧牍，得成化二十一年闰四月官契，念愚民安知闰，检明史七卿表，得是年闰四月文，据以定谳。
四十六年，擢河东盐运使。盐池受淡水，歉产，商运蒙古盐多劳费。及盐产复盛，弊多商困。善富曰：“盐池自古为利，不当废革。若听民自贩，必致蒙盐内侵。商人之力，不患寡，患不均。其弊有三：奸商弃瘠据肥，一也；费浮地远，伙攫其利，二也；佥代之期，贫富倒置，三也。”乃总三省引地为三等均之。复以道路远近顺配为五十六路，阄分签掣之，于是赂绝弊清。后乾隆末废商运，蒙盐果内侵，至嘉庆十一年，仍复旧制，皆如所预计。所至兴学爱士，人文蔚起。以母老乞终养，居乡多善举。著味镫斋诗文集。
方昂，字坳堂，山东历城人。乾隆三十六年进士，授刑部主事，累晋郎中。会秋谳更新例，凡金刃杀人，概为情实。昂分别其轻重，固争不得，后高宗特旨改正。坐是为同僚所忌，淹滞十年。又数上书与长官争，长官愠之，卒重其人。以荐出为江西饶州知府。安南阮光平入觐，驿传所经，多饰供帐。昂曰：“国家以威德服四夷，非讠夸以靡丽。”戒所属勿与。擢江苏苏松道，已受代将行，营弁缉盐，波及良善，众汹汹不平。营弁以民变告，且征兵，昂曰：“新守与民未习，民勿信。”自出晓谕，捕倡首者置法，申请上官褫营弁职，事即定。至任，有尼之者，遂谢病去官。
病痊，复出署松太道。闽，广洋盗窜入吴淞，总督、巡抚、提督会师于宝山。昂建议曰：“衢山与大小羊山，江、浙之分界，港汊丛杂，盗船随处可寄椗。一得风潮之便，倏忽出没，猝不及防。当其乘风而来，迎击之时，彼顺而我逆；及其趁潮而退，追击之，则我后而彼先：是使盗常凭胜势也。请于要隘多设伏，俟其至，则纵使过，而蹑其后；遇其退，则扼不使前，以待后队之追剿。盗虽黠，无能为也。”从其议，盗果大摧。补江宁盐巡道。缉讼师，剔衙蠹，戢强暴，弭盗贼，尤以砥砺风俗为先，屏绝酬酢。同官闻其风采，咸重之。嘉庆三年，擢贵州按察使，八阅月，迁江宁布政使。未久，以病乞归。
昂刚劲勤职。其归也，上曰：“此人可惜！”寻卒。
唐侍陛，字赞宸，江苏江都人，巡抚绥祖孙。乾隆中，以荫生授南河山盱通判。历任宿虹、铜沛、里河、外河同知。以治河绩考最，擢湖北郧阳知府，母忧去官。四十七年，服阕，会河决青龙冈，屡筑屡圮，大学士阿桂督治，以侍陛习河事，疏调赴工。阿桂方与总河议改河之策，决计于侍陛，侍陛曰：“今全河下注，非土埽所能当；欲逆挽归正道，难矣。但于南岸上游百里外开引河，则不与急流争，其全势易掣。以逸待劳，此上策也。”于是定计开兰阳引河，至商丘归正河，以侍陛总其事。工成，被诏嘉奖。
擢开归道。时新引河堤初成，溜逼甚险，复于仪封十六堡增开引河。夏汛水至，果分为二派：一由新引河，一由仪封旧城之南达所增引河。又于毛家寨增筑月堤，睢汛七堡建挑水坝，水势乃畅下，无溃决。五十三年，署彰卫怀道。测河势将有变，请于铜瓦厢大堤后增筑撑堤，总河兰锡第以无故兴大工难之，固请乃可。次年夏，铜瓦工内塌，势岌岌。总河李奉翰新至，视河、曰：“奈何？”侍陛曰：“待其塌多，必大决。今当于堤之下口新筑撑堤内掘开数丈，使水回溜而入。入必淤，淤则大堤撑堤合为一。河直注之力已杀，堤乃可保。”从之，堤合险平。锡第曰：“君之出奇制胜者，在前之预筑撑堤也。”
侍陛前官铜沛时，亦用放淤平险之法；又在宿虹时，夏家马路黄、运交逼，里河淤浅，水将没堤，效黄河清水龙法，疏其淤而堤安；于徐州城外增筑石工，石矶嘴增烂石，城乃无患。卫河水弱，漕艘不利，掘地引沁挟济以助卫。其应变弭患多类此。尝论治河之道曰：“河行挟沙，治法宜激之使怒而直以畅其势，曲以杀其威。无废工而不可偪，无争土而不可让。守此岸则虑彼岸，治上游则虑下游。”世以为名言。寻补山东运河道，调兖沂曹济道。以失察，左迁。遂乞病归。
侍陛历官皆有声，有功于河、淮者为多。先是南汝光道张冲之以治河著。
冲之，字道渊，顺天宛平人。雍正初，以诸生举孝廉方正，授工部主事。遇事奋厉，于总理果亲王前持议无避忌。各行省奏追亏帑积数千万，牍冗无实，请分别核免之。寻以事被谪。乾隆初，复原官，改刑部。累迁户部郎中。治事平恕。二十六年，擢河南南汝光道。是年秋，河决杨桥，大学士刘统勋、兆惠奉命往塞之，调冲之襄河事。时征秸，价腾至一茎两钱，既大集，河员犹以多备请，官吏在事者群附和之。冲之曰：“计工需料若干万，今已赢矣。灾民搜括脂髓来供用，忍复乘以为利耶？”亟白使臣，请及时楗塞，期以某日合龙，当有馀料若干万，力持其议。卒听冲之减征秫稭六千万、麻六百万，即责冲之董其役，果如期合龙，仍有馀料，殚数给还，以纾民力。巡抚胡宝瑔喜曰：“吾为国家得一良总河矣！”在官三年，治罗山狱，活诬服者四人；修城工务核实，有司不得缘为蠹；民德之。以商城狱坐徇庇，夺职，效力军台。逾年放归。
论曰：诸道本以佐布政、按察二使分领郡、县；乾隆中，罢参政、参议、副使、佥事，道始为专官。士宽等皆觥觥能举其职，侍陛尤以治河著。观其所设施，益于国，泽于民，虽古循吏，不是过也。
