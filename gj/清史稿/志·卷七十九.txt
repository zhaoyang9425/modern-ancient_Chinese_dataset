皇帝御宝 皇后金宝太皇太后皇太后金宝玉宝附 皇贵妃以下宝印
皇子亲王以下宝印 文武官印信 关防条记
清初设御宝于交泰殿，立尚宝司。其后以内监典守，当用则内阁请而用之。乾隆十一年，考定宝谱，藏之交泰殿者二十有五，藏之盛京者十。交泰殿所藏：曰“大清受命之宝”，以章皇序。白玉，方四寸四分，厚一寸。盘龙纽，高二寸。曰“皇帝奉天之宝”，以章奉若。碧玉，方四寸四分，厚一寸一分。盘龙纽，高三寸五分。曰“大清嗣天子宝”，以章继绳。金，方二寸四分，厚八分。交龙纽，高一寸七分。曰“皇帝之宝”，以布诏赦。青玉，方三寸九分，厚一寸。交龙纽，高二寸一分。曰“皇帝之宝”，以肃法驾。栴檀香木，方四寸八分，厚一寸八分。盘龙纽，高三寸五分。曰“天子之宝”，以祀百神。白玉，方二寸四分，厚八分。交龙纽，高一寸三分。曰“皇帝尊亲之宝”，以荐徽号。白玉，方二寸一分，厚七分。盘龙纽，高一寸三分。曰“皇帝亲亲之宝”，以展宗盟。白玉，方二寸二分，厚一寸二分。交龙纽，高一寸二分。曰“皇帝行宝”，以颁赐赉。碧玉，方四寸八分，厚一寸九分。蹲龙纽，高二寸五分。曰“皇帝信宝”，以征戎伍。白玉，方三寸三分，厚六分。交龙纽，高一寸六分。曰“天子行宝”，以册外蛮。碧玉，方四寸八分，厚一寸九分。蹲龙纽，高二寸三分。曰“天子信宝”，以命殊方。青玉，方三寸八分，厚一寸三分。交龙纽，高一寸七分。曰“敬天勤民之宝”，以饬觐吏。白玉，方三寸一分，厚一寸五分。交龙纽，高一寸七分。曰“制诰之宝”，以谕臣僚。青玉，方四寸，厚二寸。交龙纽，高二寸七分。曰“敕命之宝”，以钤诰敕。碧玉，方三寸五分，厚一寸三分。交龙纽，高一寸八分。曰“垂训之宝”，以扬国宪。碧玉，方四寸，厚一寸五分。交龙纽，高二寸。曰“命德之宝”，以奖忠良。青玉，方四寸，厚一寸四分。交龙纽，高二寸一分。曰“钦文之玺”，以重文教。墨玉，方三寸六分，厚一寸五分。交龙纽，高一寸六分。曰“表章经史之宝”，以崇古训。碧玉，方四寸七分，厚二寸一分。交龙纽，高二寸二分。曰“巡狩天下之宝”，以从省方。青玉，方四寸七分，厚二寸。交龙纽，高二寸五分。曰“讨罪安民之宝”，以张征伐。青玉，方四寸八分，厚二寸。交龙纽，高二寸五分。曰“制驭六师之宝”，以整戎行。墨玉，方五寸三分，厚一寸四分。交龙纽，高二寸二分。曰“敕正万邦之宝”，以诰外国。青玉，方三寸八分，厚一寸五分。盘龙纽，高二寸三分。曰“敕正万民之宝”，以诰四方。青玉，方四寸一分，厚一寸五分。交龙纽，高二寸。曰“广运之宝”，以谨封识。墨玉，方六寸，厚二寸一分。交龙纽，高二寸。
盛京所藏：曰“大清受命之宝”，碧玉，方四寸八分，厚一寸九分。蹲龙纽，高二寸四分。曰“皇帝之宝”，青玉，方四寸八分，厚一寸九分。交龙纽，高二寸七分。曰“皇帝之宝”，碧玉，方五寸，厚一寸八分。盘龙纽，高三寸。曰“皇帝之宝”，栴檀香木，方三寸八分，厚六分。素龙纽，高五分。曰“奉天之宝”，金，方三寸七分，厚九分。交龙纽，高二寸。曰“天子之宝”，金，方三寸七分，厚九分。交龙纽，高二寸。曰“奉天法祖亲贤爱民”，碧玉，方四寸九分，厚一寸五分。交龙纽，高二寸。曰“丹符出验四方”，青玉，方四寸七分，厚二寸。交龙纽，高二寸二分。曰“敕命之宝”，青玉，方三寸七分，厚一寸八分。交龙纽，高二寸五分。曰“广运之宝”，金，方二寸四分，厚八分。交龙纽，高一寸五分。
高宗御制国朝传宝记曰：“国朝受天命，采古制为玺。掌以宫殿监正，袭以重盝，承以髤几，设交泰殿中，以次左右列，当用则内阁请而用之。其质有玉、有金、有栴檀木。玉之品有白、有青、有碧。纽有交龙、有盘龙、有蹲龙。其文自太宗文皇帝以前，专用国书，既乃兼用古篆。其大小自方六寸至二寸一分不一。尝考大清会典，载御宝二十有九，今交泰殿所贮三十有九。会典又云：‘宫内收贮者六，内库收贮者二十有三。’今则皆贮交泰殿，数与地皆失实。至谓‘皇帝奉天之宝’即传国玺，两郊大祀及圣节宫中告天青词用之，此语尤诞谬。大祀遵古礼，用祝版署名而不用宝。圣节宫中未尝有告天事，或道箓祝厘，时一行之，亦不过偶存其教耳，未尝命文人为青词，亦未尝用宝。且此玺孰非世之传守，而专以一宝为传国玺，亦不经。盖缘修会典诸臣无宿学卓识，复未尝请旨取裁，仅沿明时内监所书册档，承譌袭谬，遂至于此。甚矣纪载之难也。且会典所不载者，复有‘受命于天既寿永昌’一玺，不知何时附藏殿内，反置之正中。按其词虽类古所传秦玺，而篆文拙俗，非李斯虫鸟之旧明甚。独玉质莹洁如截肪，方得黍尺四寸四分，厚得方之三。以为良玉不易得则信矣，若论宝，无论非秦玺，即真秦玺，亦何足贵！乾隆三年，高斌督河时奏进属员濬宝应河所得玉玺，古泽可爱，又与辍耕录载蔡仲平本颇合。朕谓此好事者仿刻所为，贮之别殿，视为玩好旧器而已。夫秦玺煨烬，古人论之详矣。即使尚存，政、斯之物，何得与本朝传宝同贮？于义未当。又雍正年故大学士高其位进未刻碧玉宝，一文未刻，未成为宝，而与诸宝同贮，亦未当。朕尝论之，君人者在德不在宝。宝虽重，一器耳。明等威、征信守，与车旗章服何异？德之不足，则山河之险，土宇之富，拱手而授之他人，未有徒恃此区区尺璧，足以自固者。诚能勤修令德，系属人心，则言传号涣，万里奔走，珍非和璧，制不龙螭，篆不斯籀，孰敢不敬信承奉，尊为神明。故宝器非宝，宝于有德。古有得前代符宝，君臣动色矜耀，侈为瑞贶者。我太宗文皇帝时，获蒙古所传元帝国宝，容而纳之，初不借以为受命之符。由今思之，文皇帝之臣服函夏，垂统万世，在德耶？在宝耶？不待智者而知之矣。善夫唐梁肃之言曰：‘鼎之轻重，玺之去来，视德之高下，位之安危。’然则人君承祖宗付畀，思以永膺斯宝，引而勿替，其非什袭固守之谓。谓夫日新厥德，居安虑危，凝受皇天大宝命，则德足重宝，而宝以愈重。玺玉自古无定数，今交泰殿所贮，历年既久，纪载失真，且有重复者。爰加考正排次，定为二十有五，以符天数。并著成谱，而序其大恉如此。”又盛京尊藏宝谱序曰：“乾隆十一年春，阅交泰殿所贮诸宝，既详定位置，为文记之。其应别贮者，分别收贮。至其文或复见，及国初行用者，为数凡十。虽不同现用之宝，而未可与古玩并列。因念盛京为国家发祥地，祖宗神爽，实所式凭。朕既重缮列祖实录，尊藏凤凰楼上，觐扬光烈，传示无疆。想当开天之始，凝受帝命，宝符焕发，六服承式，璠玙孚尹，手泽存焉。记不云乎，‘陈其宗器’，弘璧琬琰，陈之西序，崇世守也。爰奉此十宝，赍送盛京，𫔎而藏之，而著其缘起如此。”
乾隆十三年九月，改镌御宝，始用清篆文，左为清篆，右为汉篆。高宗御题交泰殿宝谱序后曰：“宝谱成于乾隆十一年丙寅，越三年戊辰，始指授儒臣为清文各篆体书。因思向之国宝，官印，汉文用篆书，而清文则用本字者，以国书篆体未备也。今既定为篆法，当施之宝印，以昭画一。按谱内青玉‘皇帝之宝’，本清字篆文，传自太宗文皇帝时，自是而上四宝，均先代相承，传为世守者，不敢轻易。其檀香‘皇帝之宝’以下二十有一，则朝仪纶綍所常用，宜从新制。因敕所司一律改镌，与汉篆文相配，并记之宝谱序后云。”
乾隆四十五年八月，高宗七旬圣寿，用杜甫句刻“古稀天子之宝”，并御制古稀说，兼系以诗。四十六年正月，用干清宫西暖阁贮“敬天勤民宝”之例，贮“古稀天子之宝”于东暖阁。
皇后金宝，清、汉文玉箸篆，交龙纽，平台，方四寸四分，厚一寸二分。
康熙四年，制太皇太后金宝、玉宝，盘龙纽。馀皆与皇后宝同。玉宝台高一寸八分，馀同金宝。
皇太后金宝、玉宝，俱盘龙纽。馀与皇后宝同。
皇贵妃金宝，清、汉文玉箸篆，蹲龙纽，平台，方四寸，厚一寸二分。
贵妃金宝，与皇贵妃同。
妃金印，清、汉文玉箸篆，龟纽，平台，方三寸六分，厚一寸。
康熙十五年，定皇太子金宝，玉箸篆，蹲龙纽，平台，方四寸，厚一寸二分。
和硕亲王金宝，龟纽，平台，方三寸六分，厚一寸。亲王世子金宝，龟纽，平台，方三寸五分，厚一寸。多罗郡王镀金银印，麒麟纽，平台，方三寸四分，厚一寸。俱清、汉文芝英篆。
外国王镀金银印，清、汉文尚方大篆，驼纽，平台，方三寸五分，厚一寸。顺治十年，以朝鲜国王原领印文有清字无汉字，命礼部改铸清、汉文金印，颁给该王，仍将旧印缴进。
宗人府、衍圣公银印，直纽，三台，方三寸三分，厚一寸。俱清、汉文尚方大篆。
公、侯、伯银印，虎纽，方三寸三分，厚九分。公三台，侯、伯二台。
经略大臣、大将军、将军、领侍卫内大臣银印，虎纽，二台，方三寸三分，厚九分。俱清、汉文柳叶篆。
军机事务处银印，直纽，二台，方三寸二分，厚八分。宣统三年四月，改军机处为内阁，旧内阁遂裁。
各部、都察院银印，直纽，三台，方三寸三分，厚九分。俱清、汉文尚方大篆。
理藩院银印，直纽，三台，方三寸三分，厚九分。兼清、汉、蒙古三体字，清、汉文尚方大篆，蒙古字不用篆。理藩院后改理藩部。
盛京五部银印，直纽，二台，方三寸二分，厚八分。盛京五部后裁。
户部总理三库事务银印，直纽，二台，方三寸二分，厚八分。户部后改名度支部。
翰林院银印，二台，方三寸二分，厚八分。
内务府银印，二台，方三寸二分，厚八分。
景陵、泰陵内务府总管，东陵、泰陵承办事务铜关防，凡关防皆直纽。长三寸，阔一寸九分。銮仪卫银印，直纽，二台，方三寸二分，厚八分。宣统朝因避写故名銮舆卫。俱清、汉文尚方大篆。
通政使司、大理寺、太常寺、顺天府、奉天府银印，直纽，方二寸九分，厚六分五厘。通政司后裁，大理寺后改大理院，太常寺后归并礼部。俱清、汉文尚方小篆。
詹事府铜印，直纽，方二寸七分，厚九分。
光禄寺、太仆寺、武备院、上驷院、奉宸苑铜印，直纽，方二寸六分，厚六分五厘。詹事府后裁，光禄寺后归并礼部，太仆寺后归并陆军部。
内繙书房铜关防，长三寸，阔一寸九分，俱清、汉文尚方小篆。
国子监铜印，直纽，方二寸五分，厚六分。
太医院铜印，直纽，方二寸四分，厚五分。
各道监察御史、稽察内务府御史、稽察宗人府御史、巡盐御史铜印，直纽，有孔，方一寸五分，厚三分。
宗人府左、右司，太仆寺左、右司，銮仪卫左、右司，各部、理藩院各司，铜印，直纽，方二寸四分，厚五分。
内务府各司铜印，直纽，方二寸二分，厚四分五厘。
崇文门税务管理，坐粮厅户部分司，工部木柴监督，工部木厂监督，工部管理街道各仓监督，工部后改并为农工商部。左、右翼管税，户部银库、缎匹库，户部办理八旗俸饷，户部办理八旗现审，顺天、奉天府丞，各关税监督铜关防，长三寸，阔一寸九分。
巡视五城御史、管理古北口驿务，管理独石口驿务铜关防，长二寸八分，阔一寸九分。
钦天监时宪书铜印，直纽，方二寸一分，厚四分四厘。
畅春园、圆明园、清漪园官房税库铜条记，凡条记皆直纽。长二寸六分，阔一寸九分。俱清、汉文钟鼎篆。
大理寺左、右司，光禄寺四署，五城兵马司铜印，直纽，方二寸二分，厚四分五厘。
中书科铜印，直纽，方二寸一分，厚四分五厘。
内阁典籍厅铜关防，长三寸，阔一寸九分。
翰林院典簿，礼部铸印局，宣统三年印铸局改属新内阁，礼部亦改典礼院。理藩院银库，工部制造库，工部料估所，各部、院督催所铜关防，长三寸，阔一寸九分。
顺天府府治中、稽察盛京五部将军衙门、稽察黑龙江等处、稽察宁古塔等处铜关防，长二寸九分，阔一寸九分。
兵马司副指挥铜关防，长二寸六分，阔一寸六分。
宗人府经历司铜印，直纽，方二寸四分，厚五分。
都察院经历司铜印，直纽，方二寸二分，厚四分五厘。
銮仪卫经历司，各部、院、寺司务厅铜印，直纽，方二寸一分，厚四分四厘。
各坛、庙、祠祭署铜印，直纽，方二寸，厚四分二厘。
太医院药库铜印，直纽，方一寸九分，厚四分二厘。
国子监典籍厅铜印，直纽，方一寸九分，厚四分二厘。
礼部铸印局大使铜条记，长二寸六分，阔一寸九分。
兵马司吏目铜条记，长二寸四分，阔一寸四分。俱清、汉文垂露篆。
护军统领、前锋统领、火器营统领银印，虎纽，方三寸三分，厚九分。
提督九门步军统领，圆明园总管八旗、内府三旗官兵银印，虎纽，二台，方三寸三分，厚九分。
总管云梯健锐营八旗传事银关防，直纽，长三寸二分，阔二寸。俱清、汉文柳叶篆。
护军统领、参领、协领、云梯健锐营翼长、各处总管铜关防，长三寸，阔一寸九分。俱清、汉文殳篆。
八旗佐领，宗室、觉罗族长铜图记，凡图记皆直纽。方一寸七分，厚四分五厘。俱清文悬针篆。
咸安宫官学、景山官学、养心殿造办处铜图记，方一寸七分，厚四分。
看守通州三仓首领铜关防，长三寸，阔一寸九分。俱清、汉文悬针篆。
镇守将军银印，虎纽，二台，方三寸三分，厚九分。
副都统银印，虎纽，二台，方三寸二分，厚八分。俱清、汉文柳叶篆。
察哈尔都统银印，虎纽，二台，方三寸三分，厚九分。用满洲、蒙古二种字，满文柳叶篆。
总统伊犁等处将军银印，虎纽，二台，方三寸三分，厚九分。兼满、汉、托忒、回子四种字，满、汉文俱柳叶篆，托忒、回子字不篆。
办理伊犁、乌鲁木齐等处事务大臣银印，虎纽，二台，方三寸三分，厚九分。兼满、汉、托忒三种字，满、汉文俱柳叶篆。
伊犁分驻雅尔城总理参赞大臣银印，虎纽，二台，方三寸三分，厚九分。兼满洲、托忒、回子三种字，满文柳叶篆。
办理叶尔羌、喀什噶尔、阿克苏诸处事务大臣银印，虎纽，方三寸三分，厚九分。兼满、汉、回子三种字，满、汉文俱柳叶篆。
管理巴里坤等处事务大臣银印，虎纽，二台，方三寸三分，厚九分。
办理哈密粮饷事务大臣银印，虎纽，二台，方三寸三分，厚九分。俱柳叶篆。
八旗游牧总管，察哈尔总管、城守尉铜印，方二寸六分，厚六分五厘。殳篆。
兴京等城守尉铜关防，长三寸，阔一寸九分。
锦州等城守尉铜关防，长二寸九分，阔一寸九分。
驻防左、右翼长，协领、参领铜条记，长二寸六分，阔一寸六分五厘。俱殳篆。
防守尉铜关防，长二寸八分，阔一寸九分。
驻防佐领铜条记，长二寸六分，阔一寸六分五厘。俱清、汉文悬针篆。
直省总督、巡抚银关防，直隶总督、陕甘总督、四川总督，镌兼巡抚字样。江西巡抚、河南巡抚，镌兼提督字样。山西巡抚，镌兼提督盐政字样。长三寸二分，阔二寸，俱清、汉文尚方大篆。
钦差大臣铜关防，如督、抚式。三品以上用之。
各省承宣布政使司银印，直纽，二台，方三寸一分，厚八分。
各省提刑按察使司后改提法使。铜印，直纽，方二寸七分，厚九分。
各省盐运使司铜印，直纽，方二寸六分，厚六分五厘。
各省提督学政后改提学使，并改关防为印信。铜关防，长二寸九分，阔一寸九分。俱清、汉文尚方小篆。
各处管理织造铜关防，长二寸九分，阔一寸九分。
各省守、巡道后于省会地方增设巡警道、劝业道。铜关防，长三寸，阔一寸九分，俱清、汉文钟鼎篆。
钦差官员铜关防、如道员式。四品以下用之。
各府铜印，直纽，方二寸五分，厚六分。
各府同知、通判铜关防，长二寸八分，阔一寸九分。
各州铜印，直纽，方二寸三分，厚五分。
京县铜印，直纽，方二寸二分，厚四分五厘。
各县铜印，直纽，方二寸一分，厚四分四厘。
盐课提举司铜印，方二寸四分，厚五分。
淮南仪所监制官铜关防，长二寸八分，阔一寸九分。
布政使司经历司、理问所铜印，方二寸二分，厚四分五厘。
盐运使司经历司铜印，方二寸一分，厚四分四厘。
布政使司照磨所、京府儒学、各府经历司铜印，方二寸，厚四分二厘。
京府照磨所、司狱司、各府照磨所、司狱司、各府儒学、卫儒学、布政司库大使、府库大使、巡检司、税课司、茶马司铜印，方一寸九分，厚四分。
各州、县儒学铜条记，长二寸六分，阔一寸六分五厘。
县丞、主簿、吏目、盐课所、批验所、各驿丞、递运所、各局、各仓、各闸铜条记，长二寸四分，阔一寸三分。俱垂露篆。
提督、总兵官银印，虎纽，三台，方三寸三分，厚九分。
镇守挂印总兵官银印，虎纽，二台，方三寸三分，厚九分。
镇守总兵官铜关防，长三寸二分，阔二寸。俱清、汉文柳叶篆。
副将、参将、游击铜关防，长三寸，阔一寸九分。
宣慰司铜印，方二寸七分，厚九分。俱清、汉文殳篆。
都司佥书铜关防，长三寸，阔一寸九分。营都司，卫、所千总铜关防，长二寸八分，阔一寸九分。
守备铜条记，长二寸六分，阔一寸六分。
卫守备铜印，方二寸六分，厚六分五厘。
宣抚司铜印，方二寸五分，厚六分。
宣抚司副使、安抚司领运千总铜印，方二寸四分，厚五分五厘。
长官司指挥、佥事铜印，方二寸二分，厚四分五厘。俱清、汉文悬针篆。
卫经历、宣慰司经历铜印，方二寸一分，厚四分四厘，垂露篆。
土千户铜印，方二寸三分，厚四分五厘。
土百户铜印，方二寸，厚四分二厘。俱清、汉文悬针篆。
管理京城喇嘛班第、管理盛京喇嘛班第铜印，方二寸二分，厚四分五厘。俱清、汉文转宿篆。
正乙真人铜印，方二寸四分，厚五分。清、汉文垂露篆。
乾隆十四年，礼部奉谕：“理藩院印文之蒙古字，不必篆书。外藩紥萨克盟长、喇嘛、并蒙古、西藏，一应满洲、蒙古、唐古特文，均亦不必篆书。其在京紥萨克、大喇嘛印，满文俱篆书，蒙古文不必篆书。”又谕：“近因新定清文篆书，铸造各衙门印信，所司检阅库中所藏经略大将军、将军诸印，凡百馀颗。皆前此因事颁给，经用缴还，未经销毁者。会典复有‘命将出师，请旨将库中印信颁给’之文，遂至滥觞。朕思虎符鹊纽，用之军旅，所以昭信，无取繁多。库中所藏，其中振扬威武，建立肤功者，具载历朝实录，班班可考。今择其克捷奏凯，底定迅速者，经略印一，大将军、将军印各七，分匣收贮。稽其事迹始末，刻诸文笥，足以传示奕禩。即仍其清、汉旧文，而配以今制清文篆书，如数重造。遇有应用，具奏请旨颁给。一并藏之皇史宬。其馀悉交该部销毁。此后若遇请自皇史宬而用者，蒇事仍归之皇史宬。若因遇事特行颁给印信者，事完交部销毁。将此载入会典。”
高宗御定印谱，钦命总理一切军务储糈经略大臣关防一，奉命、抚远、宁远、安东、征南、平西、平北大将军印各一，镇海、扬威、靖逆、靖东、征南、定西、定北将军印各一。并御制印谱序曰：“国家膺图御宇，神圣代兴，赫濯挞伐，光启鸿业。时则有推毂命将之典，及功成奏凯，还上元戎佩印。载在册府，藏之史宬。盖法物留诒，不啻如曩籍所称玉节牙璋，尚方齐斧者比。乾隆十七年，厘考国书篆字成，因详加酌定。交泰殿所遵奉世传御宝，仍依本文，不敢更易。其常行诰敕所钤用，以及部院司寺以下，外而督、抚、提、镇以下，咸改铸篆文，以崇典章、昭法守。而大将军、经略及诸将军之印，或存旧，或兼篆，一依交泰殿诸宝之例，各以时代为次。兹西陲武功将竣，爰谱图系说如左。书曰：‘其克诘尔戎兵，以陟禹之迹，方行天下，至于海表，罔有不服。’信大兵可百年不用，不可一日不备。披斯谱也，必将曰：是印也，是我朝某年殄某寇、定某地所用也。又将曰：是印也，铸自某年，某官既奉以集事，传至某年，某官复奉以策勋者也。想见一时受成庙算，元老壮猷。丰纽重台，焜翟耳目。继自今觐扬光烈，思所以宏此远谟。弼我亿万世丕丕基，将于是乎在。以视铭绩鼎钟，图形台阁者，不尤深切著明也欤？然则观于宝谱，而一人守器之重可知；观于印谱，而群才翊运之殷又可知。诗曰：‘王之荩臣，无念尔祖。’记曰：‘君子听鼓鼙，则思将帅之臣。’一再披阅，其何能置大风猛士之怀哉！装潢蒇事，并令守者什袭尊藏。为部凡四：一皇史宬，一大内，一内阁，一盛京也。”
