王庆云 谭廷襄 马新贻 李宗羲 徐宗干 王凯泰 郭柏荫
王庆云，字雁汀，福建闽县人。道光九年进士，选庶吉士，授编修。二十七年，大考一等，擢侍读学士，迁通政副使。庆云通知时事，尤究心财政，穷其利病，稽其出入。文宗即位求言，庆云疏请通言路，省例案，宽民力，重国计。其言重国计，略谓：“今岁入四千四五百万，岁出在四千万以下，田赋实征近止二千八百万。夫旱潦事出偶然，而岁岁轮流请缓；盐课岁额七百四十馀万，实征常不及五百万。生齿日增，而销盐日绌。南河经费，嘉庆时止百馀万，迩来递增至三百五六十万。入少出多，置之不问，思为一切苟且之计，何如取自有之财，详细讲求：地丁何以岁岁请缓？盐课何以处处绌销？河工何以年年报险？必得弊之所在而革除之。”奏入，上深韪焉。
时命中外大臣保荐人材，礼部侍郎曾国藩举庆云以应，诏擢詹事，署顺天府尹。咸丰元年，授户部侍郎，仍署府尹。内务府议令庄头增租，佃户不应，则勒限退地。庆云偕直隶总督讷尔经额援乾隆间停设庄头，嘉庆间奏禁增租夺佃两案，奏请敕内务府不得任意加租。户部请改河东盐政章程，并清查山西州县亏空，命庆云偕浙江布政使联英往按。
寻奏定清查亏空章程，并会山西巡抚那苏图奏言：“晋商赔累，一在盐本钜，一在浮费多，一在运脚重。官盐既贵，私贩遂乘间蔓延。从前盐价每石三五十两，自坐商囤积居奇，畦地锭票，租典靡常，一业数主，人人牟利。一石之盐，贵百三四十两，运商安得不困？河东盐行三省，酬应繁多，总商分派者号为厅摊，散商自送者岁有常例，统计二十六万馀两，几达岁课之半。加以石盐脚费多至百两，因其定价难增，遂至相率为伪，搀沙短秤，民食愈艰。臣等公同商酌，轻盐本必先定池价，革浮费必先行票法，减运脚必先分口岸，将缉私之法并寓其中。盖盐有专商，票无定贩，大要在留商招贩，先课后盐，而后引目不致虚悬，课额无虞短绌。向来坐商昂价，总以缺产为词。臣览池面宽广，卤气醲厚，即雨旸不齐，裒多益寡，足敷五千六百馀石之额。盐贵不在缺产，而在售私。拟定白盐一石贵止六十两，青盐递减，坐商工本外有赢馀。令各商立法互稽，但使盐不旁流，商盐自富，锭票销价，亦复删芟。畦地租典，先侭运商，总期减轻成本，禁卫课官吏浮费，别筹公用。每票征银七分有奇，随课收发，此外需索，坐赃科罪。其领票、招贩、掣盐、截角诸事，悉仿两淮成例，微为变通，以归简易。河东盐行河南引地，自嘉庆二十四年改为商运民销，以会兴镇为发盐口岸，商民称便。拟将陕西、山西、会兴镇分为三路，不许搀越，盐到发贩随销，亦听商人自运，兼防夹私，力杜作伪。统计河东全纲，比较昔价，裁浮改岸，年省七十馀万。得人守法，商力不疲。即间有歇业，或运商归并，或坐商承充，永绝举商、保商诸弊。”下部议行。
庆云既明习计政，主部事，先后奏请清厘江宁、苏州、安徽三布政司例应入拨、延未造报各款，自道光三年至咸丰元年，凡千五十九款，九百三十六万两。又奏言：“江南赋甲他省，额征五百二十九万，道光十六年，豁欠五百六十馀万，计十年蠲一年之额；二十六年，豁欠一千馀万，计十年蠲两年。及咸丰二年，豁欠一千三百馀万，十年几蠲三年。请饬江苏督抚，熟田未完，不得混入次年缓征。”又奏覆闽浙总督季芝昌等以闽硷疲累，请展缓匀代额课，言：“闽硷所以疲累，病在私盐充斥，浮费繁重。芝昌等议停匀代课六万馀，派认续例课二万馀，五年之后，匀代起征，例课仍纳。朝三暮四，恐无此办法。”又言：“芝昌等但陈料理之难，未筹补救之法，或就场征课，或按包抽税。应令择一可行之策，另议具奏。”又奏覆江西巡抚张芾请拨粤盐济销，言：“江西借拨粤盐，前明总制陈南金、巡抚王守仁尝行之，所谓不加赋而财足，不扰民而事办，其法至善。应令速筹遵办。”又奏：“滇、黔解运铜铅，道远阻兵。应令于提镇驻紥重兵之处，筹铸制钱，并于附近水次兼铸大钱，运四川、两湖易银，并派民间交纳地丁税课。”又奏：“新疆南、北两路驻兵四万，岁需经费一百三四十万，垂及百年，为数万万。请停陕省官兵换防喀什噶尔等八城，即由伊犁、乌鲁木齐满、绿营饬拨，五年更换，可岁省数十万。”又奏请裁东河河督南河河库道并两河厅员修防经费，南河不得过百万，东河不得过七八十万，并裁漕督，归南河总督兼管。各疏多如所议行。寻授陕西巡抚。
四年，粤匪扰河南，庆云赴潼关，与提督丰绅、将军紥拉芬筹防御。又自潼关赴商南，遍历各隘。上命丰绅率兵驻襄阳。粤匪陷武昌，庆云请以湖北会城暂移襄阳，山西、四川协筹军饷，保全大局。寻调山西巡抚。
五年，奏言：“潞盐行销山西、陕西、河南三省，陕患盐多，晋苦值贵。拟将陕引匀销晋省三百七十石。晋引则就地远近，公平定价。惟河南官运已觉畅行，拟兼行民运，以广招徕。禁止吉兰泰、花马池盐侵销。”又言：“陕省课归地丁，输纳不前，请仿河南招贩民运，于河东、河西择地设局稽查。”又奏言：“军兴以来，各军营用银出纳，易钱买粮，岁丰银裕，何便如之！今用兵之地，赋税不全，仰给邻省，完善之区，正供不足，佐以捐输。当此谷贵钱荒，以银易钱，以钱易粮，耗折大半。往时兵饥，得银可饱，恐此后以银亦不可饱，况银且不可常继。拟令州县碾动仓谷，解饷兼用制钱，舟楫可通，宜无不便。”均如所请。
又奏：“山西前明逼近三边郡县，率民筑堡自卫。一县十馀堡至百数十堡，星罗釭布。今惟云中、代、朔，堡寨相连，省南各属，则多残缺，当令缮完。定社规，立义学，化导少壮惰游，合祭赛以联其情，相守望以齐其力。有事则聚守，无事则散居，于无形中寓坚壁清野之法。”又以河南南阳诸地旱蝗，请饬发仓筹赈，俾灾民不为土匪勾胁，以救灾即以弭患。捻匪扰南阳，庆云密陈省南分三路，遣兵巡防。
擢四川总督，贵州思南教匪为乱，庆云遣兵防酉阳秀山，请饬总兵蒋玉龙自镇远规复思南。寻奏四川旧有啯匪，盗案多于他省，饬各属行保甲，立限捕盗。又奏于酉阳设屯田，分设屯兵驻防城乡要隘。又奏：“川省差役捕盗，传证起赃，辄纠多人，持械搜掠，名曰‘扫通’者，此与强盗无异。请照强盗律，不分首从皆斩，兵丁有犯同之。”均下部议行。
寻以黔匪焚掠，渐近綦南，遣兵出境攻层峦山、飞梯岩诸隘，又破胡家坪贼巢。九年，兼署成都将军，调两广总督。行次汉阳，以病乞罢，许之。旋召诣京师，病未即行。十一年，穆宗即位，授左都御史，擢工部尚书。同治元年三月，庆云将力疾赴召，前一日剧病，卒，谥文勤。孙仁堪，循吏有传。
谭廷襄，字竹厓，浙江山阴人。道光十三年进士，选庶吉士，散馆授刑部主事，再迁郎中。出为直隶永平知府，调保定，迁顺天府尹，擢刑部侍郎。咸丰六年，出为陕西巡抚。直省采米运京仓，廷襄疏言：“陕西产米少，转输不便。请改折解款，由部召籴，费节而事集。”七年，署直隶总督。
是时英、法、俄、美四国合军陷广东省城，廷襄疏请封货闭关，恩威并用，上以海运在途，激之生变，虚声无实益，不允。八年四月，英兵北犯，占大沽炮台，窥内河。大沽口外积沙，海舟不能直入，敌舟至，数以小汽船采测。时方议款，不为备，不虞其骤发。钦差大臣僧格林沁劾廷襄，夺官戍军台。九年，以三品顶戴署陕西巡抚。上命直省禁习天主教，廷襄疏言：“天主教流行中国二百馀年，到处穷搜，转滋骇愕。惟有密饬官吏稽查保甲，列册密记，乘机启导。”时款议未定，或请西巡，偕总督乐斌疏陈三便三难，议乃寝。
十一年，授山东巡抚。频岁军兴，山东诸郡县群盗蜂起，皖捻入境，勾结土匪，滋扰几遍。僧格林沁大军驻山东督剿，廷襄率兵出省协助，并督各郡县团练防剿兼施，具详僧格林沁传。同治元年，兼署河东河道总督。三年，入为刑部侍郎，调工部，又调户部。
五年，湖北巡抚曾国荃疏劾总督官文贪庸骄蹇，并以公使钱餽四川考官胡家玉、张晋裕等，上命尚书绵森及廷襄往按，并诘家玉。家玉言自四川还京，道湖北，官文等餽赆，以道梗改水程，无州县支应，乃受以充费。廷襄等至湖北，疏言：“丁、漕、盐、厘、关税、捐输，实用实支，并无浮滥。惟汉阳竹木捐零星不请奖叙者，凡因公动用，例不报销之项，由此动支，官文餽家玉等是实。”上为罢官文。即令廷襄署总督，家玉等并下吏议。
御史佛尔国春劾国荃，言国荃亦以竹木税治公廨，严责廷襄蒙蔽。廷襄等复疏陈国荃上官未久，无以竹木税治公廨事，因言：“湖北三次陷贼，百端草创，不循例案，诸废具举，随事设施。今以动用官款，加以处分，亦足示警。若更罪及所受之人，路远给赀，亲丧承赙，皆罣吏议。王道本人情，琐屑烦苛，似非政体。”于是诸受餽者皆置不问。六年，上用前事夺官文总督，是冬，国荃亦以病乞罢。
廷襄还京，署吏部侍郎，迁左都御史。再迁刑部尚书，兼署吏部。九年，卒，赠太子少保，谥端恪。
马新贻，字谷山，山东菏泽人。道光二十七年进士，安徽即用知县，除建平，署合肥，以勤明称。咸丰三年，粤匪扰安徽，淮南北群盗并起，新贻常在兵间。五年，从攻庐州巢湖，新贻击败援贼，迭破贼盛家桥、三河镇、柘皋诸贼屯，寻克庐州。积功累擢知府，赐花翎，补庐州。七年，捻匪、粤匪合陷桃镇，分扰上下派河，新贻破贼舒城，记名以道员用。八年，署按察使。贼犯庐州，新贻率练勇出城迎击，贼间道入城，新贻军溃失印，下吏议，革职留任。九年，丁母忧，巡抚翁同书奏请留署。十年，钦差大臣袁甲三为奏请复官。十一年，同书复奏荐，命以道员候补。丁父忧，甲三复奏请留军。同治元年，从克庐州，败贼寿州吴山庙，加按察使衔，署布政使。苗沛霖叛，从署巡抚唐训方守蒙城，屡破贼。二年，授按察使，寻迁布政使。
三年，擢浙江巡抚。浙江新定，民困未苏，新贻至，奏蠲逋赋。四年，复奏减杭、嘉、湖、金、衢、严、处七府浮收钱漕，又请罢漕运诸无名之费，上从之，命勒石永禁。筑海宁石塘、绍兴东塘，濬三江口。岐海为盗贼窟穴，遣兵捕治，擒其魁。厚于待士，会城诸书院皆兴复，士群至肄业，新贻皆视若子弟，优以资用奖励之。严州、绍兴被水，蠲赈核实，灾不为害。台州民悍，辄群聚械斗，新贻奏：“地方官惮吏议，瞻顾消弭。请嗣后有讳匿不报者参处；仅止失察，皆宽贷，仍责令捕治。”下部议行。象山、宁海有禁界地曰南田，方数百里，环海土寇邱财青等处窟其中，遣兵捕得财青置之法，南田乃安。黄岩总兵刚安泰出海捕盗，为所戕，檄副将张其光等击杀盗五十馀。上以新贻未能豫防，下吏议。嘉兴、湖州北与苏州界，皆水乡，方乱时，民自卫置枪于船，谓之“枪船”，久之聚博行劫为民害。新贻会江苏巡抚郭柏荫督兵擒斩其渠，及悍党数十，枪船害始除。擢闽浙总督。
七年，调两江总督，兼通商大臣。奏言：“标兵虚弱，无以壮根本。请选各营兵二千五百人屯江宁，亲加训练。”编为五营，令总兵刘启发督率缉捕，盗为衰止。宿迁设水、旱两关，淮关于蒋坝设分关，并为商民扰累。新贻奏：“蒋坝为安徽凤阳关辖境，淮关远隔洪泽湖，不应设为子口。当令淮关监督申明旧例，严禁需索。宿迁旱关非旧例，征数微，请裁撤，专收水关。”从之。幅匪高归等在山东、江苏交界占民圩，行劫，新贻捕诛其渠。
九年七月，新贻赴署西偏箭道阅射，事毕步还署。甫及门，有张汶祥者突出，伪若陈状，抽刀击新贻，伤胁，次日卒。将军魁玉以闻，上震悼，赐恤，赠太子太保，予骑都尉兼云骑尉世职，谥端愍。命魁玉署总督，严鞫汶祥，词反复屡变。给事中王书瑞奏请根究主使，命漕运总督张之万会讯。之万等以狱辞上，略言：“汶祥尝从粤匪，复通海盗。新贻抚浙江，捕杀南田海盗，其党多被戮，妻为人所略。新贻阅兵至宁波，呈诉不准，以是挟仇，无他人指使。请以大逆定罪。”复命刑部尚书郑敦谨驰往，会总督曾国藩覆讯，仍如原谳，汶祥极刑，并戮其子，上从之。
新贻官安徽、浙江皆得民心，治两江继曾国藩后，长于综核，镇定不扰。江宁、安庆、杭州、海塘并建专祠。
李宗羲，字雨亭，四川开县人。道光二十七年进士，安徽即用知县，历英山、婺源、太平。咸丰三年，粤匪陷安庆，宗羲奉檄诣庐州军督粮械，积功累擢知府。八年，曾国藩进规安徽，调充营务处。九年，署安庆知府，以疾去官。同治元年，河南巡抚严树森疏荐，命送部引见，树森旋抚湖北，又疏调从军。三年，曾国藩督两江，调赴两江筦江北厘金总局，裁定沿江厘捐科则。江宁克复，以道员归两江补用。四年，署两淮盐运使。自军兴，淮南盐艘改道泰兴，宗羲于瓜洲东别濬新河，避长江风涛之险，商民便之。迁安徽按察使，再迁江宁布政使。五年，清水潭决，被灾者七州县，宗羲工赈并行，活民甚众。定招垦荒田酌缓升科限制章程，及江宁七属民卫丁漕折征等次，民皆称便。
八年，擢山西巡抚，劾布政使胡大任废弛因循，罢之。令按察使李庆翱等率兵分地驻防，陕回乘河冰来犯，三战皆捷；屡自延川、韩城东窜，并击走之。丁母忧去官。
十二年，服阕，擢两江总督。日本方构衅，宗羲治江防，增筑沿江乌龙山、江阴都天庙、象山、焦山、下关炮台。又于吴淞口及江阴北岸浏闻沙、乌龙山北岸沙洲圩次第添筑，使江、海相犄角。时诏修圆明园，宗羲疏言：“外侮内患，天时人事，皆有可虑。请省营缮，减服御。”十三年，又疏言：“星变屡见，外患方炽。上年御史沈淮奏请停止园工，臣亦冒贡愚忱。兹复有不能已于言者，时局艰难，度支短绌，特一端耳。今外人入处肘腋，圆明园距京城数十里，既无坚城管钥之固，复少大枝护卫之兵。频年以来，每遇民、教争斗，外人动挟兵船要求。天津朝警，则海淀夕惊。皇上奉皇太后于此，此臣所万分不安者也。如蒙皇上干纲立断，速谕停工，天下臣民，知皇上有卧薪尝胆之思，必共振敌忾同仇之气。人主居崇高之位，持威福之柄，苟无敬畏之念，则骄肆之心生；苟无忠谔之臣，则谗谄之人至。近日大学士文祥引疾，侍郎桂清外调，道路颇有惜词。臣窃谓老成忧国者，宜留之左右，以辅成圣德；忠直敢谏者，宜诱之使言，以恢张圣听。”疏入，上嘉纳之。
总理各国事务衙门筹议海防六事，下各督抚详议，宗羲上疏曰：“万事根本，以用人为要，而就海防言，尤以求将才为要。宋臣杨万里有言：‘相不厌旧，将不厌新。’盖言用兵忌暮气，宜年壮气锐，素有远志，未建大功之人。至宿将勋臣，帝心简在，固无俟臣下之论列也。古有海防无海战，今练兵仍以水陆兼练为主。水师战舰不及轮船，轮船又不及铁甲，而船之得力与否，仍视乎驾驭之人。今战舰即不能一时尽易，应就弁兵中挑赴轮船学习，仍归水师提督节制。更招集沿海熟习沙线，能耐劳苦之人，参用西法，加以训练。然沿海地广，势不能遍设轮船，若敌乘无备，舍舟登陆，则我船炮皆无所用，故不可不急练陆兵。同治十年，曾国藩议沿海奉天、直隶、山东、江苏、浙江、福建、广东七省练陆兵九万，沿江安徽、江西、湖北三省练陆兵三万，合成十二万。以陆兵为御敌之资，以轮船为调兵之用，海道虽极辽远，血脉皆可贯通。今诚踵其议而力行之，各省分定数目，各专责成，贵精不贵多，宜聚不宜散。从前缺额之兵，不必再补，现在已募之勇，更加精练，是在平时之实力讲求矣。西洋火器，日新月异，叠出不穷。今日所谓巧，即后日所谓拙。论中国自强之策，决非专恃火器所能制胜。然风会所趋，有不能不相随转移者。各国新出之炮，现在上海机器局已能如式制造。惟火器不难于用而难于不用。有事试演，尚可经久，无事搁置，立形锈坏。以后购造枪炮，应于操演之后，时时磨洗，不许锈坏，违者罪之，是珍惜巨帑之要义。臣闻自古觇国势者，在人材之盛衰，不在财用之赢绌；在政事之得失，不在兵力之强弱：未闻以器械为重轻也。且西人之所以强者，其心志和而齐，其法制简而严，其取人必课实用，其任事者无欺诳侵渔之习，其选兵甚精，故临阵勇敢而不畏死。不察其所以强，而徒效其器械，岂足恃哉？自福建创设机器局，上海继之，江宁、天津又继之，皆由枪炮而推及轮船。臣愚以为大沽、吴淞、直、东、闽、广等口，如能各得铁甲一二，蚊子船三四，佐以兵轮，安配重大击远之炮，与炮台相辅，亦足屹成重镇，稍戢戎心。惟泰西各国轮船以百数十计，铁甲船以数十计，大炮以千计，小炮以数千计，即使中国岁筹巨款，多方制造，亦必不能如彼之多且精也。臣谓船炮当量力徐图，而仍以修政事、造人材为本，使各国乡风慕义，或外侮可以稍纾。近年劝捐、收厘、津贴，无法不备，民力竭矣。煤、铁乃中国自然之利，若一一开采，不独造船造炮取之裕如，且可以致富强。现在磁州业已奏明试办，而湖南、福建、江西、山西等省已成之煤、铁厂，扩而行之，果能有效，何必舍近求远，取给外国？为目前权宜计，将各口洋税通提六成，专供海防之用，五年为限，当可集事。若夫节流之法，更非难行。节之必自朝廷始，诚能罢土木之工，省传办之费，减宫中之用，则一岁所省，何啻百万？各省督抚，尽裁不急之费，钱漕税厘，实力稽察，勿使干没，则一岁所增，何啻百万？请敕下户部，统筹全局，分别出入，于综核各项之外，指定筹防专款，应用若干，俾中外上下晓然于经费之有限，财用之有制，力求撙节，不必言利，而度支可裕矣。以上皆就原奏四事推广言之，要必得人而后可以言持久。臣周谘博采，事之可行者，尚有三端。沿海各岛，大都土瘠产薄，惟台湾形势雄胜，与厦门相犄角。东南俯瞰噶啰巴、吕宋，西南遥制越南、暹罗、缅甸、新加坡，实为中国第一门户。其地产有山木，可采以成舟航；有煤铁，可开以资制造。其客民多漳、泉、湖、嘉刚猛耐苦之人，足备水师之选。如得干略大员，假以便宜，俾之辑和民、番，兼用西人机器，以取煤铁山木之利，数年后可开制造局；练海师，为沿海各省声援，绝东西各国窥伺。此中国防海之要略，事之可行者一也。海外新嘉坡、槟榔屿、旧金山、新金山各埠，均有闽、广人在彼贸易，每处不下数万人。其为首领者，必有干济之才，足以提倡全埠。如派领事出洋，物色人才，不论官阶文武大小，有能任此事者，给以虚衔，令前往各埠结纳首领，婉转劝导，由各省督抚奏给职官，派为练首，令其团练壮丁，随时操演。约计经费有限，而获益无穷，事之可行者二也。现在通商各口，外人星罗釭布，中国情事，无一不周知，而彼都情形，中国则皆未深悉。自斌椿、志刚、孙家谷出使后，至今无续往之人。窃谓宜选有才略而明大体者，随时遣使，设有交涉，可辩论者与之辩论，可豫防者密为设防。且于彼国有用之人才，新造之精器，均可随时采访，以为招致购买之地，事之可行者三也。”寻乞病罢归。
光绪四年，东乡民乱，命宗羲按谳。宗羲以知县孙定扬浮收激变，冒昧请兵，提督李有恒妄杀平民千馀，据实入告，狱获平反。六年，召诣京师，以病未愈，疏请乞缓行。十年，卒，赐祭葬。
子方本，举人，兵部郎中。有干济。总督鹿传霖、锡良先后令董商务、学务。川东旱灾，治赈，被疾，卒，赠太仆寺卿。
徐宗干，字树人，江苏通州人。嘉庆二十五年进士，山东即用知县，除武城，调泰安。在任十年，有政声，迁高唐知州。道光十七年，潍县教匪马刚等作乱，从巡抚经额布剿擒之，议解省下狱候命。宗干请于巡抚，即其地诛之，众心以定。迁济宁直隶州。金乡民濬彭河，下游诸屯民聚众沮之，殴官伤胥役，势汹汹，宗干驰往谕使解散。屯民出自首，大吏欲置重典，宗干以为民畏水患，非与官敌，聚众本沮工，殴官非本意，力争戍为首者七人。署兖州知府，修滋阳河堤。
二十二年，擢四川保宁知府，兼署川北道。擢福建汀漳龙道，属县有械半，案久不结。宗干率壮勇数十人直入其村，集两造剖其曲直，令同酒食以解之，令献犯惩治，事遂解，一时枭悍皆敛迹。总督刘韵珂密荐。二十五年，丁母忧去官，服阕，起授福建台湾道。咸丰三年，台湾匪洪恭等陷台湾、凤山两县，复扰噶玛兰厅，宗干督兵平之。四年，擢按察使，为巡抚王懿德所劾，解任。旋召来京，命赴河南帮办剿匪。六年，复命赴安徽。七年，授浙江按察使，迁布政使，以短解甘饷降调。十年，江苏团练大臣庞锺璐请以宗干办理通、泰诸州县团练。
同治元年，擢福建巡抚。三年，粤匪李世贤、汪海洋等由广东入闽境，逼漳州，龙岩、云霄、武平、永定、南靖、平和相继陷，宗干偕闽浙总督左宗棠以次剿平。五年，卒。宗棠偕将军英桂奏：“宗干循良著闻，居官廉惠得民，所至有声。”优诏褒恤，谥清惠，祀福建名宦。
王凯泰，初名敦敏，字补帆，江苏宝应人。道光三十年进士，选庶吉士，授编修。咸丰十年，以母丧归。粤匪分犯江北，上命大理寺卿晏端书治江北团练，大学士彭蕴章荐凯泰使佐理。叙劳，累加四品卿衔。同治二年，从巡抚李鸿章军幕。四年，浙江巡抚马新贻荐调，命以道员发浙江，署粮道。曾国藩、李鸿章、马新贻交章荐举，五年，擢浙江按察使。绍兴三江闸泄山阴、会稽、萧山三县水入江，岁久沙积，三县民请濬治。凯泰履勘濬治，复旧利。六年，迁广东布政使，裁陋规，省差徭，核厘捐，丈沙田，濬城中六脉渠，增建应元书院。七年，擢福建巡抚，课吏兴学，禁械斗、火葬、溺女、淫祀旧俗，奏请拨厘金籴米二十万石实常平仓。充乡试监临，奏请整饬科场积弊。台湾狱讼淹滞，奏请勒限清厘。
十二年，应诏陈言，略谓：“宜变通者六事：一，停捐例。自捐俸减折，百馀金得佐杂，千馀金得正印，即道、府亦不过三四千金。家非素丰，人思躁进，以本求利，其弊何可胜言？今日应以停捐为急务，以江西、湖南北、四川、广东、福建六省厘捐年提数万，又于海关、洋税关拨数万，似可弥京铜局捐项。至外省筹捐虽难周知，而福建自十年至今，收银不过数万，他省可以类推。以涓滴之微而害吏治，得不偿失，请下部核议。一，汰冗员。捐纳，军功两途，入官者众，部寺额外司员，少者数十，多则数百，补缺无期，徒耗旅食。各省候补人员，较京中倍蓰。按例，各省试用佐贰杂职，视各项缺数多寡，酌留十之二。请援照大挑知县名次在后，暂令回籍候咨之例办理。一，限保举。军兴后保案层叠，名器极滥，捷径良多。请下部核议，此后保举只准得应升之阶及应升之衔，其馀班次概予删除。至一品封典，二、三品加衔，皆不得滥请。一，复廉俸。自咸丰间军用浩繁，京外俸廉，分别减成，京员困苦，知县疲累，早荷圣明鉴及。今欲砥砺廉隅，似廉俸复额，亦其一端。福建文职廉额年支十三四万两，计现年征起钱粮羡耗支抵尚属有赢，道府以下各员，似可照额全支。请中外廉俸改复旧额，或加成支放。一，重学额。近年鼓励捐输，有加广中额学额之制。中额三年一试，无虑滥竽。至一州一县，士风本有不齐，乃以文理浅陋者滥厕其间，甫得一衿，包揽词讼，武断乡曲，流弊不堪指数。请嗣后各省捐输，只加中额，不加学额，并敕各省学臣酌核。如有不能足额，奏明立案，俟文风日上，再行如额取进。一，立练营。营兵皆招自本籍，月饷不足赡八口，势必另习手艺，兼营负贩。每逢操演，不过奉行故事。设有征调，兼旬累月，始克成行。兵与将不相习，兵与兵亦不相识，人各一心，安能制胜？近年削平祸乱，全赖湘、淮各勇。国家养兵，糜帑岁数千百万，竟不得其用，其弊实由于此。往年江宁克复，臣函商曾国藩，备言江宁绿营应稍变通，以现存得胜之勇，改充额兵，设营分部，一洗旧习。国藩未及议行，旋调直隶，即设练军，盖亦采用臣说。左宗棠在闽浙任内，奏准减兵加饷，就饷练兵，洵为救时良策。请敕下各省督抚照减兵加饷之说，而以所减之饷加于战兵。按湘、楚营制，五百人为一营，择地分紥，随时互调，俾卒伍皆离原籍，不致散处市廛。饷不另增，兵有实用，庶化兵为勇，而武备可恃。”疏入，命下部议。
十三年，入觐，行至苏州，疾作，乞罢，予假治疾。日本窥台湾，命凯泰力疾回任。光绪元年，移驻台湾，病剧，还福州。卒，赠太子少保，谥文勤。
郭柏荫，字远堂，福建侯官人。道光十二年进士，选庶吉士，授编修，迁御史、给事中。出为甘肃甘凉道。二十三年，户部银库亏帑事发，柏荫为御史稽察，未纠发，夺官分偿，旋授主事。咸丰三年，会办本省团练，以克厦门、防延平功，擢郎中。同治元年，引见，交钦差大臣曾国藩差委。二年，授江苏粮道，擢按察使，迁布政使，护理巡抚。六年，擢广西巡抚，调湖北，仍留署江苏巡抚。方乱时，江、浙交界枪船群聚为匪，柏荫与浙江会捕，获其首卜小二置之法。禁枪船，设牌甲，稽查约束。
是年，赴湖北任，署湖广总督。各省遣散营勇，会匪萧朝翥约党分布黄梅、武穴、龙坪各水次，阻截散勇，偪令从为乱。柏荫遣兵往捕，其党杀朝翥以降。诸县教匪，京山吴世英、蕲水冯和义、沔阳刘维义次第擒诛。七年，奏言：“汉口镇华、洋杂处，散勇游匪厕其间。每遇撤营，散布谣言，句结入会。叠经惩办，在武汉、襄樊地方分设遣勇局，凡有在鄂散勇，均令赴局报名，雇船押送回籍，酌给川资，庶无业之徒，可归乡里，不至流而为匪。”又奏言：“淮南盐引，楚岸为大宗。自长江被扰，运道梗阻，改用淮北票私，暂济民食，淮南销路遂滞。请复淮南引地，禁淮北票私，停北盐抽课。襄、郧、德三府前此兼销潞盐，亦一律禁止。”八年，多雨大水，柏荫遣吏分道治赈。九年，再署湖广总督。十年，湖南会匪陷益阳、龙阳，柏荫分兵防守进剿，获其渠。十二年，以病乞罢。光绪十年，卒。
子式昌，举人。从军积功，以知府发浙江。巡抚蒋益澧调赴广东，署肇庆。益澧罢，式昌还浙江，补台州。剧盗黄金满以官吏贪酷，煽乱。式昌扼要隘，令民自守，以严法绳蠹吏，蠲斥苛敛。金满乃诣彭玉麟请降。光绪二十六年，衢州民杀教士，戕西安知县吴德㴋。擢式昌金衢严道，谕士民安堵，得乱首诛之。三十一年，署按察使。卒。
武昌子曾炘，官至礼部侍郎。
论曰：王庆云、谭廷襄并易攵历中外，庆云综核精密，治防井井，尤为可称。马新贻、李宗羲皆以循吏赞画军事，擢任大藩，治绩卓著。宗羲谏园工，筹海防，建言远大。徐宗干、王凯泰清节惠政，皆有时望。郭柏荫久任疆圻，泽施于后焉。
