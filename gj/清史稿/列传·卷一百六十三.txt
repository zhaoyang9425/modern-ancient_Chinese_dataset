辛从益 张鳞 顾皋 沈维𫓱 朱为 程恩泽 吴杰
辛从益，字谦受，江西万载人。乾隆五十五年进士，选庶吉士，授编修。迁御史，以母老陈请终养。嘉庆十七年，起复补原官。会京畿多雨，诏发廪平粜，从益在事，厘剔弊端，实惠及民，时称之。疏请饬督抚详慎甄别以澄吏治，略曰：“外省甄别，与京员不同。京师耳目甚密，稍有徇私，难逃圣明洞鉴。外省督抚权势既尊，操纵甚易，岂知州县有当切责之处，亦有当体恤之处，偏私则是非倒置，刻核则下情不通。臣以为大吏必持廉法之大纲，略趋承之末节；务干事之勤能，责安民之实效；揣时势之难易，量才分之优绌；而又常存敬畏之心，然后能爱惜人才，澄清吏治。”迁给事中。
十八年，滑县匪平，军中多携养难民子女，从益疏请遣送归家，如议行，并谴领兵大员。又面奏：“正教昌明，邪说自息，小民不识大义，故易为邪教煽惑。而选人得官，不问风俗淳浇，祗计缺分肥瘠，何以教民？欲厚风俗，宜先责成牧令。”历光禄寺少卿、通政司参议、内阁侍读学士、光禄寺卿、太常寺卿。道光初，山西学政陈官俊镌级回京，仍直上书房，从益疏劾曰：“上书房为教胄谕德之地，视学政为尤重，宜慎选德行敦厚、器识宏达之儒臣，使皇子有所观法，薰陶养其德性。陈官俊在学政任，不能远色避嫌，惩忿窒欲，性行之驳，器识之褊，不宜仍居授读之任。”
二年，迁内阁学士。宣宗温谕曰：“尔甚朴忠，无所希冀，亦无所揣摩。有所闻见，直言无隐，朕无忌讳也。”命偕尚书文孚赴陕西谳狱。渭南富民柳全璧杀其佣朱锡林，贿知县徐润得免死，巡抚朱勋庇之，狱久不决。从益等鞫得其状，论如法。复命，陈陕西马政之害，地方官春秋计里买马，实则民不得直，而官亦不需马，第指马索赇以为民病，请禁革。三年，擢礼部侍郎，督江苏学政。于是巡抚陶澍奏禁绅衿包漕，横索漕规，下学政稽查惩治。从益上疏曰：“江苏漕额本重，岂堪浮收无节？州县自应调剂，闾阎尤宜体恤。久悬定额，尚肆苛求；明语浮收，必滋流弊。抚臣之意，谓控漕之人即包漕之人，臣以为未必尽然。官之收漕，必用吏役，吏役贪狠，必图肥己。官既浮收，吏又朘削，不特小民受害，即循谨生监，亦被其累，激而上控，此中固有不得已者。抚臣又称生监需索漕规，地方官费无所出，乃取偿于纯谨小民。臣伏思吏役贪得无厌，纵生监悉循循守法，而小民追呼征比之烦，亦断不能为之少减。吏役倚官府为城社，倘违例浮收，无人控诉，将何术以治之？夫劣衿律所不宥，苛政亦法所必裁。矫枉势必过正，创法宜防流弊。管见所及，不敢不以上闻。”
从益廉静坦白，遇非理必争，不为权要诎。八年，卒于学政任所。著有奏疏、诗文内外集、公孙龙子注。
张鳞，字小轩，浙江长兴人。嘉庆四年进士，选庶吉士。习国书，授检讨。仁宗临幸翰林院，鳞献诗册，被恩赉。十七年，大考二等，迁赞善。历侍讲、庶子。二十年，选翰林官入直懋勤殿，纂辑秘殿珠林、石渠宝笈，鳞与焉。历侍讲学士、国子监祭酒。二十四年，典江西乡试。寻以斋戒未至斋所，降授太常寺少卿。迁通政使司副使、太仆寺卿。道光元年，命偕太常寺少卿明安泰赴杨村挑验剥船，遂赴东光、卢龙两县讯鞫京控狱，各论如律；并劾承审官滥刑，巡道徇庇，褫黜有差。三年，转太常寺卿，督安徽学政，擢内阁学士。七年，以继母忧归，服阕，补原官。擢兵部侍郎，督福建学政。十三年，补户部，又调吏部。福建县丞秦师韩控讦总督程祖洛，侍郎赵盛奎偕鳞同案鞫，白其诬，师韩遣戍。
鳞清廉俭素，杜绝干谒。两为学政，却陋规，拔寒畯，闽人尤颂之。衡文力矫通榜之习。十五年，典会试，以校阅劳致疾，出闱，卒。福建士民请祀名宦祠。
顾皋，字歅齐，江苏无锡人。嘉庆六年一甲一名进士，授修撰。九年，督贵州学政，厘剔弊窦，奏改黎平、开泰学额，士林颂之。超擢国子监司业。二十一年，直懋勤殿，编辑秘殿珠林、石渠宝笈。历翰林院侍读、左右庶子、侍讲学士、侍读学士。典陕甘乡试。二十四年，入直上书房，甚被仁宗眷注。二十五年，扈跸热河。上升遐之日，御笔擢皋詹事。次日，宣宗即位，执皋手大恸。道光元年，迁内阁学士，擢工部侍郎，兼管钱法堂。二年，调户部。连典顺天、浙江乡试，管理国子监事务。
皋在户部，不为激亢之行，考核利病，慎稽出纳，不可干以私。尝曰：“学期见诸实用。吾久回翔于文学侍从。及任经世理物之责，未能壹志专虑，以求称职，为自愧耳。”八年，以病乞归。十一年，卒。
沈维𫓱，字子彝，浙江嘉兴人。嘉庆七年进士，选庶吉士，授编修。历司业、洗马。与修全唐文、西巡盛典、一统志，入直懋勤殿，纂辑秘殿珠林、石渠宝笈。二十一年，督湖北学政，禁习邪教，以端士风。累迁侍读学士。道光二年，典福建乡试，留学政。疏陈州县私设班馆之弊，请饬严禁，并禁监生充缉捕、催科诸役。四年，迁大理寺少卿。八年，督顺天学政，转太仆寺卿。任满，迁宗人府丞，署副都御史，寻实授。十二年，督安徽学政，奏请增建寿州考棚，与凤阳分试。濒江水灾，偕疆吏会筹赈抚，士民颂之。维𫓱居官廉，屡视学，所至弊绝风清，振拔多知名士，宣宗知之，期满连任。擢工部侍郎。十七年，请回籍营葬，诏予假三月，毋庸开缺，事竣回京。十八年，以耳疾许免职，命病痊以闻。逾年，卒于家。
维𫓱学以宋儒为归，谓典章制度与夫声音训诂当宗汉人，而道理则备于程、朱，务为身心有用之学。校刊宋儒诸书以教士，时称其醇谨焉。祀乡贤祠。
朱为弼，字右甫，浙江平湖人。嘉庆十年进士，授兵部主事，迁员外郎。道光元年，授御史，迁给事中。疏请整顿京师缉捕，劾仓场覆奏海运仓豆石霉变情形不实，命大臣按鞫，侍郎和桂、张映汉并被谴。又疏陈江苏海口壅塞，浙江上游均受其害，请疏濬太湖下游刘河、吴淞诸水，为一劳永逸之计，如所议行。四年，擢顺天府府丞，迁府尹。有蝗孽，单骑驰视，却属官供张，曰：“吾为蝗来，乃以我为蝗耶？”六年，复降授府丞。历通政司副使、太常寺卿、宗人府府丞、都察院左副都御史。十三年，擢兵部侍郎，权仓场侍郎，寻实授。
十四年，出为漕运总督。时漕船水手恣横，庐州帮在东昌械斗，伤毙多命，下为弼查办，疏言：“漕督例随帮尾，在前者无从遥制。请责成押运官弁会同地方官拏办。”并定头柁十家联保，举发徇隐赏惩之法，奏陈剔弊速漕章程八事，下所司议行。十五年，以病乞免，允之。二十年，卒。
为精揅金石之学，佐阮元纂钟鼎彝器款识，所著有蕉声馆诗文集。
程恩泽，字春海，安徽歙县人。父昌期，乾隆四十五年一甲三名进士，累官至侍讲学士，直上书房。恩泽勤学嗜奇，受经于江都凌廷堪，廷堪勖之曰：“学必天人并至，博而能精，所成乃大。”嘉庆十六年，成进士，选庶吉士，授编修。道光元年，入直南书房，宣宗曰：“汝父兰翘先生昔年在上书房，朕敬其品学。汝之声名，亦所深悉，宜更守素行。”典试四川。三年，督贵州学政，劝民育栗蚕，其利大行。重刊岳珂五经以训士。郑珍有异才，特优异之，饷以学，卒为硕儒。六年，调湖南学政。任满回京，洊擢国子监祭酒。命充春秋左传纂修官，推本贾、服，不守杜氏一家之言。母忧归。十一年，服阕，仍直南书房。未补官，特命典试广东。知南海曾钊名，冀得之。钊未与试，榜发，大失望。所得多知名士。改直上书房，授惠亲王读。迁内阁学士。十四年，授工部侍郎，调户部。以部务繁，罢直书房。十七年，卒，上甚惜之，优诏赐恤，赐其子德威举人。
恩泽博闻强识，于六艺九流皆深思心知其意，天象、地舆、壬遁、太乙、脉经莫不穷究。谓近人治算，由九章以通四元，可谓发明绝学，而仪器则罕传，欲修复古仪器而未果。诗古文辞皆深雅。时干、嘉宿儒多徂谢，惟大学士阮元为士林尊仰，恩泽名位亚于元，为足继之。所欲著书多未成，惟国策地名考二十卷、诗文集十卷传于世。
吴杰，字梅梁，浙江会稽人。少能文，为阮元所知。以拔贡生应天津召试，二等，充文颖馆誊录，书成，授昌化教谕。嘉庆十九年，成进士，选庶吉士，授编修，迁御史。道光二年，督四川学政，疏请以唐陆贽从祀文庙，下部议行。迁给事中，出为湖南岳常澧道，历贵州按察使、顺天府丞。
十三年，川南叛夷犯边，师久无功，杰疏言：“川夷作乱，提督桂涵连战克捷，生擒首逆，清溪近边遂无夷踪。杨芳继任，用兵之区仅峨边一处，夷寇不过数部落，当易获胜。惟夷巢跬步皆山，夏令河水盛涨，徒涉尤难。杨芳自抵峨边，顿兵三月。臣思其故，必逆夷退伏老巢，水潦既降，不易深入。杨芳不敢以军情入告，但称督兵进剿，实皆游移观望之辞。旷日持久，边事所关非细，请敕总督鄂山体察确奏，毋得徇隐。”
又疏言：“驭夷长策，当先剿后抚。未剿遽抚，良莠不分。兵至，相率归诚；兵退，复出焚掠。层峦叠嶂，我师转运为艰。夷族因利伺隙，倏起倏伏，使我猝不及防。国家既厚集兵力，自当扫穴犁庭，除恶务尽，使诸夷望风震慑，一劳永逸。自古驭夷之法，讨伐易而安抚难。善后之举，至要者二：一曰除内奸。游手无业之徒，潜居夷地，为之谋主，教以掠人勒赎，聚众焚杀，及避火器敌官军之策。夷悍而愚，得之乃如虎傅翼，必应名捕，尽法惩治。良民亦驱使回籍，毋任逗留异域；宣谕土司，不得容留汉民；营伍逻诘，绝其潜入之路，则奸人无繇搆煽矣。一曰分疆界。夷族愚惰，不谙农事，汉民租地，耕作有年，既渐辟硗卤为膏腴，群夷涎其收获，复思夺归，构衅之原，不外于此。今当勘丈清厘，凡汉民屯种夷地，强占者勒令退还，佃种者悉令赎归。无主之田，垦荒已久，聚成村落，未便迁移，画为汉界，禁其再行侵占，庶争端永息。”又奏：“越巂厅设抚民通判，止治汉民，而熟夷皆受治土司，通判无专责，且营伍非其所辖，呼应不灵，每以细故酿为大衅。请改为抚夷通判，千把总以下皆受节制。”疏上，下鄂山议行。
迁内阁学士。十五年，擢工部侍郎，连典顺天乡试及会试。十六年，卒。
论曰：宣宗最重文学廉谨之臣，辛从益直言献纳，张鳞廉介绝俗，沈维𫓱服膺理学，程恩泽博物冠时，皆负清望。顾皋、朱为、吴杰并以雅材回翔卿贰，亦足纪焉。
