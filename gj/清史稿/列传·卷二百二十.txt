金国琛 黄淳熙 吴坤修 康国器 李鹤章弟昭庆 吴毓兰
金国琛，字逸亭，江苏江阴人。咸丰中，以诸生谒罗泽南于江西，使参军事。每出战，部伍严整，仓猝犯之，屹然不乱。转战弋阳、广信、武昌、黄州，累功擢知县。七年，李续宾代泽南，使总理营务。率师会袭湖口，克之。进复彭泽小姑洑、泰坪关，击退援贼，晋秩同知直隶州。八年，从克九江，窥安徽，下太湖、潜山、桐城。续宾战殁三河，国琛与其弟续宜招集散亡，劳徕抚慰，重申纪律，军势复振。
九年秋，石达开犯湖南，围宝庆。国琛从续宜赴援，毁田家渡贼垒，又败贼贺家坳，斩悍贼胡德孝，贼走广西，擢知府。其冬，胡林翼、曾国藩规皖，精兵猛将萃于潜山、太湖。陈玉成纠众数十万，结捻匪龚瞎子围鲍超于小池驿，救兵迭失利。先是林翼以国琛行军善规地势，令率十四营冒雪趋天堂备援。至事急，乃出高横岭，屯仰天庵，俯视贼营，皆在目中。贼骤见旗帜，大惊。十年正月，贼乘雾登山来犯，国琛挥军突起躏之，合山下军奋击，斩馘逾万，乘胜克潜山、太湖。林翼疏陈：“非鲍军之坚忍，不能久持；非国琛之出奇制胜，不能转危为安。”论功，擢道员。
十一年，粤匪复犯湖北，国琛驰援武昌，连复孝感、云梦，进攻德安。贼酋马融和死斗，卒以长围克之，加布政使衔。寻授湖北安襄郧荆道，仍兼治军。樊城地冲要，商贾所集，督军士筑土城，不烦民力，赖为保障。时捻匪西扰关中，命国琛率师赴援，以郧西戒严，留未行。
同治元年，马融和以众六万围南阳，国琛越境往援，力战解城围，拔出难民数万。巡抚严树森忌之，劾其不遵调度，以同知降补。二年，曾国藩调统义从营。击贼徽州，屡捷于豹岭、佛岭、黄傋口、小溪。皖南肃清，复原官，补甘肃巩秦阶道。以母老假归。光绪元年，起复广东督粮道，擢按察使。五年，卒于官。
国琛以儒生治军十馀年，坚苦踔厉，号为名将。居官亦有政声。
黄淳熙，字子春，江西鄱阳人。道光二十七年进士，湖南即用知县，历署绥宁、会同。刚直为时所忌，引疾闲居。咸丰三年，巡抚骆秉章廉知其贤，使强起之。七年，署湘乡，有异政。寻丁父忧。鄱阳方陷贼，移家于湘乡。曾国藩方起督浙江军，辟参军事，不就。九年，石达开犯湖南，秉章檄淳熙募勇千六百人防省城，时出剿贼。达开由宝庆窜踞岭东，分党犯江华，淳熙破之于挂勾岭，遂夜袭岭东贼营，蹑至江、蓝，歼殪甚众。进剿贼党赖裕新，乘雾败之，破杉木根、黄马寨而还。十年，达开党众四出，淳熙转战于永、道、绥、靖诸州，复宜章、桂阳。前后三十馀战，皆捷，累擢知府，以道员记名。所部曰果毅营，增至三千人。
骆秉章奉命赴四川督师，湘军名将劲兵多从曾国藩、胡林翼，刘蓉荐淳熙兵精善战，秉章遂以淳熙与刘岳昭从行。至荆州，岳昭复留，独淳熙以所部当军锋。分道溯峡上，次万县，闻顺庆被围，率师赴援。五月，至，贼走定远，追之，距定远二十里，望贼屯城西南，连十馀里，城东北江水环绕，贼方造浮桥渡水。淳熙分三路进，遇贼即前搏之，掷火焚其屯，贼大乱争走，二十馀垒悉溃，擒斩数千。歼首贼何国梁，解散胁从万馀人。贼党彭绍福率众千馀屯东岸，收集溃贼，窜二郎场，淳熙锐进，欲一战平之。二郎场在山中，羊肠曲迳，通遂宁两路，均为涪江阻。别贼朱甲众数千由青冈坝至，四路设伏。淳熙遣侦不见贼，五鼓师行，贼燕子窠，击走之，逼二郎场。贼分两路绕山麓上，淳熙知有伏，令诸营左右搜捕，自率中军策应。兵分，伏贼起，遍布山冈。官军走田塍，泥深辄陷。淳熙率亲卒拒战，被围，策马突阵，陷淖中，弃马，手刃十馀贼，中矛仆，拥至场，支解燔之。贼慑其军勇猛，不复追，馀部整队还，贼亦遁走。淳熙虽战殁，湘军之威因之顿振。诏赠布政使，赐恤，加赠内阁学士，谥忠壮。
吴坤修，字竹庄，江西新建人。捐纳从九，分发湖南。道光二十九年，赈湘阴水灾，勤于事。从剿李沅发，以府经历、县丞补用。咸丰二年，粤匪犯长沙，以守城功擢知县。曾国藩创立水师，坤修司军械。四年，水师攻九江，入鄱阳湖，为贼所阻不得出，令坤修单骑往南康，导往吴城、南昌。五年，率舟师防瑞丰。以父忧归。既而武昌复陷，坤修从罗泽南援湖北，复咸宁、蒲圻、崇阳、通城，累擢同知，赐花翎。进规武昌。
六年，江西军事不利，胡林翼令坤修领新募军曰彪字营，会湘军援江西。复新昌、上高。由新昌取道罗坊攻奉新，梯城而登，贼死守不能拔，乃先下安义、靖安，后萃军奉新。时江西饷绌，坤修倾家赀，并劝族里富人出银米饷军；又筹银四万两解省垣，收集平江溃勇。七年春，克奉新，累擢道员。寻授广东南韶连道，仍留军，克瑞州。是年冬，东乡师溃，被劾褫职。九年，驻师抚州。江西巡抚耆龄檄督办抚、建、宁三属团练，始立团防营，驻贵溪。移德兴，出援徽州。十年，克建德。秋，徽防军溃，坤修方假归，其弟修敳摄军事，守岭外郭村。调回江西，曾国藩令守湖口，而巡抚毓科檄援建昌。贼由金谿窜东乡，坤修自抚州迎击于邓家埠，大破之。贼复出贵溪窜安仁，遏之不得渡河，乃窜德兴、万年，将扰景德镇。坤修由饶州驰援景德，以固祁门大军后路。会贼由建德上犯，国藩令援湖口。坤修且战且进，先贼至，城恃以完，加盐运使衔。
同治元年，李秀成自苏州援江宁，分犯芜湖，会军击却之，又会克金保圩、高淳、溧水及溧阳、东坝各要隘，遣散降众数万。三年，加布政使衔。江宁克复，以按察使记名。四年，署徽宁池太广道，授安徽按察使。五年，署布政使。六年，巡抚英翰驻颍州，出境剿捻，坤修转输饷运，未尝迟乏。七年，署巡抚，实授布政使。东捻平，请假回籍补终父母丧。九年，回任。十一年，卒。巡抚英翰疏陈其战功政绩，赐恤，赠内阁学士。
康国器，初名以泰，字交修，广东南海人。少为吏员。道光末，从军，以劳授江西赣县桂源司巡检。咸丰初，粤匪犯江西，土寇蜂起，国器募死士三百，赣南道周玉衡檄击贼乌兜、良口，克万安。造船三十艘，习水战。六年，从克饶州，累擢知县，署南城。石达开陷瑞、抚、临、吉四郡，国器从克樟树镇，连战瑞州、临江、铅山、安仁，擢同知。十一年，广东巡抚耆龄檄剿阳山贼。贼踞蓝山，地阻绝，负隅十馀年。国器缘崖历磵出贼后，破石栅九，夺炮台，毁其老巢。遣子熊飞单骑说降剧贼练四虎，其魁梁柱走猪头寨，穴山攻获之。进军赫岩，擒贼渠周裕等。蓝山平，擢知府。同治元年，援浙，从蒋益澧围汤溪，明年春，克之，擢道员。三年，克馀杭，功最多，授福建延建邵道，始专统一军。
粤匪汪海洋犯闽，陷武平、永平，李世贤踞漳州、龙岩与之合，旁郡县多没于贼。左宗棠议三路进兵，国器自请当龙岩。进军雁石，令熊飞壁铁石洋，三战薄城下，破其众数万，并败古田援贼。四年正月，遂克龙岩。贼走永定，分踞苦竹、奎洋，势犹炽。国器进击苦竹，乘夜大雾，火贼营，破二十馀垒。海洋以悍党来援，败之于东阬，又败之大溪，乃窜广东大浦境。未几，海洋复犯永定，国器驰毁罗滩桥；贼分七路来扑，海洋自阵狮龙岭，所部皆死党，旗帜遍岩谷。国器曰：“贼精锐尽萃于此，若摧之，馀众必奔。”乃坚壁深沟，伺怠出击。先破其伏，分道猛进，斩馘数千，尽获其军实，海洋跳而免。时漳州亦下，李世贤西遁，遇国器于塔下，纵兵击之，降其众二万人。海洋走广东，踞镇平。国器进壁镇平东南高思塘，分军扼程官埠，贼数来犯，却之。国器知海洋将袭高思而虚攻程官埠，乃戒程官军勿为动，设伏两山间。海洋果率悍党来扑，诱入，伏突起，枪毙其枭汪大力、黄十四，海洋伤腕，阵毙及堕岩磵死者无数。胡瞎子攻程官，亦败走。寻克镇平。十二月，会诸军击贼嘉应，海洋伏诛，馀孽悉平。
五年，擢按察使。七年，迁广西布政使。十年，护理巡抚。十一年，内召，以疾归。光绪十年，卒。左宗棠疏陈战绩，请恤，格于吏议，特诏允之。
国器治军能以少击众，常伤足而跛，军中号康拐子，悍贼皆畏之。子熊飞，积功至浙江候补道，勇而有谋，常为军锋。国器数获奇捷，实资其力云。
李鹤章，字季荃，安徽合肥人，大学士鸿章弟。诸生。从父兄治本籍团练，屡出战有功，以州同用。咸丰十一年，从克菱湖贼垒，复安庆，擢知县，赐花翎。同治元年，从鸿章援江苏，常率亲兵佐督战。北新泾、四江口诸役，功皆最。又攻枝福山、许浦海口贼垒，招降常熟踞贼钱森仁。鸿章引嫌，奏捷不叙其劳，特旨询问，命一体议叙，以知州用，加四品衔。二年，会克太仓，规苏州。分诸军为两路，其进昆山一路，以程学启为总统；由常熟进江阴者，鹤章督之。迭战于常熟之王庄，江阴之南漍、北漍、顾山，毁贼垒，破援贼，会克江阴，擢知府。进攻无锡，踞贼黄子隆死守，李秀成屡来援；及苏州既克，溃贼亦麕聚，鹤章督水陆诸军力战克之，以道员记名简放。诏嘉鹤章：“能与兄同心戮力，为国宣勤。此次未行破格之奖，为鸿章功不自私，俾得报劳将士，鼓舞众心。指日常州、金陵次第奏捷，克成全功，更当与郭松林、刘铭传等同膺懋赏。”鹤章进趋常州，与刘铭传会攻，破援贼，解奔牛之围。三年四月，克常州，赐黄马褂，授甘肃甘凉道。是年冬，曾国藩调其军赴湖北。
四年，以甘肃回乱棘，命赴本任，鹤章以伤发未行。寻疾甚，国藩为奏请开缺，留襄营务。未久，乞病归，遂不出。以捐助山西赈金，加二品衔。光绪六年，卒于家。曾国荃疏陈：“李鸿章平江苏，鹤章与程学启各分统一路。请将战绩宣付史馆，于立功地建专祠。”允之。子经羲，官至云贵总督。
弟昭庆，初从曾国藩军，淮军既立，国藩留五营，令昭庆领之，驻防无为、庐江。同治元年，从鸿章至上海，解常熟围，克嘉兴、常州，皆在事有功。四年，国藩督师剿捻匪，昭庆总理营务，统武毅、忠朴等军。及鸿章代国藩，令赴前敌击贼，驰逐鄂、皖、东、豫之间，累擢至记名盐运使。捻匪平，留防江、淮。十二年，卒，赠太常寺卿。
吴毓兰，安徽合肥人。咸丰十年，粤、捻合扰皖北，毓兰以从九品偕兄毓芬集团练助剿凤、颍间，从解寿州围，擢县丞。同治元年，李鸿章率师援上海，毓兰从军东下，克柘林、奉贤、南汇、川沙、青浦、金山，皆与有功，擢知县。二年，克嘉定，解北新泾、四江口之围，加同知衔，领华字副营。击贼吴江八斥、牛尾墩、同里等处，进克平望、黎里，调守嘉善。三年，率所部从总兵程学启攻嘉兴，战于合欢桥。毓兰率枪船冒险渡河，先破贼卡，绕出贼营后，立拔之。进抵城下，贼以巨炮拒河口，学启被伤，毓兰率先锋攻益厉，掘河口架桥济师，昼夜环攻，轰陷城垣百馀丈。贼死抗不下，贼酋黄文金自湖州来援，力击走之，遂克嘉兴。毓兰缘梯先登，擢直隶州知州，赐花翎。
调守溧阳，降贼屯城中，势岌岌，突有金坛贼至，毓兰与兄毓芬议乘贼初至破之，设伏以诱。贼败走乌鸦岭，毓兰与毓芬两路夹击，擒斩无算。穷追至建平境，阵斩贼目林得英、黄有才，擒黄金龙。溧阳既定，调守长兴。时大军已破湖州，毓兰侦贼将窜泗安镇，与毓芬夜率健卒八百冒雨疾走，潜渡观音桥，贼不意兵至，弃粮械而走。追至泗安，降者数千，叙功擢知府。四年，调守扬州，移庐州。五年，回屯扬州。追论平浙西功，以道员选用。
六年，捻匪赖文光败窜至扬州，为毓兰所获，以道员记名简放。七年，寻加布政使衔。十年，李鸿章调充海防营务处，筦天津机器局。光绪六年，授天津河间兵备道。滨海多盗，毓兰按名捕置诸法。修南运河、子牙河堤，及千里堤湾，静海、军粮城河道，兴水利。八年，卒，优恤，附祀曾国藩天津专祠，扬州建专祠。
论曰：金国琛为罗、李旧部。黄淳熙后起，独立一帜，虽非楚籍，并为湘军名将。淳熙战胜殒身，国琛遭忌铩羽，皆未尽其才。吴坤修、康国器起于令尉，功施烂然。李鹤章才绩出众，堪膺大用，后竟不出。吴毓兰以擒获巨憝显名。功名之际，遭际固难测哉！
