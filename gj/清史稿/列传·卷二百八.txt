沈兆霖 曹毓瑛 许乃普子彭寿 赵光 朱嶟 李菡 张祥河 罗惇衍 郑敦谨 庞锺璐
沈兆霖，字朗亭，浙江钱塘人。道光十六年进士，选庶吉士，授编修。十九年，大考二等。二十五年，迁司业。二十六年，迁侍讲，入直上书房，授惇郡王读。二十九年，迁侍讲学士，直南书房。历詹事、内阁学士。咸丰二年，擢吏部侍郎，督江西学政。
三年，粤匪自武昌下九江，兆霖请速援南昌。上谘以军事，兆霖奏言：“江西会城虽暂可无虑，贼扰外府，省兵不能兼顾。外府各有团练，如肯齐心协力，何藉分兵？即如抚州乡团不下数万，皆留保本村，官兵祗三百，已调赴会城。如团练不能合力，贼至何以御之？其故皆因坚壁清野，旧议祗守本村，并不出战，不知事与嘉庆间川、楚教匪不同。川、楚教匪劫掠村庄，自以坚守堡寨为是，今贼专攻省会、郡县城池，城既破，乡勇亦相与解散矣。抚州如此，各省各府亦必皆然。乞饬直省当于练勇中精选十之二三，联为乡兵，统以练达有位望之人。遇本县有警，互相救援。其外府、外县仍不得调往，以免扰累。”得旨允行。寻以病乞罢。
五年，病痊，署吏部侍郎，仍直南书房。兆霖疏言：“安徽各郡，江北安、庐、和，江南池、太，皆为贼踞。巡抚驻庐州，东北徽、宁、广三属，几为巡抚号令所不及。事急则向浙江请饷，事平则泄沓如前，不加整饬，旋收旋失，糜饷殃民。臣察徽、宁二府，山川险固，地皆可守，民亦健奋，歙、休宁二县，尤多富民。宜于皖南设大员，专辖四府、一州，庶以饬吏治，固民心。度险设防，皖抚得专心于江北，浙抚亦不至牵制于皖南。”疏下廷议，改池太道为皖南道，得专折奏事，如福建台湾道例，从之。寻兼署工、兵二部。
六年，授吏部侍郎，调工部，复调户部。八年，命往通州察核通济库，奏请如户部三库例，以仓场侍郎兼管，佩印钥，著为令。九年，擢左都御史。十年，署户部尚书。七月，英吉利、法兰西兵内犯，兆霖疏请专讲守御，勿汲汲言抚。九月，授兵部尚书。抚议既定，上犹驻热河，兆霖与诸大臣奏请回銮，上命待明年。兆霖复奏请明年春融，即启跸还京。寻调户部。
十一年，穆宗回銮即位，命充军机大臣。甘肃西宁撒回为乱，总督乐斌遣提督成瑞率兵讨之，逗挠不进。乐斌用西宁办事大臣多慧议招抚，乱久未定。上命兆霖偕尚书麟魁往按，尽发乐斌等瞻徇贻误状，乐斌戍新疆，成瑞、多慧逮京治罪。同治元年，命兆霖署陕甘总督，亲督兵自碾伯进击撒回，屡败之，撒回乞降。七月，师还，次平番二道岭沟，雨雹，山水骤发，兆霖及从行兵役并没。水退，得兆霖尸，犹端坐舆中。布政使恩麟以闻，上深惜之，赐恤，赠太子太保，谥文忠。
曹毓瑛，字琢如，江苏江阴人。道光十七年拔贡，授兵部七品小京官，迁主事，充军机章京。二十三年，举顺天乡试，再迁郎中。咸丰十年，擢鸿胪寺少卿。时江南大营溃，总督何桂清弃常州，苏、常相继陷。毓瑛疏陈军事，略曰：“拯溺救焚，其事宜急而不宜缓。捣虚批亢，其事宜合而不宜分。臣前读都兴阿奏，拟自英山由豫境绕赴徐、宿，以达江北，而曾国藩通筹方略，拟分三路进剿，俟八月大举。窃谓都兴阿由豫境以达江北，程途纡远，非两月不能到。浙江自萧翰庆阵亡，江长贵自平望退守，锐气尽消。以屡溃之孱兵，御剽悍之勍贼，待至八月，松、太、杭、嘉、湖诸郡势将瓦解，蔓延愈广，规复愈难。为今计者，都兴阿宜自英、霍取道临、凤以抵江北，不过旬日，即由通、泰渡江，直抵江阴，进攻常州、无锡为一路，而以周沐润所募沙勇副之；镇江现有兵万馀，巴栋阿、冯子材、向奎进规丹阳为一路；薛焕在上海增募勇丁万人，由嘉定、太仓、昆山进攻苏州为一路，而命张玉良出嘉兴、平望以副之；曾国藩率楚师由宁国取道广德，进抵嘉、湖为一路，策应诸军，而令米兴朝攻宜兴、溧阳，周天受攻高淳、东坝，曾秉忠督长龙船入太湖以副之。攻贼之所必救，据贼之所必争。俟曾国藩新募勇至，然后分路进剿，庶于事有济。”
英、法两国合兵犯京师，上幸热河，军书旁午，枢臣未全从，上命择章京资深才优者佐诸大臣办事。毓瑛在直久，诸大臣欲举以应，固辞，遂越次用焦祐瀛。十一年，穆宗即位，诸大臣皆谴罢，乃命毓瑛在军机大臣上学习行走，迁顺天府丞。同治元年，迁大理寺卿，授军机大臣。二年，擢工部侍郎，调兵部。三年，江南平，加头品顶戴，赐花翎，署兵部尚书。四年，擢左都御史，寻授兵部尚书。五年，卒，赠太子少保，谥恭悫。
方端华、肃顺擅政，毓瑛独不附。及佐枢政，廉慎勿懈，每谓：“军旅大事，患在信任不专，事权不一。古来良将，率以掣肘不能成功。”时以为名言云。
许乃普，字滇生，浙江钱塘人。拔贡，考授七品小京官，充军机章京。嘉庆二十五年，成一甲二名进士，授编修。道光三年，直南书房。四年，大考二等，擢洗马。五年，督贵州学政，任满回京，仍直南书房，累迁侍读。十三年，复以大考二等擢侍讲学士，督江西学政，三迁内阁学士。十八年，擢刑部侍郎，罢直南书房，专治部事。调吏部，又调户部。二十一年，擢兵部尚书。二十五年，坐事镌五级，补太常寺少卿，迁光禄寺卿。
三十年，文宗御极，命仍直南书房。诏求言，乃普疏言：“方今先务，莫急于正君心，培圣德。请敕馆臣合列朝圣训，依类分门，排日进呈，庶政奉以为宗。恩诏各省保举孝廉方正，请敕下各直省学政考核学官，学官得人，所举庶几可恃。刑部于致死胞伯叔及胞兄之案，以事关服制，往往夹签声明，并非有心干犯，巧为开脱。请敕下刑部斟情酌理，俾无枉纵。各省绿营弁兵平时宜加意训练，武职到京，兵部验看时，当令兼演火器。”疏上，得旨：“下所司议奏。”复申谕刑部及各督抚，服制案罪名务得实情。咸丰二年，授内阁学士。乃普疏论军营奏报欺饰，得旨，令各路统兵大臣及各督抚力除积习，严为稽察，其朦混掩饰者，据实严参。擢兵部侍郎。三年，粤匪陷九江，扰皖北，觊觎北乡，而庐、凤守御单弱，乃普疏请调黑龙江兵，道山东、江南，径赴安徽，远可张苏、浙之声援，近可固庐、凤之门户。调刑部，寻擢工部尚书，调刑部。
国子监司业崇福奏请豫征山西咸丰四年钱粮，军机大臣等会议，推及陕西、四川两省，乃普偕侍郎何彤云奏言：“各省情形不一，应由各督抚体察情形。山西被贼各州县及陕西之延安、榆林、绥德、兴安，四川之宁远各府，地瘠民贫，均请免其借征。至畸零小户，有田数亩或数十亩，仅足糊口，仍令照常例完纳，庶民力不至重困。”又奏言：“时值严寒，用兵尤宜抚恤。闻通永镇兵四百名，去贼最近，而强半尚衣秋衣；重以行营所在，百物昂贵，无钱者往往须取于民，以致负贩裹足，兵士转不免于饥寒。请饬统兵大臣悉心筹度。”从之。又言：“江南大营老师糜饷，皆由琦善等意见不和，舒兴阿自陕赴皖，所在稽留，沿途需索。今命与江忠源会剿，不独难以和衷，且恐因之掣肘。又方今饷需艰难，军务一日未蒇，即度支一日不敷，惟在大师刻日奏功，以纾天下之困。请皇上严加督责，信赏必罚，以振暮气。”疏上，嘉纳之。
四年，刑部主事王式言坐承审命案，听授请讬，失入绞罪。事闻，上命裕诚等按治，乃普以式言本门生，奏请回避，弗许。既而裕诚等谳式言仆受赇，上责乃普回护，降补内阁学士，罢直南书房。寻迁礼部侍郎，擢左都御史。六年，迁工部尚书。八年，命督五城团防。九年，调吏部。十年，文宗三旬庆辰，加太子太保。九月，以病乞罢。同治五年，卒，谥文恪。
子彭寿，字仁山。道光二十七年进士，选庶吉士，授编修，累迁少詹事。咸丰十一年，文宗崩，命议郊配礼，彭寿偕大理寺少卿潘祖荫奏言：“臣读大行皇帝圣制甲寅孟夏斋宫即事诗，末句‘以后无须再变更’，注云：‘天坛配享，三祖、五宗为定，永不增配位。恐后代无知故违，则仪文太繁。’臣等仰瞻圣藻，躬悬斋宫，言法行则，非博谦让虚名。弓剑未寒，不忍顿生异议。”礼遂定。
时肃顺等获罪，彭寿请察治党援，旨令指实。奏言侍郎成琦，太仆寺卿德克津泰，候补京堂富绩，侍郎刘昆、黄宗汉。得旨：“纠弹诸事，朕早有闻，特惩一儆百，力挽颓靡。此后不咨既往，诸臣亦毋以党援陈奏，致启讦陷。”于是陈孚恩等谴黜有差。彭寿又以载垣等随事刻深，户部五宇官钱案请再清厘，从之。同治初，再迁内阁学士，署礼部左侍郎。五年，卒。
赵光，字蓉舫，云南昆明人。嘉庆二十五年进士，选庶吉士，授编修。迁御史、给事中，转光禄寺少卿，五迁内阁学士。擢兵部侍郎，调户部。
文宗即位，奏陈时务，略言：“安民先察吏，州县为亲民之官，秩卑责重。捐例屡开，仕涂益杂。幕友招摇，书役播弄，贿嘱情讬，靡所不至。正供则挪移侵亏，讼案则株连搁压，偶或参劾，辄筹抵制。大吏虑其噬脐，曲予宽容，同僚相率效尤，成为习惯。应请饬令督、抚、司、道，严行举错，以肃官方。国家糜饷养兵，冀收实用，近日营伍将弁，虚文操演，厮役士卒，养尊处优。空名渔利，器械不修，枪炮无准，而水师尤为窳敝。往往居岸自适，风沙水线，都未研习，洋面不靖，盗劫频闻。前者海疆有事，船远距而弹施，敌近前而药罄，束手无策，栗体先逃。凡诸军备，转为寇赍。甚至轨律尽隳，沿途坐索，长官乞哀，乃始进行。军威不肃，一至于此。夫练兵必先练将，材艺迈众，忠勇无前，如昔时杨遇春辈，渺不可得，缓急何恃？应请饬令将军、督、抚、提、镇，整齐营伍，鼓励人才，以修武备。诘奸除暴，莫如保甲，近来直隶、山东盗贼日众，至河南之捻匪，四川之啯匪，广东之土匪，贵州之苗匪，云南之回匪，肆意强横，目无法纪，邪教充斥，名目纷繁。煽诱既众，蹂躏弥多。地方文武，恐滋事端，惟务姑息。胥差既豢贼纵容，兵弁复得规徇隐。干吏严拘，则声息潜通，夺犯戕官，酿成巨患。其愚懦者，但期文过，讳盗为窃，避重就轻，以至匪徒益无忌惮，祸不胜言。应请饬令各直省督抚，认真整顿，奉行保甲，缉捕勤能，据实奖励；疲玩者撤参重处，以戢盗风。直省仓库钱粮，各有定额，州县官如果侭数征解，交代清晰，何至亏空盈千累万？其致此之由，厥有数端：或纨袴而登仕版，习尚奢华；或庸〈目贵〉而昵亲随，开销浮滥；或负累已深，官项偿其私债；或交游太广，正款供其应酬。寅支卯粮，东挪西掩，有漕者借口于帮丁之需索，解库者归咎于粮价之增昂。道府察知，往往碍于情面，曲意弥缝，后任虑招重怨而不敢发，上司恐兴大狱而不敢参，即使查抄，终归无著。是以州县交代，有历数任而未算结者，有合数十州县而未盘查者。前者钦差大臣会同各督抚清查整理，严定章程，亏短各案，业已分别摊赔。第恐旧亏未完，新亏已续，应请敕令各直省督抚督同司道各官详细查核，交代未清者，停其委署升补，亏那者严参，以清积弊。”疏入，优诏嘉纳。
三年，擢工部尚书，调刑部。八年，命偕尚书周祖培等督五城团防事宜，历兼署工部、兵部、户部、吏部尚书。四年，卒，谥文恪。
朱嶟，字致堂，云南通海人。嘉庆二十四年进士，选庶吉士，授检讨，迁御史。道光十二年，畿辅灾，广东副贡生潘仕成捐赀助赈，赐举人。有援案以请者，嶟疏言：“仕成本副贡，去举人一间，赐以举人，于破格之中，仍寓量才之意。厥后叶元堃、黄立诚次第援请，若因此遂成定例，生富人徼幸，阻寒士进修，于事不便。应请旨饬各督抚，水旱偏灾，捐输应奖，不得援引前案。”上嘉纳之。五迁至内阁学士。十七年，擢兵部侍郎，迭兼署吏、户二部，坐事镌五秩。二十六年，补内阁侍读学士。
御史刘良驹条奏银钱画一，上命各省督抚议奏。嶟疏言：“泉布之宝，国专其利，故定赋以粟，而平货以钱。物贱由乎钱少，少则重，重则加铸而散之使轻；物贵由乎钱多，多则轻，轻则作法而敛之使重。一轻一重，张弛在官，而权操于上。今出纳以银，钱几置诸无用。虽国宝流通，然流于下而不转于上。于是富商市侩，得乘其乏、操其赢，而任意以为轻重。若使官为定价，且必格而不行。要在因其便使人易从，通其变使人不怨，行其权使人不疑。方今盐务疲敝，皆以银贵钱贱为词，以盐卖钱而不卖银也。卖钱即解钱，人必乐从，长芦盐价可解京充饷。请于东西城建库藏钱，以户、工左右侍郎掌之，按时价搭放各旗，就近赴库请领，以免其转运，并严禁克扣、短陌、搀杂诸弊。两淮盐价，解备河工岁修。淮上全工，水路皆通，挽运较易，工次雇夫购料，俱系用钱，此两便之道也。农民以钱输赋，天下十居七八。地方官收钱解银，每致赔累。江西抚臣吴文镕前奏：‘本省坐支之项，收钱放钱；解部候拨之款，征银解银；兵饷役食，请照时价改折。’其言不为无见。惟全行收钱，往返搬运，倍增劳费。通省绝无银币，亦未免偏枯。拟请州县征收，向来征银解银者置无论，但照现在收钱者，量钱粮多少，视附近地方兵役众寡，酌减应解银数，以纾其困。除易银解司之外，即以钱抵银，每银一两，折钱若干，酌定数目，按照时价，支放兵饷役食。应有耗羡平馀，仍行提出解司，而本管同城之官俸，本州县之书工、役食、祭祀、驿站，本地方分汛之兵饷，俱准坐支。馀则视道路之远近，解存道、府、藩各库，以放兵饷。时价则视省垣为准，以开征前十日为定，由藩司通饬遵照，半年一更。饷银每两折钱多不过千七百，少不过千二百，取为定则，不得再减。至文武官廉俸无可坐支者，兵丁屯驻之区，附近州县无收钱者，皆发银如故。官局钱搭放向有成例者亦如故。如是，则虽变而实因，不至纠纷窒碍。至如百姓出粟米麻丝易钱输赋，久已习为故常，向收若干，今折若干，凡自封投柜者，不遽改折，是于民无扰也。兵丁领银，仍须易钱然后适用。每至兵领饷时，不准铺户抑价，今照定价放给满钱，此于兵无亏也。先时银多，则官以收钱渔利；今时钱贱，则官以易钱赔累。多用钱则少解银，即累亦因而减，迨银价平时，又复可获羡馀，此于官有益也。或谓钱收于上，则廛市一空，恐致钱荒。不知兵役领钱，仍行于市，地方官除存库外，尚有大半必须易银解司，则其钱亦行于市。且今日之弊，不在钱荒而在钱滥，欲救其弊，莫利于收钱，尤莫利于停铸。当此钱贱之时，暂停鼓铸，以工本之银，发出易钱，实收上库。薄小者汰之，则私铸难行，而官钱日多，钱价可平，而制钱一千准银一两之例，可得而行矣。是知停铸者用钱之转关，平价者绝私之微权也。将欲平价，非使银钱相埒不可，为平价而暂停铸，迨价平而复开炉，所谓欲赢先缩，一张一弛之道也。夫损上必期益下，今钱值日贱，物价日贵，泉府费两钱而成一钱，官兵领一钱则仅当半钱。无益于民，有损于国，孰得孰失，必有能辨之者。总之可用钱则用钱，必须用银则仍用银。附近则用钱，致远则用银。子母相权，赢缩有制，补偏救弊，无逾于此。惟各省情形不一，因地制宜，随时变通。当责各督抚体察酌议尽善。”疏入，上命军机大臣会同户部议行。
历通政副使、内阁学士。二十九年，授仓场侍郎。咸丰四年，病，乞罢。五年，病痊，复授户部侍郎。六年，擢左都御史。迭署兵、礼二部尚书。十一年，又以病乞罢。同治元年，卒，谥文端。
李菡，字丰垣，顺天宝坻人。道光二年进士，选庶吉士，授编修。再迁侍讲，大考二等，擢侍讲学士。二十一年，迁少詹事，督安徽学政，累迁通政使。二十五年，擢左副都御史。
咸丰元年，署礼部侍郎，应诏上疏：“请戒饬诸臣：一曰振因循。积习相仍，中外一辙。用兵无可退之理，乃引疾归田，抽身保位，则因循在军旅矣。治水为难缓之功，乃自冬徂夏，漫口未合，则因循在河防矣。雍沙番案，琦善以总督大员，犹复语多狡饰，以至往返鞫讯，则因循在刑法矣。顺天武清县逃犯，竟敢窝藏匪徒，浙江奉化县刁民并敢迫胁官长，则因循又在郡县矣。伏原皇上干纲独振，力挽颓风，闻嘉谟则立见施行，睹弊政则悉除支蔓。惰者责之，勇者奖之，勤者进之，昏者黜之，庶奋庸熙载，百废俱修矣。一曰除欺饰。粤西逆匪，萌蘖在十数年之前，使抚臣早为奏闻，何难根株立绝？乃养痈成患，讳莫如深。比及有人指陈，势已不可扑灭。年来劳师糜饷，迄无成功，祸首罪魁，实由欺始。夫献可替否，宰相之责也；拾遗补阙，谏官之职也。伏望皇上开诚布公，虚怀善纳，导之使言，言之使尽，执两用中，归于至当。至科道职司言责，尤朝廷耳目之官，风闻偶误，小过可容，庶赣直得效其愚，萋菲莫行其罔，而宸聪四达矣。一曰屏偏私。人之气质，不能无偏，意见少有参差，议论遂多龃龉。相持不下，教令纷更，属员既无所适从，宵小遂从而谗构。嫌隙日深，乖气致戾。刑部越狱一事，非其明验乎？夫师克在和不在众，两粤会剿，湖南防堵，将帅不应有诿罪争功之见，督抚不可存此疆尔界之私，同德同心，群策效力。苟无隙之可乘，定肤功之克奏。河、漕本属一体，未有河不治而漕治者。从前督臣、漕臣，曾因参劾厅员，各执己见，现在漫口不能合龙，漕船何由利济？亿万姓饥民待赈，数百万帑项虚糜，正大臣忧患与共之时。此即屏除嫌怨，共秉公忠，犹恐难以济时屯而纾民患；倘仍芥蒂未化，筹画分歧，不和政庞，咎将谁执？伏读仁宗御制和同论，谆谆以臣下偏私为戒。原皇上一德交孚，与百僚共襄上理焉。一曰防玩法。现今军务、河工，贻误诸臣，厥咎匪细。仰蒙宽典，仅予薄惩，恕其既往之愆，责其将来之报。而且失伍之将弁，准其带罪立功，溃防之河员，许其留工效力，恢宏大度，格外矜全，天下皆晓然于圣人不得已之苦心，与夫通变权宜之计，该大臣等久蒙倚任，渥荷优容，自无不激厉图功，竭忠矢志。第恐奔走御侮，难得贤员，幸泽恃恩，复萌故智。始犹惧罪之不可逭，一旦获宥，遂谓罪有可原矣；初犹虑法之不能逃，幸而苟免，遂谓法止于是矣。伏原皇上奋天锡之勇，播神武之风，宽大之诏，能发而即能收，希冀之恩，可一而不可再。则德威惟畏，玩纵之萌，不戢自止矣。以上四条，皆臣道之防，实切时之弊，而其本由于得人。进英锐，则因循者退矣；取诚笃，则欺饰者鲜矣。惟在皇上任贤勿疑，用材器使，俾朝无幸位，莫不图易思艰，庶可挽天灾民变之穷，而上副引咎纳言之至意。”疏入，上嘉纳之。
三年，授兵部侍郎，署仓场侍郎。廉得奸人把持仓务，置于法。十年，调工部，复调吏部。同治元年，擢工部尚书。二年，卒，谥文恪。
张祥河，字诗舲，江苏娄县人。嘉庆二十五年进士，授内阁中书，充军机章京。迁户部主事，累转郎中。道光十一年，出为山东督粮道。十七年，擢河南按察使，以父忧去官。服除，仍授河南按察使，署布政使。二十二年，祥符决口合龙，赐花翎，诏以河南迭被水灾，始终克勤其事，予优叙。二十四年，迁广西布政使，擢陕西巡抚。西安、同州有刀匪扰害闾阎，祥河饬严捕百馀人置诸法，诏嘉之。三十年，文宗即位，应诏陈言，请述祖德，守成法，励官方，蠲民欠。疏入，报闻。祥河优于文事，治尚安静，不扰民，言者劾其性耽诗酒。
咸丰二年，东南军事日棘，祥河奏言：“陕西兴安等地毗连楚境，应举行团练，择要防堵。惟乡勇良莠不齐，易聚难散，不如力行保甲，为缉奸良法。”三年，召还京。四年，授内阁学士，寻迁吏部侍郎，督顺天学政。六年，以病罢。病痊，仍授吏部侍郎。八年，擢左都御史，迁工部尚书。十年，加太子太保。十一年，以病乞罢。同治元年，卒，谥温和。
罗惇衍，字椒生，广东顺德人。道光十五年进士，选庶吉士，授编修。十七年，督四川学政，召对，上以惇衍年少，语多土音，留不遣。二十三年，大考一等，擢侍讲。累迁侍读学士，转通政副使、太仆寺卿。二十六年，督安徽学政，迁通政使。
三十年，文宗即位，应诏陈言，略言：“古帝王治天下，根源祗在一心，要在览载籍，勤省察，居敬穷理，以检摄此心。圣祖仁皇帝御纂性理精义，于存养省察、致知力行，以及人伦性命，皆有程途阶级，其论君道，尤极详备。惟在皇上讲习讨论，身体力行。世宗宪皇帝朱批谕旨，于臣工奏折，指示得失，明见万里。皇上几暇，日阅一二事，凡督抚陈奏，如能深谋远虑，措置得宜，即予以褎答；若有饰诈怀私，亦为之指示，庶大吏皆知警戒。他若御纂资政要览、庭训格言诸书，皆本心出治，一以贯之。伏原皇上法祖以修己，推而知人安民，皆得其道。”又请谕部院大臣各举所知，备京卿及讲读之任；敕直省督抚、提镇、学政皆得犯颜直谏，指陈利病，无所忌讳，藩臬亦许密封由督抚代为呈奏。疏入，上嘉纳之。咸丰元年，疏陈风俗侈靡，民生日困，请崇俭禁奢，以蓄物力。二年，署吏部侍郎，授左副都御史。
三年，擢刑部侍郎，仍兼权吏部。时军需孔亟，户部令京师商民以赁舍金一月纳公家，惇衍以为非政体，疏乞明定限制。又疏荐广东在籍给事中苏廷魁等任筹军饷。江宁既陷，寇氛复溯江上犯，惇衍疏请敕曾国藩练楚勇，自湖南移驻武昌，杜贼窥伺荆襄；苏廷魁募粤勇援江西；袁甲三回河南防捻匪，并会同已革两广总督徐广缙募新兵堵御凤、颍，遏贼北窜诸路；多被采纳。命随同惠亲王巡防京师，调户部。五年，以父忧归。
七年，英吉利兵攻陷广州，八年正月，命惇衍及在籍太常寺卿龙元僖、给事中苏廷魁为团练大臣。十年，款议定。十一年，召来京，擢左都御史。
同治元年，两广总督劳崇光被劾任用非人，调度乖方，命惇衍偕广州将军穆克德讷按治，崇光坐罢。迁户部尚书，疏言：“吏治日坏，当奖廉惩贪。四川总督骆秉章、湖北巡抚严树森、山西布政使郑敦谨、山东按察使吴廷栋，清操较著，请奖之，以励其馀。”又疏言：“皇上求贤若渴，应诏者寥寥，即有登诸荐牍者，或由他省督抚保举，必待本省给咨，始能赴部，非所以示虚怀延揽之道。且但令封疆大吏保举，而未及京卿，恐驯致外重内轻，不可不防其渐。内阁、六部、九卿等朝廷重臣，素所亲信，必俾其各举所知，众正盈廷，然后可反危为安，转乱为治。请不必限以时日，拘以人数，但有操守廉洁，才猷卓越者，即许随时疏荐。倘所举之人，将来或犯贪污，罪其举主。”二年，兼署左都御史。
四年，兼管三库，署翰林院掌院学士。伊犁参赞大臣联捷、御史陈廷经先后论劾“陕西布政使林寿图沉湎于酒，巡抚刘蓉未谙公事，举劾悉听寿图”，及“蓉疏奏失体，漏泄密保”。命偕协办大学士瑞常赴陕西按治。惇衍等为疏辨，仅以微过议处，吏议寿图迁调，蓉革职留任。寻蓉复以他事罢，陕民为蓉、寿图讼冤，总督杨岳斌以闻。惇衍等已回京复命覆奏，遂合疏言：“刘蓉秉性朴直，办理甘肃溃勇，不动声色，悉臻妥善。甘肃乱回窜扰，遣兵分布要隘，陕民以安。林寿图身任劳怨，勤奋有为，惟参劾属员，间有轻重失当，致谤毁纷兴，而其廉洁之操，究不能稍加訾议。”诏蓉仍署巡抚，寿图来京候简用。六年，兼署工部。八年，以母忧归。十三年，卒，谥文恪。
惇衍学宗宋儒，立朝正色，抗论时事，章凡数十上，无所顾避。著有集义编、百法百戒、庸言、孔子集语等书。
郑敦谨，字小山，湖南长沙人。道光十五年进士，选庶吉士，散馆授刑部主事。再迁郎中，出为山东登州知府，擢河南南汝光道。咸丰元年，泌阳土匪乔建德踞角子山，敦谨与南阳镇总兵图塔布督兵捕获之，被议叙，署布政使。二年，授广东布政使，仍留署任。
粤匪入湖北，命赴信阳，会南阳镇总兵柏山扼要设防。三年，命河南巡抚陆应谷统兵驻南阳，会城及信阳有事，许敦谨专折驰奏。钦差大臣琦善督师援安徽，檄敦谨总理信阳粮台。及师屯江北，粮台移设徐州，仍令敦谨往任其事。寻调授河南布政使，留筦粮台如故。四年，光州、陈州捻匪起，巡抚英桂出驻汝阳，诏敦谨赴本任。省城戒严，敦谨督率官绅倡捐经费，兴团练。皖捻犯永城、夏邑，增调兵勇防黄河各渡口，断寇北窜。寻命暂署巡抚。
五年，坐欠解甘肃两年协饷，降调。召还京，以四品京堂候补，授太常寺少卿。八年，督山东学政，累迁大理寺卿。同治元年，署户部侍郎，复出为山西布政使，调署陕西布政使，调授直隶布政使，擢河东河道总督。四年，授湖北巡抚，寻召授户部侍郎。五年，调刑部。
六年，擢左都御史。捻匪渡河入山西境，巡抚赵长龄、按察使陈湜疏防被劾，诏敦谨往按，长龄、湜并坐罢，即命敦谨署山西巡抚。七年，出省治防，移军驻泽州栏车镇，为各路策应。授工部尚书，仍留署巡抚。回匪入河套，近边震动。敦谨移驻宁武督防，别遣兵守榆林、保德下游各隘。增募炮勇，补葺河曲边墙。回匪窥包头镇，沿河堵御，会绥远城将军定安遣队迎剿，总兵张曜自河曲截击，破走之。八年，调兵部尚书，回京。
九年，调刑部。两江总督马新贻被刺，获凶犯张汶祥，江宁将军魁玉、漕运总督张之万会谳，言汶祥为洪秀全馀党，其戕新贻，别无主谋者。命敦谨往会鞫，仍以初谳上，论极刑。十年春，敦谨还京，至清江浦，上疏以病乞罢。光绪十一年，卒，谥恪慎。
庞锺璐，字宝生，江苏常熟人。道光二十七年一甲三名进士，授编修。咸丰二年，大考一等，擢庶子，迁侍讲学士，署祭酒。明年，授光禄寺卿。八年，擢内阁学士，署工部侍郎，以父忧归。十年，江南大营溃，苏、常沦陷，督团勇防御。上命锺璐陈奏军事，锺璐疏言：“常、昭三面皆贼，惟恃民团抵御。器械不精，纪律不明，若大兵不速至，恐裹胁愈多，愈难措手。请饬督臣曾国藩迅由祁门统师南下，常、昭库款无存，惟赖捐输充饷，军需浩穰，捐户搜括无遗。并请饬督臣于就近完善之区，筹赀接济。”又奏：“江北惟通州最完善，与常、昭有唇齿之依。在籍布政使徐宗干廉能素著，请饬令督办通、泰一路捐输，并会筹常、昭防剿。”从之。
寻命督办江南团练。贼由江阴东窜，偪常熟，锺璐率团勇数战，亡其精锐，奏请江北诸军速援。上以水陆各军势难兼顾，温诏慰勉。八月，贼陷常熟，锺璐奏自劾，并请饬荆州将军都兴阿统楚师兼程进驻通州防北窜，上责令规复。锺璐自崇明赴上海，设局劝捐，集团守御。荐上海知县刘郇膏循声卓著，为江南州县之冠，报闻。又以军需饷急，奏请令失守地方官罚钅爰免治罪，谕有“捐输巨款、募勇杀贼、随官兵克复城池者，得据实声明请旨”。寻奏言：“贼所胁之众数百万人，何一非皇上赤子？若非设法解散，穷无所归，必铤而走险。请明降谕旨，予以自新，释兵归降者勿杀，薙发投顺者勿杀。又陷贼州县，多设立伪官，迫索钱米，以减轻田赋，摇动人心。历来被兵州县，钱粮均奉恩旨蠲免。此次苏省被贼，户口散亡，收复之后，无从征收，不如施恩于未复之先，使愚民不为所惑。”诏如所请。
十一年春，贼自平湖、乍浦窥金山，锺璐督团勇进击，斩馘甚众。新埭贼扰大泖港，枫泾贼窥角钩湾，复会官兵破之。是年冬，以苏、常沦陷，吴民待援，有逾饥渴，复疏请敕曾国藩分兵急取苏、常。与江苏诸士绅贻书国藩，言：“上海饷源重地，请以奇兵万人，一勇将统之，倍道而来，可当十万之用。”国藩乃遣李鸿章率师浮江而东。俄、法两国请助兵讨寇，锺璐奏言：“中国平内乱，原无待借手外人，而值贼势蔓延，兵力单薄，不能不为从权之计。惟外人助攻，为通商而起，必先自有把握，方裨大局。”谕江苏巡抚薛焕妥筹酌行。
寻裁各省团练大臣，召还京，再授内阁学士。同治元年，迁礼部侍郎，迭署工、吏诸部，督顺天学政。四年，呈所纂文庙祀典考。六年夏，畿辅亢旱，疏陈荒政十事，下部议行。命偕大学士贾桢等督五城团防，历户、兵、吏诸部。九年，擢左都御史，署工部尚书。十年，授刑部尚书。丁母忧，归。光绪二年，卒，谥文恪。
子鸿文，光绪二年进士；鸿书，光绪六年进士：同官翰林院编修。鸿文至通政司副使，鸿书至贵州巡抚。
论曰：同治初政，沈兆霖、曹毓瑛入赞枢府，兆霖暂领陕督，督师定西宁，以死勤事；毓瑛慎密练达，克副简拔。许乃普等皆以清谨负时望，郑敦谨尤易攵历有名绩。江宁之狱，论者多谓未尽得其情，敦谨未复命，遽解官以去，其亦有所未慊于衷欤？
