赵慎畛 卢坤曾胜 陶澍
赵慎畛，字笛楼，湖南武陵人。为诸生时，学政钱沣器之，曰：“人英也！”嘉庆元年，成进士，选庶吉士，授编修。迁御史、给事中。条上川、楚善后屯田保甲事宜。巡通州漕，革陋规，廉得杨村通判科索剥船，奏褫其职。湖南学政徐松矜愎失士心，欲附慎畛自固，常列其弟子优等，慎畛列款纠劾罢之。两广总督蒋攸铦荐其才可大用。
十七年，出为广东惠潮嘉道。严治械斗，捕南澳、澄海、潮阳盗甚众；沿海民寮居为逋逃薮，悉编入保甲。逾年，擢广西按察使。天地会匪结党构乱，胁有赀者入其中，慎畛惟严罪匪首，被胁者不坐。广东洋匪投诚后，渐入广西为盗。设水路巡船以护商旅，督守令以捕盗多少为殿最。远郡招解重囚烦费，吏因讳盗，省文法，严举劾，缉捕始力。二十年，迁广东布政使。州县多积亏，展转相承，悉心钩稽，除其纠轕，库储顿增。南海、高要濒河堤防多圮，民苦水患，筹款生息资岁修，屯田五千馀顷。赋重为累，请减粮额，摊抵于沙坦轻则之地。粤俗奢靡，刊发陈宏谋行政训俗遗规，躬行节俭以示劝。
二十三年，擢广西巡抚。习知粤西地势如建瓴，旬日不雨即旱竭，劝民修隄塘，造龙骨车，开荫井，设井筒架，皆颁式俾仿行。地连黔、楚，群盗出没，宜山会匪廖五桂、蓝耀青分踞新、旧两墟，纠众分党，伪立名目，勒索殷户，争利相扰，亲往捕诛之。饬属行保甲，置望楼，练民壮互相守望，县建卡房数十座，府各督属会营巡缉。柳州至省千馀里，设水汛四十三所，终任凡获盗千七百馀人。盗多出于流匪，编客民籍，驱其单身游荡者，矿厂窑榨佣丁皆立册，有保者留，否则逐。故事，梧、浔二关，巡抚例得动用盈馀。慎畛曰：“吾家衣食粗足，身为大臣，取盈将安用之？当为国家布仁泽耳。”乃于桂林设预备仓，增设书院，柳州、庆远、思恩三府皆创设之；缮城濬河，广置栖流所，并取给焉。
道光二年，入觐，宣宗嘉其诚实不欺，温谕褒勉，擢闽浙总督。严申军律，课诸镇营汛勤训练。浙江提督沈添华玩纵，劾罢之。责水师缉海盗，盗多就擒。上游四府多山，客民租山立厂，游匪群聚，遣兵搜山，捕诛其魁。闽安所辖有琅琦岛，居民多为奸利，擒治之，移驻水师，建炮台，遂为省城门户。台湾自来多乱，动烦大兵，慎畛尤以为虑，尽选贤能以治。凤山莠民杨良斌煽众起事，檄巡道孔昭虔、知府孔传穟剿治，未一月而定，不烦一兵渡海。驩玛兰初设治，部议赋则较重，奏减之。民入山伐木，岁供道厂船料，匠首苛敛激变，捕诛首乱，更定采木章程，乃相安。戍兵万四千，更代时皆赴厦门，由提督点验，远者千里，改由各提镇分验，兵困以苏。台湾产米，漳、泉数郡仰给商运，江、浙、天津民无盖藏，米贵辄生乱，于海口稽米船出数，酌丰歉为限制，常留有馀。疏请漳浦明儒黄道周从祀文庙，下廷臣议行。侯官谢金銮、德化郑兼才皆以学行著，素所敬礼，殁而举祀乡贤。又旌表义烈，以振风俗。
五年，调云贵总督。铜矿、盐务积疲，疏陈变通整顿之法。以边防莫便于屯田，方考访形势利便，未及议行而疾作。病中拜疏劾贪黩不职者数十人。未几，遂卒。代者急递追回原疏，滇人惜之。遗疏上，优诏赐恤，赠太子少保，谥文恪，祀名宦、乡贤祠。
慎畛服膺儒先，凡有益身心可致用者，皆身体力行。好善嫉恶，体恤属僚，训恳切，如师之于弟子。所至于文武官吏，常能识别其才否，人亦乐为之用。所著奏议、从征录、载年录、读书日记、惜日笔记等书及诗文集凡数十卷。
卢坤，字厚山，顺天涿州人。嘉庆四年进士，选庶吉士，散馆授兵部主事，洊迁郎中。扈随木兰，校射，赐花翎。十八年，出为湖南粮储道，丁本生父母忧，服阕，历广东惠潮嘉道、山东兖沂曹济道、湖北按察使、甘肃布政使。道光元年，护理陕西巡抚。二年，擢广东巡抚，未之任，调陕西。议者谓南山老林易薮奸，不宜开垦。坤历陈汉、蜀、唐、宋史事，及汉李翕郙阁颂，以征垦治之利；专任严如熤，假以便宜，垦务大兴。勘修南山各属城工，汉江堤岸，筑坝濬淤，审度形势，移驻文武，增改官制。又修复咸宁、长安、泾阳、盩厔、岐山、宝鸡、华州、榆林河渠水利，筹补榆林、绥德两属常平仓谷，劝民捐建社仓。疏陈：“察吏之要，不独亲民，官贪廉为民身家所系，其勤惰、明昧、宽严，皆关民生休戚。”宣宗深韪之。五年，以母忧去官。
六年，回疆用兵，特起驻肃州，偕总督鄂山治转饷。以托古逊为运粮首站，自乌鲁木齐至阿克苏，置三十二站，大兵五万馀，日需粮五百石，每站备驼五百有奇，由山西、陕西采购；又蒙古阿拉善部进驼千，乌里雅苏台调拨官驼四千。疏请军需从宽筹备；兵丁量增口粮；给皮衣皮帽，以御寒；出口驼马刍秣；时给买补缺额营马，预备续调；监造军械务期坚实；拨运陕省制钱，平市价；添设台站夫马；雇用车辆，定例价；招募护台民丁；后路粮台亦添兵守护：凡十一事，并如议行。回疆平，加太子少保。及张格尔就擒，赐头品顶戴。服阕，授山东巡抚，调山西。八年，裁撤肃州军局。始抵任，寻调广东巡抚。
十年，又调江苏，未至，擢湖广总督。两湖鹾务，狃于封轮之例，道光初议散轮，七年复因加价，仍改封轮，引滞商疲。坤至，疏请实行散轮，建盐仓于汉岸，俾商船源源揽运。寻量减售价，以销楚岸积盐。设塘角总卡，按船编号，以杜内私外私之弊。复湖南永兴粤盐定额，以保淮纲。湖北水灾，请免米税，借帑十万两，购川米平粜。疏调前两淮盐运使王凤生综理水利，择要疏濬河道，修筑堤堰，皆以次举行。
十二年，湖南江华瑶赵金龙作乱，粤瑶应之，湖南提督海凌阿及副将、游击等皆战殁，坤亲往督师，密陈湖北提督罗思举能办贼。时桂阳、常德诸瑶蜂起应贼，常德水师、荆州驻防兵皆不习山战，坤至，悉罢之，改调镇筸苗疆兵，分屯要隘，坚壁清野，与贼相持。俟两湖兵大集，贵州提督余步云、云南副将曾胜亦率军至，乘雷雨袭击洋泉街。罗思举督诸将昼夜环攻，毙贼数千，破其巢，擒金龙子女及头目数百人。金龙乘间逸，为乱军所歼，获其尸及剑印木偶诸物。捷闻，赐双眼花翎，世袭一等轻车都尉。尚书禧恩、将军瑚松额方奉命视师，未至，贼已平。粤瑶赵青仔纠众数千入楚界，声言为金龙复仇，连败之于濠江、银江，擒青仔磔于市。广东连山黄瓜寨瑶犹猖獗，两广总督李鸿宾剿治不力，以罪逮，调坤代之。偕禧恩等先后往督诸将进剿，瑶疆悉平。合疏陈两省善后事宜，改移文武官制驻所，并允行。
十三年，越南盗陈加海结边地游民啸聚狗头山，潜入内洋，遣水师击沉八船，擒加海诛之。寻越南内讧，慎固边防，拒其请兵，诏嘉得大体。
英吉利兵船擅入海口，要乞推广通商，坤依故事停其贸易。领事律劳卑挟二船入虎门，炮击不退，且以炮拒，进泊黄埔。坤设方略扼其归路，断其接济，集水陆师临以兵威，律劳卑穷蹙，引罪求去。澳门洋商代请命，坤持之良久，乃驱之出口。疏闻，诏嘉奖，先夺宫衔、花翎并复之。于是严海防，勤训练，自南山至大虎分三段，与沙角、大角相联络。省河中流沙地增建炮台，以资保障，夷情敛慑。坤久任封圻，所莅皆有名绩，宣宗深倚之。十五年，卒，赠太子太师、兵部尚书，从优恤，谥文肃。子端黼，袭世职。
曾胜，广西马平人。以行伍从剿湖南苗匪、川、楚教匪，积功至都司。累迁云南参将，以计擒枭渠徐黑二及宣威小梁山匪首，为时称。迁维西协副将。瑶匪赵金龙之乱，率师会剿，擢湖南永州镇总兵，歼金龙，及擒粤瑶赵青仔，战皆力。寻赴广东剿连山瑶，迭战大拱桥、分水岭、炮台山、火烧坪、军僚里、大厓冲、上坻园。瑶平，论功最，加提督衔，赐号瑚尔察图巴图鲁，予云骑尉世职。调南韶连镇，擢广东陆路提督。当英吉利兵船入内河，水师提督李增堦不能阻，胜献策，以巨船载石沉塞海口老洲冈隘道，聚草船数百横内河，备火攻，胜率兵临之，英领事律劳卑悚惧听令，事乃定。十七年，卒于官，谥勤勇。
陶澍，字云汀，湖南安化人。嘉庆七年进士，选庶吉士，授编修，迁御史、给事中。疏劾吏部重签，河工冒滥，及外省吏治积弊。巡中城，决滞狱八百有奇。巡南漕，革陋规，请濬京口运河。二十四年，出为川东道，日坐堂皇，剖决狱讼如流。请减盐价，私绝课增。总督蒋攸铦荐其治行为四川第一。历山西按察使、安徽布政使。
道光三年，就擢巡抚。安徽库款，五次清查，未得要领。澍自为藩司时，钩核档案，分别应劾、应偿、应豁，于是三十馀年之纠轕，豁然一清。严交代，禁流摊，裁捐款，至是奏定章程，俾有司释累，得专力治民。濒江水灾，购米十万石，劝捐数十万金，赈务核实，灾民赖之无失所。治寿州城西湖、凤台蕉冈湖、凤阳花源湖；又怀远新涨沙洲阻水，并开引河，导之入淮。淮水所经，劝民修隄束水，保障农田。各县设丰备仓于乡村，令民秋收后量力分捐，不经吏役，不减粜，不出易，不假贷，岁歉备赈，乐岁再捐，略如社仓法而去其弊。创辑安徽通志，旌表忠孝节烈以励风俗。
五年，调江苏。先是洪泽湖决，漕运梗阻，协办大学士英和陈海运策，而中外纷议挠之。澍毅然以身任，奏请苏、松、常、镇、太五府州漕粮百六十馀万石归海运，亲赴上海，筹雇商船，体恤商艰，群情踊跃。六年春，开兑，至夏全抵天津，无一漂损者，验米色率莹洁，过河运数倍。商船回空，载豆而南，两次得值船馀耗米十馀万石，发部帑收买，由漕项协济天津、通仓之用，及调剂旗丁，尚节省银米各十馀万。事竣，优诏褒美，赐花翎。明年，遂偕总督蒋攸铦合疏陈海运章程八条，冀垂令甲，永纾漕累，格于部议，未果行。又以绅衿包完漕米，横索陋规，为漕务之害，奏请惩办。学政辛从益意不合，争之。澍复疏言：“陋规日增，势必取偿小民。若预计有司不减浮收，置陋规于不问，非釜底抽薪之计。”仍执前议，治包抗从严焉。
江苏频遭水患，由太湖水泄不畅。疏言：“太湖尾闾在吴淞江及刘河、白茆河，而以吴淞江为最要。治吴淞以通海口为最要。”于是以海运节省银二十馀万兴工，择贤任事，至八年工竣。又以江以南运道，徒阳运河最易淤阻，而练湖为其上游，孟渎为其旁支。澍自巡漕时，条奏利害，至是先濬徒阳河，将以次举刘河、白茆、练湖、孟渎诸工。后在总督任，与巡抚林则徐合力悉加疏濬，吴中称为数十年之利，语详则徐传。
十年，以捕获户部私造假照要犯，加太子少保衔，署两江总督，寻实授。时淮盐败坏，商困课绌，岌岌不可终日。澍疏陈积弊，请大删浮费，以为补救。议者多主改法课归场灶，命尚书王鼎、侍郎宝兴赴江南查议。澍谓除弊即以兴利，无事轻改旧制，偕鼎等合疏胪陈利害，条上十五事。鼎等复请裁盐政归总督管理，报可。澍受事，缴还盐政养廉五千两，裁减衙门陋规十六万两有奇，凡淮南之窝价，淮北之坝杠，两淮之岸费，分别减除，岁计数百万两，分设内外二库，正款贮内库，杂项贮外库，杜绝挪垫。革总商以除把持，散轮规以免淹滞，禁粮船回空带芦盐，及商船借官行私，令行禁止，弊肃风清。淮北尤疲累，先借款官督商运，继仿山东、浙江票引兼行之法，于海州所属中正、板浦、临兴三场择要隘设局给票，注明斤数运地，无票越境以私论。仍留畅销之岸，江运八州县、湖运十一州县，归商运。十二年，奏准开办，越半岁，溢销逾额，复推广于江运、湖运各岸，减价裁费，商贩争趋，而窝商蠹吏、坝夫岸胥一旦尽失其中饱需索之利，群议沸腾。言官摭浮言，屡事弹劾，赖宣宗鉴其忠诚，倚畀愈专。屡请复盐政专职，皆不许，澍益感奋，力排众议，毅然持之，卒获成效。道光元年至十年，淮南行六纲，淮北仅行三纲。澍承极弊之后，自十一年至十七年，淮南已完六纲有馀，淮北率一岁行两纲之盐，尽完从前滞欠，且割淮南悬引，两淮共完正杂银二千六百四十馀万两，库贮实存三百馀万两。两届京察，并被褒奖优叙。晚年将推淮北之法于淮南，已病风痺，未竟其施，然天下皆知票盐减价敌私，为正本清源之计。后咸丰中乃卒行之。十九年，卒。遗疏上，优诏轸惜，称其“实心任事，不避嫌怨”，晋赠太子太保，依尚书例赐恤，赐其子桄主事，谥文毅。祝名宦祠，于海州建专祠。
澍见义勇为，胸无城府。用人能尽其长，所拔取多至方面节钺有名。在江南治河、治漕、治盐，并赖王凤生、俞德源、姚莹、黄冕诸人之力。左宗棠、胡林翼皆识之未遇，结为婚姻，后俱为名臣。所著奏议、诗文集、蜀輶日记、陶桓公年谱、陶渊明诗辑注并行世。
论曰：赵慎畛学有本源，察吏治民，严而能恕，所至政无不举。卢坤治回疆军需，平湖南瑶，驭广东夷商，皆有殊绩。陶澍治水利、漕运、盐政，垂百年之利，为屏为翰，庶无媿焉。道光中年后，海内多事，诸臣并已徂谢，遂无以纾朝廷南顾之忧。人之云亡，邦国殄瘁，其信然哉！
