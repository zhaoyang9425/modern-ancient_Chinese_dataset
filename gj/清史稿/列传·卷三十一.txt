赵开心杨义林起龙朱克简成性王命岳
李森先李呈祥魏琯李裀季开生弟振宜张煊
赵开心，字灵伯，湖南长沙人。明崇祯进士，官至兵部员外郎。顺治元年，授陕西道监察御史。是岁有自称故明皇太子者，令故明贵妃袁氏及故东宫官属内监等视之，皆言不相识。开心及给事中朱徽疏请详审，下法司，自承为京师民杨玉。以开心疏言“太子若存，明朝之幸”，论死，上命免之。二年，疏言：“刑部治庶狱，数日即结正。惟自别衙门发送者，恒不时谳决，久置狱中。请令所司五日一稽核，当鞫当释，勿使留滞。并请通饬诸行省抚按遵行。”从之。
寻命巡视南城。满洲兵初入关，畏痘，有染辄死。京师民有痘者，令移居出城，杜传染。有司行之急，婴穉辄弃掷。开心疏请四郊各定一村，移居者与屋宇聚处。旋又疏言：“立政之始，一事之得失，关天下万世之利害。疏奏不能尽陈，封章不敢频渎。乞时赐召对，霁颜听受。庶用人施政，悉奉宸断。”睿亲王摄政，入朝，朝臣皆跪迎，开心疏请敕礼部详定仪注。江、浙、湖广诸行省初定，开心疏请急置抚按，以时绥抚。并得旨俞允。擢左佥都御史。三年，坐事，罢。
八年，召起原官。旋超擢左都御史。开心子而抃，为唐王时举人。九年，开心疏乞许而抃会试，礼部议不许，开心坐夺职，永不叙用。十年，谕曰：“开心有直名，畀风宪重任。不言国家大事，乃庇子渎奏，辜朕望实深。朕念开心大臣，一事差谬，遂永弃不用，心终未恝然。召还京。”开心至，疏论湖广巡抚迟日益、偏沅巡抚金廷献、郧襄巡抚赵兆麟所属寇盗充斥，剿抚无能。得旨，下部察议。又言：“江南诸行省，每因捕治叛逆，株连无辜。如常镇绅士王期升、路迈、蒋拱辰等，久锢狱中，虚实未辨。就一方一事，可推之他省。”上命确察以闻。时方考察京官，甄别翰林，开心疏论大学士冯铨、陈名夏等，各植门户，开朋党之渐，上命开心据实覆奏，未能实指其人，得旨申饬。旋授原官。
十一年，疏陈时政，请御经筵，亲奏对，遴贤才，原过误，许流徙自赎，重法司职掌。上以疏中有“屏斥畋游”语，谕曰：“讲武习兵，乃祖宗立国大法，何谓畋游？开心常谈浅见，沽名塞责，殊负委任。”寻以名夏获罪，责言官不先事举发，降补太仆寺卿。
十二年，迁户部侍郎。疏言：“畿甸流民载道，有司恐误留逃人，听其转徙。请暂宽隐匿逃人之罪，以免株连，俾流民得邀抚辑。”谕曰：“逃人之多，因有隐匿者，故立法不得不严，何谓株连？”因责开心沽誉，降补太仆寺寺丞。寻擢少卿，协理兵部督捕事。十三年，上以逃人多不获，所司督责不严，复降补鸿胪寺少卿。十六年，迁太仆寺少卿。康熙元年，擢总督仓场户部侍郎，加工部尚书衔。卒官。
杨义，山西洪洞人。明崇祯进士，官山东聊城知县。顺治元年，授河南汝阳知县。五年，行取，擢江西道御史，巡视两浙盐政。义疏请定行盐掣验之法，遴选清廉有司照引盘验，御史亲临监掣。八年，睿亲王得罪，义劾工部侍郎李迎晙前官营缮郎中，监造王府，僣拟禁廷，不数年闲，躐升华膴，请敕部治罪。以迎晙事在赦前，寝其议。复巡视长芦盐政，劾运使赵秉枢贪酷骫法，削籍逮治。
九年，督学江南，寻掌京畿道事。十一年，大学士陈名夏得罪，义因劾请告侍郎孙承泽党附名夏，下部，令承泽休致。吏部尚书刘正宗荐降调员外郎董国祥，拟授文选司郎中，义面诘正宗专擅，即具疏劾之，正宗得旨察议，国祥卒以赃败，谪徙尚阳堡。
十二年，条陈时政，言：“大学士吕宫久疾旷职，宜令归田，养大臣廉耻。”“巡按既停阅城、审录诸事，督抚按期巡行，宜令简随从，慎关防，毋以扰民。”“兵民匮乏，请令各州县禀生捐银准贡，以给满洲兵备鞍马器用，馀赈被灾贫民。”“谕旨严禁加派，有司抗不遵行。如臣籍洪洞，地亩正粮外，又加驿站坐司马夫、工食、公费等项，几半正粮。祈敕禁革。”会宫已得旨致仕，饬下所司议行。时议复设巡按，义奏请甄举才守兼优考试，请简不拘资俸。是岁四迁至刑部侍郎。十四年，调工部。十七年，调仓场侍郎，擢工部尚书。康熙元年，致仕。卒。
林起龙，顺天大兴人。顺治三年进士，授吏科给事中。疏请严禁白莲、大成、混元、无为等邪教。又疏请重守令，课以十五事，曰：招流亡，垦荒莱，巡阡陌，劝树艺，稽户口，均赋税，轻徭役，除盗贼，抑豪强，惩衙蠹，赈灾患，济孤寡，濬沟池，治桥梁，兴学校。考其殿最，而大吏以时访察。俱如所奏行。四年，劾山东巡抚丁文盛不能弭盗，并荐大理寺卿王永吉可代，部议以起龙有私，降二级外用。又坐劾登州道杨云鹤婪赃不实，夺官。
世祖亲政，召来京。十年，复原官。时军旅未靖，急转饷，不遑言积贮，起龙请敕计臣筹画，先实京仓，次及近辅各直省，务使仓有储谷，备水旱，应调发。又言：“满洲兵昔在盛京，无饷而富；今在京师，有饷而贫。时地既迥异，法制宜更定。凡驻守征行，所需马匹、草束、军装、戎器，悉动官帑筹备，毋使拮据。”疏入，谕曰：“满洲兵建功最多，资生无策，十年来未有言及此者。起龙实心为国，忠诚可嘉！”下部议，以五品京堂用，起龙疏辞。
十一年，转刑科，加大理寺寺丞衔。疏言：“州县吏媚事上官，耗费不赀，请禁革；并请遣廉能大臣巡行各直省，体察利弊。”既，疏劾总河杨方兴及工部尚书刘昌，召方兴、昌相质，所劾皆不实，部议当杖流，上特宥之，左授光禄寺署正。十二年，迁大理寺寺丞。十三年，一岁中三迁，擢工部侍郎。十五年，改户部侍郎，总督仓场。
十六年，加太子少保。疏请更定绿旗兵制，略言：“有制之师，兵虽少，一以当十，饷愈省、兵愈强而国富；无制之师，兵虽多，万不敌千，饷愈费、兵愈弱而国贫。今绿营兵几六十万，而地方有事，即请满洲大兵，虽多仍不足用。推原其故，总缘将官赴任，召募家丁，随营开粮，军牢、伴当、吹手、轿夫，皆充兵数。甚有地方铺户子侄，充兵免徭。其月饷则归之本管，马兵克扣草料，驿递缺马，亦供营兵应付。是以马皆骨立，鞭策不前。又如弓箭、刀枪、盔甲、火器，俱钝弊朽坏，帐房、窝铺、雨衣、弓箭罩，则竟阙不具。春秋两操，不复举行。将不知分合奇正之势，兵不知坐作进退之法。徒空国帑，竭民膏，虽众何益？推其病有二：一则营兵原以戡乱，今乃责之捕盗；一则出饷养兵，原以备战守之用，今则加以克扣。兵丁所得，仅能存活，又不按月支发，贫乏何以自支？今诚抽练绿旗精兵二十万，养以四十万之饷，饷厚兵精，地方有警，战守有人。不过十年，可使库藏充溢。”下所司议行。十七年，加太子太保、兵部尚书，巡抚凤阳。时议惩官吏犯赃，视轻重科罪，不许纳赎，起龙疏请如旧例收赎充饷，下廷议，请从之。上曰：“立法止贪，今因济饷而贷法，如民生何？”绌起龙议不行。
圣祖即位，授起龙漕运总督，迭疏请免滨海移民田地赋额，濬淮城迤南运河，直达射阳湖，修筑济宁、临清诸处堤闸，并请禁运丁毋病民，运弁毋病丁，条议以上，皆从其请。又疏请禁运丁多携货物，稽滞漕运，定分地稽察例。康熙六年，粮艘至济宁，运丁有多携货物者。事觉，总河卢崇峻疏陈起龙言江南漕储道既裁，总漕不任稽察，御史张志尹纠起龙不引罪。上以诘起龙，起龙谢失职，镌三级休致。卒。
嘉庆四年，仁宗亲政，阅世祖实录，得起龙更定绿营兵制疏，谕诸行省督抚整饬营伍，并以所言抽练精兵，是否可仿行，饬妥议具奏。诸行省督抚惮改作，议格不行。
朱克简，字敬可，江南宝应人。顺治四年进士，授内阁中书。五年，考授御史。八年，典广东乡试。十二年，巡按福建。福建八府一州，其五滨海。郑成功时入寇，民苦焚掠。克简至，申明军政，绸缪防御，请增兵防仙霞关。时兵部尚书王永吉疏请减兵额，汰营兵老弱，下诸行省。克简疏言：“福建内防山贼，外御海寇，省兵三万四千，不可复减。”上如其议。又疏论防海，略言：“用水师不难得其力，难得其心。漳泉为郑成功故土，沿海多戚属，宜以连保法察其踪迹，考其身家，不使入伍；降者令归耕，或移置他军，使离旧巢，乃坚归志。水师战海中，破浪擒贼，当受上赏，宜著为令。水师用在舟，木、竹、钉铁、油、麻、椶叶，皆海之所无，一物不具，不可以为舟。宜设专官讥察，毋以资敌。”“宁化、崇安滨海要地，今俱为贼踞，当按形势增兵固守。”又立六规二十四约，与提督马成功、总兵王之纲等深相结纳，诸将咸奉令。
巡汀州，闻成功兵攻福州，即率汀州镇兵还援。成功兵引退，克简入城，曰：“寇知我援寡，且复来。”令完城垣、简卒伍为备。数日，成功兵复至。初，官军得成功兵辄诛之，克简令发不过五寸者贷死，编为民，得万馀人，皆恩克简，至是助守城，发炮击寇，寇溃，遂出战，解围去。至漳州，布政使详请征逋赋，克简力阻之，疏请蠲征，上从之。至福清，以闽安地当冲，设兵守之，连江、罗源、福清、长乐诸县要隘皆置汛。至兴化，见道有流民，与知府张彦珩议赈，活者万数千人。至泉州，令崇武、獭户、大盈诸隘皆置汛。至延平，知其地舟人多通寇，令循江诸州县设“循环簿”讥察。汀州、延平、建安三郡多伏戎，克简遣兵破其巢穴，离其党羽，次第皆就抚。迭疏请汰冗员，蠲盐课，恤驿困，皆报可。秩满，乞归。康熙三十二年，卒。
子约，以副贡生充教习，历知福安、南丰、费诸县，擢晋州，所至皆有惠政。
成性，字我存，江南和州人。顺治六年进士，授中书科中书。十四年，考授御史，巡按福建。疏言：“福建山海征剿，师旅繁兴，民穷地荒。条上四策：一曰严汛守。滨海地寥廓，不能遍防。臣愚以为宜设水师，求熟练舟楫、谙识水性之将吏，广选舵工水手，缭椗招斗，惟其能者，禀饷不为常格。以舟为家，铳械用其长技，操演习熟，庶几水师可成。泉州近贼巢，水师宜移石湖。崇武、石芝驻陆军为声援。惠安北有峰尾司，宜驻兵，为惠州藩篱。同安邻厦门，当于高浦设屯，刘五店置警炮，时出游骑巡视要隘。此又惠州之唇齿也。一曰分界址。有司禁遏接济，商阻物贵，民生穷蹙。臣愚以为先定禁例，若竹木、镔铁、硝磺、油、麻，毋许通贸。小民日用所需，宜听转运。惟滨海大道或捷径可通者，严立疆界。更定勾稽文法，以时比验。自泉州西出延平上游，去海甚远，百货交易，宜听民便。一曰辑降众。山海啸聚之徒，渐次来降。入伍者多，归耕者少。间有悍气未驯，凌轹乡里。居民亦负气不相下，讦讼不受理，则自相格斗。臣愚以为宜令解散宿怨，禁止罗织。新附之众，合者渐分，聚者渐散，近者渐远，庶可消弭反侧。一曰清营伍。府县编氓，既有保甲，诸营什伍，犹未整齐。臣愚以为当责成兵吏，自为版籍。略仿保甲之制，同居连坐。则军伍肃、盗源遏矣。”事下兵部议行。
既，又上疏言：“下游四府滨海，海徼无险阻可守，且又兵力所不及。宜令居民筑土堡，多备长枪鸟铳，习为团练。贼至，人自为守，家自为战，驰报附近将领，以兵赴援。久之使贼粮绝势穷，未有不瓦解者也。”又疏论盐场利弊，请裁上里、海口、牛田诸场，以福清知县领其事。十六年，报绩，授兵部主事。移疾归。
康熙七年，始出就官。十一年，授工科给事中。时议招募游民，开垦荒田。性疏言：“民贫不能耕，乃有荒田。游民既失业，安能开垦？请敕督抚令县官劝民开垦，无力者上布政司给牛种赀钱。以本县之民，垦本县之田，官既易于稽察，朝廷本赀亦易于征收。”又迭疏请奖进廉吏，为国家培元气，密谕推举督学，以重人才根本之地。又疏陈民生十害，谓：“州县胥役挟持长吏，为衙蠹之害；官吏私交旧识，关说曲直，为抽丰之害；乡民钱粮讼狱，必投在城所主之户，听其侵蚀唆使，为歇家之害；大奸巨猾武断乡曲，为奸豪之害；督抚及司道胥吏干讬有司，为上官胥吏之害；丞簿佐贰滥受讼牒，为佐贰之害；奸民诪张上控，株连蔓衍，为越诉之害；颜料本色，缘时价低昂，不载由单，任意苛敛，为杂派之害；百姓十室九空，无藉乘急取利，逐月合券，俗谓‘印子钱’，利至十之七八，折没妻孥，为放债之害；邮传往来，强捉人夫，挽舟负舆，为纤夫之害。请下所在有司，每季书状，不蹈十害，申大吏按验。”又请饬督抚严饬所司，复社学，讲乡约，举节孝，立义冢，不力行者，不得与卓异。旋擢掌科。十五年，以疾乞归，家居三年，卒。
国初循明旧，御史出为巡按。顺治七年罢，旋复设。八年，世祖亲政，特敕诫谕，并命都察院察访举劾。御太和殿，召新命诸巡按入见，赐坐宣谕。十七年，都察院复请罢，王大臣会议，安亲王及侍郎石申等议留，别疏上。又以御史陆光旭疏争，令再议，仍议罢不复设。巡按能举其职者，又有宁承勋按河南，请塞黄河决口；秦世祯按江苏，劾罢巡抚土国宝：最知名。承勋大兴人，明天启举人，自礼部主事考选御史，官至大理寺右寺正。世祯自有传。
王命岳，字伯咨，福建晋江人。顺治十二年进士，改庶吉士。时云南、贵州未定，策问及之。命岳言：“李定国贰于孙可望，当缓定国，行间使与可望相疑忌。我兵以守为战，以屯为守，视隙而动。”上异之，擢工科给事中。上经国远图疏，略言：“今国家所最急者，财也。岁入千八百一十四万有奇，岁出二千二百六十一万有奇。出浮于入者四百四十七万。国用所以不足，皆由养兵。各省镇满、汉官兵俸米、草豆，都计千八百三十八万有奇，师行刍秣又百四十万，其在京王公百官俸薪、披甲俸饷不过二百万。是则岁费二千二百万，十分在养兵，一分在杂用也。臣愚以为今日不宜再议剥削以给兵饷，而当议就兵生饷之道。河南、山东、湖广、陕西、江南北、浙东西、江西、闽、广诸行省，迭经兵火水旱，田多荒废。宜令各省驻防官兵分地耕种，稍仿明洪武中屯田之法，初年有司给与牛种、耕具、饩粮，自次年后，兵皆自食其力，便可不费朝廷金钱，此其为利甚溥。古者郡县之兵，什伍相配，千百成旅，将帅因而辖之。乃者将帅多以仆从、摎役、优伶为兵，其实能操戈杀贼者十不得二三。故食粮有兵，充伍无兵。官去兵随，难议屯种。今当先定兵额，官有升降，兵无去来。平定各省及去贼二三百里外者，皆给地课耕。因人之力与地之宜，一岁便可生财至千馀万。群情不为深虑，不过议节省某项、清察某项。譬如盘水，何益旱田？臣见今日因贼而设兵，因兵而措饷，因饷而病民。民复为贼，展转相因，深可隐忧。要在力破因循，断无不可核之兵，断无不可耕之田，断无不可生之财。”疏下各直省督抚，议格不行。
世祖恶贪吏，令犯赃十两以上籍没。命岳疏言：“立法愈严，而纠贪不止，病在举劾不当。请敕吏部，督抚按举劾疏至，当参酌公论，果有贤者见毁，不肖者蒙誉，据实覆驳。如部臣耳目有限，科道臣皆得执奏。又按臣原有都察院考核甄别，督抚本重臣，言官恐外转为属吏，参劾绝少。请特敕责成，简别精实。每岁终仍命吏部、都察院考核督抚举劾当否，详具以闻。庶激励大法以倡率小廉。”转户科。再上疏论漕弊，大要谓：“百姓为运官所苦，运官又自有其苦，不得不苦百姓。请革通仓需索，禁旗丁混抢，仓场督臣亲监河兑。”福建方用兵，时又苦旱，命岳疏陈五事，曰：缓征买，粜劝赈，督催协饷，严治奸盗，安置投诚。
十五年，调兵科。师下湖广，命岳复申屯田之议，请复明军卫屯田之制，设指挥、千百户等官，以劳久功多之臣膺其任，子孙世及。无漕之地，专固封疆；有漕之地，即使领运。新附之将，有功亦得拜官。量易其地，勿在本省。寻疏言：“各省除荒之数，岁缩银五百五十万有奇。荒地以河南、山东为最多。请选清正御史，督察二省田地，率诸州县清丈，编造鱼鳞图册。他省除荒多者，如例均丈。”得旨举行。命岳又上清丈事宜十馀条。
明桂王既出边，云南犹未平。命岳疏言：“云南岁饷九百万，而一省正杂赋税都计十六万有奇，是以九百万营十六万之地也。云南原有旧屯万一千一百七十一顷有奇，科粮三十八万九千九百九十二石有奇。请敕巡抚袁懋功责成原军，换帖领种。暂发二十万金，买牛办种，借给军民。经年销算，必无亏损，又可收复科粮旧额。且官收额内，军馀额外，每粟一石，价可三金，视今年每石十二金，已省饷费四分之三。庶几兵食兼足，不至竭天下之物力以奉一隅。”上可其奏，命发十万金买牛办种，修复旧屯。
命岳乞假归葬，还朝，疏言：“贼习于海战，我师皆北人，不谙水性。惟有堵截隘港，禁绝接济，严号令，轻徭赋，与民休息，使民不为贼，贼不得资。久之必有系丑献阙下者。”吏部以浙江右布政员尽忠迁广东左布政，命已下，命岳劾其贪秽，尽忠坐罢。康熙初，使广东还，迁刑科都给事中。时陈豹据南澳，尚为明守，命岳疏请招豹收南澳。寻以议狱未当，夺官。六年，畿辅旱，诏求直言。命岳家居，以天子方冲龄，宜览古今，广法戒，撰千秋宝鉴，书垂成，未进，卒。
李森先，字琳枝，山东掖县人。明崇祯进士。顺治二年，自国子监博士考选江西道监察御史。启睿亲王发大学士冯铨贪秽及其子源淮诸不法状，御史吴达，给事中许作梅、庄宪祖、杜立德，御史王守履、罗国士、邓孕槐、桑芸等先后论劾。睿亲王于重华殿集大学士，刑部、科道诸臣，召铨等面质，以为无实迹，语详铨传，责森先启请肆市语过当，夺官。世祖既亲政，铨罢去。九年十一月，大学士范文程以劾铨诸疏进，上阅之竟，曰：“诸臣劾铨诚当，何为以此罢？”文程曰：“诸臣劾大臣，无非为君国，上当思所以爱惜之。且使大臣而能钳制言官，非细故也。”越数日，上谕吏部，诸臣以劾铨罢者皆起用，森先补原官。
十三年，巡按江南，劾罢贪吏淮安推官李子燮、苏州推官杨昌龄，论如律。巡苏州，杖杀不法僧三遮、优王紫稼并为优张榜少年沈濬，一时震悚。淮安吏张电臣坐侵蚀漕折银一百二十两有奇，例当追比，森先为疏请缓之。上责森先徇纵，夺官，逮至京讯鞫，事白，复原官。
十五年，应诏陈言，略曰：“上孜孜图治，求言诏屡下；而诸臣迟回观望者，皆以从前言事诸臣，一经惩创，则流徙永锢，相率以言为戒耳。臣以为欲开言路，宜先宽言官之罚。如流徙谏臣李呈祥、季开生、魏琯、李裀、郝浴、张鸣骏等，皆与恩诏因公诖误例相应。倘蒙俯赐轸恤，使天下昭然知上宽宥直臣，在远不遗。凡有言责者，有不洗心竭虑而兴起者乎？”上责其市恩徇情，夺官，下刑部议，流徙尚阳堡，上仍宽之，复原官。寻命察荒河南，用左都御史魏裔介言，给敕印，未讫事而卒。
十七年，上命吏部开列建言得罪诸臣，其流徙者，举呈祥、琯、裀、开生及彭长庚、许尔安凡六人。上命释呈祥，许琯、开生归葬。馀虽系建言，情罪不同，无可宽免。裀、开生自有传。长庚、尔安事见睿亲王传。
呈祥，字吉津，山东霑化人。明崇祯进士，选庶吉士。顺治初，授编修。累迁少詹事。十年二月，条陈部院衙门应裁去满官，专用汉人。上谕大学士洪承畴等曰：“呈祥此奏甚不当。昔满臣赞理庶政，弼成大业。彼时岂曾咨尔汉臣？朕满、汉一体眷遇，奈何反生异意耶？”副都御史宜巴汉等因劾呈祥，夺官，下刑部，坐呈祥巧言乱政，论斩，上命免死，流徙盛京。居八年，至是命释还，诣京师疏谢，遂还里。康熙二十七年，卒。
琯，字昭华，山东寿光人。明崇祯进士，官御史。顺治二年，以荐起原官，巡按甘肃。请开马市以柔远人，下部议行。凉州兵劫参议道廨，捕得倡乱者二十馀人，琯疏言西陲兵骄悍，由明季专事姑息，养奸滋乱，宜用重典。上命悉诛之，并诏后有犯者，首从骈斩，著为令。
四年，授江宁学政。七年，还京，掌河南道。八年，漕运总督吴惟华请输银万，又括诸项羡馀，得九万三千，请以助饷。琯疏言淮、扬连年水旱，惟华输饷皆分派属吏，仍取自民间，乞赐察究，会巡漕御史张中元发惟华贪黩状，逮治夺官。琯又劾郧阳抚治赵兆麟，甄别文武属吏，荐举多至数十，纠劾仅一二微员，上为责兆麟，并诫诸督抚不得劾微员塞责。九年，授顺天府府丞。
十二年，迁大理寺卿。八旗逃人初属兵部督捕，部议改归大理寺，琯疏言其不便，乃设兵部督捕侍郎专董其事。又言：“逃人日多，以投充者众。本主私纵成习，听其他往，日久不还，概讼为逃人。逃人至再，罪止鞭百，而窝逃犹论斩，籍人口、财产给本主。与叛逆无异，非法之平。”下九卿议，改为流，免籍没。又言窝逃瘐毙，妻子应免流徙，时遇热审，亦应一体减等。上责其市恩，下王大臣议琯巧宽逃禁，当坐绞，上宽之，降授通政司参议。德州诸生吕煌窝逃事发，州官当坐罪，琯持异议。王大臣劾琯，因追议琯前请热审减等为煌地，坐夺官，流徙辽阳，卒于戍所。上既许归葬，并宥其孥还故里。
诸与森先同时劾冯铨者：吴达，江南人。自刑部员外郎授御史。顺治二年七月，疏言：“今日用人，皆取材于明季。抗直忤时，山林放弃，此明季所黜而今日当用者也。逆党权翼，贪墨败类，此明季所黜而今日不可不黜者也。持禄养交，倒行逆施，此明季未黜而今日不可不黜者也。定鼎初年，藉招徕为名，犹可兼收邪正。江南既定，人材毕集，若复泾渭不分，则君子气沮，宵小竞进。即如阮大铖、袁宏勋、徐复阳辈，联袂而至，岂可概加录用乎？至广开言路，尤为创业急务。乃动责回奏，是沮敢谏之气而塞后进之路也。即如赵开心论事爽剀，用其人矣，而所规切时政，果一一用之否耶？”得旨：“朝廷用人，非曰诱之，若先既录用，后无罪而黜，是有疑心矣。屡饬回奏，欲求其实，非沮言路也。”疏寝不用。旋命巡按山东、湖南，官至太仆寺少卿。
桑芸，山西榆次人。自行人授御史，巡按顺天，累迁光禄寺卿。出为河南汝南道参政，督民垦荒土，除杂派，捕治巨猾毙杖下。累迁广东左布政。道卒。
又有许作梅，河南新乡人。亦以劾铨罢，复起官至太仆寺少卿。王守履，山西宁乡人。自工部郎中授御史，巡按湖北。罗国士，山东德州人。自礼部主事授御史，巡按顺天。庄宪祖，直隶东光人。以明进士起户科给事中。顺治三年新进士，除科道，宪祖与吏科都给事中向玉轩疏争，下刑部，并坐夺官。玉轩，四川通江人。邓孕槐，失其籍，自顺天府推官授御史，巡按江南。
李裀，字龙衮，山东高密人。顺治六年，以举人考授内院中书舍人。擢礼科给事中，转兵科。劾吏部郎中宋学洙典试河南，宿妓纳餽，鞫实，夺官。
八旗以俘获为奴仆，主遇之虐，辄亡去。汉民有原隶八旗为奴仆者，谓之“投充”，主遇之虐，亦亡去。逃人法自此起。十一年，王大臣议，匿逃人者给其主为奴，两邻流徙；捕得在途复逃，解子亦流徙。上以其过严，命再议，仍如王大臣原议上。十二年，裀上疏极论其弊曰：“皇上为中国主，其视天下皆为一家。必别为之名曰‘东人’，又曰‘旧人’，已歧而二之矣。谓满洲役使军伍，犹兵与民，不得不分；州县追摄逃亡，犹清勾逃兵，不得不严核：是已。然立法过重，株连太多，使海内无贫富良贱，皆惴惴莫必旦夕之命。人情汹惧，有伤元气，可为痛心者一也。法立而犯者众，当思其何利于隐匿而愍不畏死。此必有居东人为奇货，挟以为囮。殷实破家，奴婢为祸，名义荡尽，可为痛心者二也。犯法不贷，牵引不原，即大逆不道，无以加此。破一家即耗一家之贡赋，杀一人即伤一人之培养。十年生聚，十年教训，今乃用逃人法戕贼之乎？可为痛心者三也。人情不甚相远，使其居身得所，何苦相率而逃，况至三万之多？其非尽怀乡土、念亲戚明矣。不思恩义维系，但欲穷其所往，法愈峻，逃愈多，可为痛心者四也。自逮捕起解，至提赴质审，道路驿骚，鸡犬不宁。无论其中冤陷实繁，而瓜蔓相寻，市鬻锒铛殆尽。日复一日，生齿雕残，谁复为皇上赤子？可为痛心者五也。又不特犯者为然，饥民流离，以讥察东人故，吏闭关，民扃户，无所投止。嗟此穷黎，朝廷方蠲租煮粥，衣而食之，奈何因逃人法迫而使毙？可为痛心者六也。妇女躅踯于郊原，老稚僵仆于沟壑。强有力者，犯霜露，冒雨雪，东西迫逐，势必铤而走险。今寇孽未靖，招抚不遑，本我赤子，乃驱之作贼乎？可为痛心者七也。臣谓与其严于既逃之后，何如严于未逃之先？今逃人三次始行正法，其初犯再犯，不过鞭责。请敕今后逃人初犯即论死，皇上好生如天，不忍杀之，当仿窃盗刺字之例：初逃再逃，皆于面臂刺字。则逃人不敢逃，即逃人自不敢留矣。”疏入，留中。后十馀日，下王大臣会议，佥谓所奏虽于律无罪，然“七可痛”，情由可恶，当论死，上弗许，改议杖，徙宁古塔；上命免杖，安置尚阳堡。逾年，卒。
上深知逃人法过苛重，绌王大臣议罪裀。十三年六月，谕曰：“朕念满洲官民人等，攻战勤劳，佐成大业。其家役使之人，皆获自艰辛，加之抚养。乃十馀年间，背逃日众，隐匿尤多，特立严法。以一人之逃匿而株连数家，以无知之奴仆而累及官吏，皆念尔等数十年之劳苦，万不得已而设，非朕本怀也。尔等当思家人何以轻去，必非无因。尔能容彼身，彼自体尔心。若专恃严法，全不体恤，逃者仍众，何益之有？朕为万国主，犯法诸人，孰非天生烝民，朝廷赤子？今后宜体朕意省改，使奴仆充盈，安享富贵。”十五年五月，复谕曰：“督捕逃人事例，屡令会议，量情申法，衷诸平允。年来逃人未止，小民牵连，被害者多。闻有奸徒假冒逃人，诈害百姓，将殷实之家指为窝主，挟诈不已，告到督捕，冒主认领，指诡作真。种种诈伪，重为民害。如有旗下奸宄横行，许督抚逮捕，并本主治罪。”逃人祸自此渐熄。
季开生，字天中，江南泰兴人。顺治六年进士，改庶吉士。累迁礼科给事中。明将张名振犯上海，开生疏言防御海寇，宜远侦探，扼要害，备器械，严海禁，杜接济，密讥察。十一年，因地震，疏言：“地道不静，民不安也。民之不安，官失职也。官之失职，约有十端：一曰格诏旨，二曰轻民命，三曰纵属官，四曰庇胥吏，五曰重耗克，六曰纳餽遗，七曰广株连，八曰阁词讼，九曰失弹压，十曰玩纠劾。”分疏其目以上，章下所司。调兵科右给事中。
十二年秋，干清宫成，发帑遣内监往江南采购陈设器皿，民间讹言往扬州买女子，开生上疏极谏。得旨：“太祖、太宗制度，宫中从无汉女。朕奉皇太后慈训，岂敢妄行，即太平后尚且不为，何况今日？朕虽不德，每思效法贤圣主，朝夕焦劳。若买女子入宫，成何如主耶？”因责开生肆诬沽直，下刑部杖赎，流尚阳堡，寻卒戍所。十七年，旱，下诏罪己，命吏部察谪降言官，谕曰：“季开生建言，原从朕躬起见，准复官归葬，荫一子入监读书。”
弟振宜，字诜兮。顺治四年进士，授浙江兰溪知县。行取刑部主事，迁户部员外郎、郎中。十五年，考选浙江道御史。及上以旱下诏罪己，言十二、十三年间，时有过举。振宜疏言：“伏读上谕，兴革责之部院，条奏责之科道，而内阁诸臣阙焉未及。夫用人行政，其将用未用、将行未行之际，毫厘千里，间不容发。天颜咫尺，呼吸可通者，惟内阁诸臣。皇上亲政以来，忧勤惕厉，原未见有过举。皇上以为有过举矣，试问其时有言及者乎？则宰相之不言亦可见矣。皇上以心膂股肱寄之内阁诸臣，徒以票拟四五字了宰相事业，皇上纵不谴责，清夜扪心，恐有难以自慰者。”得旨：“阁臣不能尽言，初非其罪。前谕十二、十三年间过举，皆已行之事。朕心过失，即今岂能尽无，阁臣何由得知？部覆章奏，照拟票发，皆朕亲裁，亦非阁臣之咎。朕恒虑此心稍懈，诸臣其各加内省！”
左都御史魏裔介疏劾大学士刘正宗蠹国乱政，振宜亦疏举正宗树党纳贿诸罪状，正宗以是得罪。互见正宗传。振宜又疏言：“府库已竭，兵革方兴。云南守御，专任平西王，满兵抽十之四五驻湖南。郑成功为闽、浙、江南三省之患，当择地驻兵，绝其登陆。闽抚徐永桢、浙督赵国祚、浙抚史记功，军旅皆不娴习，宜简贤员以代其任。山东、河南辅翼京师，连年水旱，盗贼实繁。北直八府，白昼公行劫掠。明末流寇，殷鉴不远。蒙古阑入陕西洮、岷一带耕种，西宁抵宣、大，长城颓塌，防卫空虚。国家中外一统，疆界原宜分明，何可听其出入不加讥察？”又请复六科封驳旧制，复以扬、徐近河诸县加派河夫为民间重累，疏请申禁，下部议行。寻命巡视河东盐政。乞归，卒。
顺治初以建言名者，又有给事中常若柱、张国宪。若柱疏言：“贼相牛金星弑君残民，抗拒王师，力尽始降，宜婴显戮。乃复玷列卿寺，腼颜朝右。其子铨同父作贼，冒滥为官，任湖广粮储道，赃私钜万。请将金星父子立正国法，以申公义，快人心。”得旨：“流贼伪官投诚者，多能效力。若柱此奏，殊不合理，应议处。”遂罢归。国宪疏言：“前朝厂卫之弊，如虎如狼，如鬼如蜮。今易锦衣为銮仪，此辈无能，逞其故智。乃臣闻有缉事员役在内院门首，访察赐画。赐画特典，内院重地，安所用其访察？城狐社鼠，小试其端。臣窃谓宜大为之防也。”疏入，下廷臣议禁止，得旨：“銮仪卫专司扈从，访役缉事，一概禁止。”厂卫之祸始息。若柱，陕西蒲城人。顺治四年进士，自庶吉士改户科给事中。国宪，顺天宛平人。顺治三年进士，除吏科给事中。
张煊，山西介休人。明崇祯间进士，自知县擢河南道御史。为大学士陈演所构，遣戍。顺治元年，荐起原官，以忧归。三年，复补浙江道御史，仍掌河南道事。六年，疏言：“有司朘削小民，督抚徇不以告。言官论劾，乃其职守。乞付廷臣公议，勿遽下狱对理。”上从之，谕：“惟挟仇诬陷，仍夺官治罪。自非然者，虽有不实，不得迳送刑部。”八年，疏言：“文武全才难得。近以武职改任督抚，恐政体民瘼未必晓畅，请还本职。”又言：“贪吏坐赃，多委诸吏役，遇赦辄复原官。请将援免诸人应左降者，调补闲曹；应夺官者，勒令休致。”下部议行。
是年值计典，煊以河南道掌计册，劾御史李道昌、王士骥、金元正、匡兰兆、李允嵒等巡方失职。时大学士洪承畴掌都察院，甄别诸御史，议道昌降调，士骥等均夺官，并列煊外转。煊疏劾吏部尚书陈名夏，以故明修撰，谄事睿亲王，骤陟尚书，父为县民所杀，赐银归葬。名夏夤缘夺情，恤典空悬。因举紊乱铨序，把持计典，列十罪、二不法，并及名夏与洪承畴、陈之遴于火神庙屏左右密议，承畴送母回籍未先奏，亦非法。疏下王大臣勘奏。时上方出猎，巽亲王满达海等召名夏、承畴与煊质，名夏事俱实，承畴言火神庙集议，即为甄别诸御史，送母回籍未先奏，当引罪。上还京，复命王大臣廷鞫，吏部尚书谭泰袒名夏，奏名夏事在赦前；煊奏不多实，且先为御史不言，今当外转，挟私诬蔑，罪当死，因坐绞。九年正月，谭泰得罪，上复发煊疏，命王大臣覆谳，名夏坐夺官。语详名夏传。遂下诏雪煊冤，赠太常寺卿，赐祭葬。以赠官官其子基远，官至礼部侍郎。
论曰：国初言事侃侃，以开心为最。义、起龙皆用言事致显擢，克简巡方著声绩，命岳策屯田虽未用，要自有所见。森先、裀、开生以謇直蒙谴，独森先复起。煊死非罪，世尤哀之；然挟外转之嫌，授谗人以隙，与森先诸人不同矣。
