丁宝桢 李瀚章 杨昌濬 张树声 弟树屏 卫荣光 刘秉璋 陈士杰 陶模 李兴锐 史念祖
丁宝桢，字稚璜，贵州平远人。咸丰三年进士，选庶吉士。母丧里居，遵义杨隆喜反，斥家财募壮士八百捍乡里，战始不利，继获大胜。服阕，会苗、教蜂起，巡抚蒋霨远奏留军，特旨授编修，增募至四千人，复平越、独山诸城。十年，除知岳州府，始罢遣所募兵。亏饷巨万，乃陈五百金案上，语众曰：“与诸君共事久，今库馈诎，徒手归，奈何？”众泣曰：“公毁家纾难，我等敢他求乎？”遂去。越岁，调长沙。有客军数千，以无主将哗变，立请大府贷发三万，斩五人，事遂定。
同治二年，擢山东按察使。会僧格林沁治兵鲁、豫间，令击河北宋景诗。旋劾其擅议招抚，部议降三级。又明年，迁布政使。僧格林沁战殁曹州，坐法再干议，皆得恩旨留任，于是言者复摭他款弹之，事下曾国藩，国藩白其无罪。巡抚阎敬铭夙高其能，至是乞休，举以自代，遂拜巡抚之命。时捻趋海澨，李鸿章建议筑墙胶莱河，宝桢会军蹙之。六年，东捻走潍河，东军王心安筑垒方成，而堤墙未竣，捻长驱渡河，宝桢以闻。上怒，鸿章交部议，宝桢亦褫职留任。先是东军守潍河，本皖将潘鼎新汛地。皖军甫南移，而北路遽失。诏斩心安，宝桢抗辩，乃宥心安而责鸿章；宝桢复屡疏相诋，于是上益责鸿章忌刻纵寇矣。明年，西捻趋定州，近畿震动。宝桢闻警，即驰至东昌，率骑旅千、精卒三千，赍五日粮，倍道北援，捻遂南溃。是役也，朝廷遣宿卫之旅出国门备寇，统兵诸将帅皆获谴让，而上独以宝桢一军猝出寇前，转战雄、任、深、祁、高、肃间，复饶阳，功最盛，数降敕褒嘉，加太子少保。宝桢治军善乘势，不主画疆自守，以故诸军会集，东西二渠率皆就歼山东。
而其诛安得海事尤著人口。安得海者，以奄人侍慈禧太后，颇用事。八年秋，乘楼船缘运河南下，旗缯殊异，称有密遣。所过招纳权贿，无敢发者。至泰安，宝桢先已入告，使骑捕而守之。安得海犹大言，谓：“汝辈自速辜耳！”传送济南，宝桢曰：“宦竖私出，非制。且大臣未闻有命，必诈无疑。”奏上，遂正法。河决郓城侯家林，运道梗，河臣议次年兴工，宝桢谓宜及水涸时，力疾请自任。水啮堤，植立不退，费半功倍。又塞铜瓦厢决口，驻贾庄。闻日本构衅，遂密陈海防计，请筑山东烟台、威海、登州炮台，设泺口制造机器局，从之。
光绪二年，代吴棠署四川总督。至即严劾贪墨吏，澄肃官方，建机器局，修都江堤，裁夫马以恤民，革陋规以恤吏。又改盐法，官运商销，置总局泸州，其井灶分置厂局，盐岸分置岸局，岁增帑金百馀万。而猾商奸吏不便所为，争中以蜚语，于是台谏交章纠奏。宝桢已坐堤毁镌秩矣，而言者复劾停机器局，褫监工成绵龙茂道丁士彬、灌县令陆葆德职，而尤龂龂争盐务。上以川盐有成效，勿为动。已而成都将军恒训核覆堤工，亦摭及盐运病商民、流弊大，宝桢抗辩。上虑宝桢惑浮言，敕勿易初念。寻予实授。宝桢弥自警勖，益兴积谷，严督捕。治蜀凡十年，初莅事时，郭内月有盗劫，至是诛匪几尽，声为道不拾遗。十一年，卒官，赠太子太保，谥文诚，予山东、四川、贵州建祠。
宝桢严刚有威。其初至山东也，僧格林沁方蹙捻淄川，颇贵倨，见司道官不设坐。宝桢投谒，告材官启王，坐则见，否则罢，左右皆大惊。王服其强，为改容加礼。敬铭闻之，大称异，至之日，亲迓于郊。自是事无大小，皆咨宝桢而后行。至今言吏治者，常与沈葆桢并称，尤励清操。丧归，僚属集赙，始克成行云。子五人，体常尤著名，官广东布政使。
李瀚章，字筱泉，安徽合肥人，大学士鸿章兄也。瀚章以拔贡生为知县，铨湖南，署永定，调益阳，改善化。曾国藩出治军，檄主饷运，累至江西吉南赣宁道，调广东督粮道，就迁按察使、布政使。同治四年，擢湖南巡抚。时粤逆李世贤等聚福建，分犯赣南，窥两楚，贵州苗匪、教匪又阑入楚界，而霆军溃卒复窜湖、湘，三路告警。瀚章至，则遣前江苏按察使陈士杰壁郴州防闽贼，前云南按察使赵焕联壁岳州防叛卒，闽贼旋引去。叛卒犯江西不得逞，则折入湘，犯攸县，陷安仁、兴宁、副将张义贵击走之；士杰率军会剿，遁入粤，卒就歼焉。先是瀚章遣总兵周洪印败黔匪于边界，又越境解铜仁围，因奏言：“悬军深入，兵家所忌，请敕新任贵州布政使兆琛缓赴任，专治军事，与楚军合。”从之。遂遣已革知府李元度进剿思南、石阡教匪，兆琛、洪印进剿清江、台拱苗匪，所向克捷。苗、教复蚁结，连窜晃州凤凰厅，各军蹑击，皆大破之，黔匪遂不敢窥楚境。自盗起，国藩及胡林翼治师不主画疆自守。瀚章久习楚军，既受任，即出境讨贼，亦其风类也。
六年，调抚江苏。未至，署湖广总督。七年，调浙江，再署湖广总督，旋实授。光绪元年，调四川。明年，还督湖广。瀚章性简静，更事久，习知民情伪，务与休息。其督湖广最久，前后四至，皆与弟鸿章更迭受代，其母累年不移武昌官所，人以为荣。寻遭忧去官，家居六年，再起授漕运总督。未几，移督两广。粤俗旧有闱姓捐，四成助饷，巡抚马丕瑶议革之。会日本构衅，瀚章请循旧收缴备海防，时论大哗，遂以疾归。又数年，卒，谥勤恪。子十人，经畬，翰林院侍讲。
杨昌濬，字石泉，湖南湘乡人。粤寇乱，以诸生从罗泽南治团练，出援湖北，连复广济、黄梅，叙训导。从征赣、皖，战枫树岭，下德兴，战高沙，下婺源，频有功，迁知县。同治元年，从左宗棠入浙，规江山，与刘典、刘璈分三路攻石门，破寇卡数重。进取花园港，纵火燔其棚，会天雨，止。其秋，规龙游，昌濬御寇莲塘，破之；又败之孟塘，寇逸。李世贤闻警，遣悍党赴救，中路寇方攻刘培元营，昌濬自山下击，寇大溃，迁知衢州府。明年，师偪龙游城南，筑三垒。寇夜奔，昌濬蹑之汤溪。城拔，授粮储道。与蒋益澧合兵万三千战馀杭城西北，寇益浚壕树垒拒师。昌濬攻北门，寇出战，会诸军击之，寇却，昌濬连夷五卡。次日，攻林清塘，去城北十里，汪海洋老巢也，昌濬觇寇垒阻水，虑日暮为寇乘，乃退师。又明年，规武康，复其城。进略湖州，寇窜泗安、梅溪，昌濬自簰头进桐岭扼之，北攻安吉，追寇至孝丰，遇湖州败寇，复与璈合攻之，降者七千馀人，辄解散。浙西平，迁盐运使，累擢布政使。
九年，除巡抚。巡视镇海海口，条具见闻，陈大恉，谓宜师敌伎，练劲旅，修筑炮台，上嘉纳之。是时朝廷方锐意求治，诏举贤才，昌濬以粮道如山四人应，力荐甘肃知县陶模才器远大，卒如所言。坐馀杭葛毕氏案褫职。光绪四年，起佐新疆军事。数迁至漕运总督。十年，法人扰海疆，朝旨以闽事亟，命宗棠为钦差大臣，主军务，昌濬与穆图善佐之，张佩纶则会办也。闽浙总督何璟自以不谙兵事，请解职，遂命昌濬代之。昌濬未至军，而佩纶已遁，事下宗棠、昌濬。覆奏入，上责其袒护，移督陕甘，加太子太保。
昌濬性和巽，而务为姑息。督甘日，左右通回匪，莫能制，枪械反资寇，遂酿成湟中河、狄乱。昌濬檄各路募土勇助战守，电令提督雷正绾往河州镇慑，张永清往西宁策应，苏员屿往巴燕戎甘、都堂驻防，并具起事颠末以上。事闻，严旨责其庸〈目贵〉，乃罢官。二十三年，卒，释处分。嗣以魏光焘请，予甘肃建祠。
张树声，字振轩，安徽合肥人。粤寇扰皖北，以禀生与其弟树珊、树屏治团杀贼。复越境出击，连下含山、六安、英山、霍山、潜山、无为；而太湖一役，以五百人陷阵，击退陈玉成众数万，功尤盛，复力行坚壁清野法。其时刘铭传、周盛波、潘鼎新辈皆相继筑堡，联为一气，皖北破碎，独合肥西乡差全。曾国藩檄守芜湖，调无为，迁知府。同治元年，从李鸿章援上海。鸿章立淮军，与铭传等分领其众，从克江阴，晋道员。鸿章亲视娄门程学启军，遣树声援荡口，破谢家桥，逐北至齐门，又败之黄埭，学启遂偪城而军，于是娄门寇道始绝。二年，攻无锡、金匮，击寇芙蓉山，大破之，夺获战舰器械不可称计，赐号卓勇巴图鲁，予三品服。树声乘胜趋常州。逾岁，攻河干二十馀营，尽破之。城拔，进复浙江湖州，诏以按察使记名。四年，署江苏徐海道。寻授直隶按察使，赴大名督防务。
九年，调补山西。越二年，擢漕运总督，署江苏巡抚，十三年，实授。遭继母忧，归。光绪三年，起授贵州巡抚。适广东总兵李扬才据灵山，构匪扰越南，朝旨调树声抚广西治之。事宁，擢总督，先后剿平西林苗匪、武宣积匪。八年，鸿章丧母归葬，树声摄直督任。值朝鲜乱作，日使花房义质将兵五百入王京，迫朝议约，树声飞檄吴长庆等赴之，遂成约，寻盟而还。于是长庆等宵攻乱党，悉歼其渠，乱乃定，树声奏令长庆暂戍朝，上嘉其能，加太子少保。明年，还督两广。会法越构兵，即以法人侵逼状上闻。逮北宁陷，自请解总督职专治军，报可。复坐按事不实，革职留任。未几，病卒，谥靖达，予直隶、江苏及本籍建祠。树珊自有传。
树屏，以收复江苏各州县，积勋至副将。从征捻，驻周家口，战数捷。捻平，擢提督，赐号额腾额巴图鲁。赴晋防河。光绪二年，徙守河曲、保德。会皖军赴援乌鲁木齐，甘肃流贼曹洪照窜后山，树屏适奉檄诣省，闻警，乘大雪追击之。事定，赐头品服，授太原镇总兵。移防包头，调大同。十三年，乞休。既殁，鸿章状其绩以上，予优恤，太原建祠。
卫荣光，字静澜，河南新乡人。咸丰二年进士，选庶吉士，授编修。九年，湖北巡抚胡林翼奏调赴军，随荆州将军多隆阿攻剿黄州各郡，转战入安徽，平贼垒百馀，克太湖、潜山。捷入，以侍讲待简。林翼督师剿贼，荣光从，常以少击众。林翼卒，乃还京供职。道经新乡，适山东窜匪入境，遂与知县丁士选集团捍卫。同治元年，入都，补翰林院侍讲。明年，擢侍讲学士，疏陈剿匪、防河事宜。是年授济东泰武临道，署山东盐运使、按察使。四年，捻首赖文光、张总愚窜山东，巡抚阎敬铭奏委荣光督办河防。荣光以贼无现粮，利速战，坚谕各军严守困贼。贼乘夜偷渡，荣光燃炮击之，诸军继进，贼大败。六年，卸运使任，仍兼署按察使。时贼势复振，巡抚丁宝桢督师出境，省城兵单饷竭。荣光募民团助守，贼屡逼城下，卒不能犯。旋以父忧归。
十二年，起江安粮道，署按察使。光绪元年，授安徽按察使，迁浙江布政使，护理巡抚。母忧归，服阕，授山西巡抚。八年，调江苏。台湾道刘璈被重劾，诏刑部尚书锡珍往按，复命荣光赴台会鞫。荣光言：“璈总营务，开支浮冒，罪当死；然其治事疏节阔目，政颇便民，故台地番民至今有尸祝者。请从宽典。”其持法严而能恕皆此类。十二年，调浙江巡抚，再调山西。以疾乞休。十六年，卒于家。
刘秉璋，字仲良，安徽庐江人。参钦差张芾军，叙知县。咸丰十年，成进士，选庶吉士，授编修。同治元年，李鸿章治兵上海，调赴营。洋将戈登所练常胜军故驻沪，滋骄。淮军初至，服陋械绌，西弁或侮笑之。秉璋语众曰：“此不足病也，顾吾曹能战否耳。”明年，从克常熟、太仓。鸿章使别募一军图嘉善分寇势，遂提兵五千赴难，克枫泾、西塘，迁侍讲。进攻张泾汇，约水师夹击，弹丸贯胯下，不少却，卒克之。规平湖，其酋陈殿选降，于是乍浦、海盐、澉浦皆反正。又明年，与程学启攻嘉兴，秉璋入东门燔药库，寇駴乱，众军乘之，城拔。进取湖州，攻吴氵娄、南浔，所向摧靡。浙西平，赐号振勇巴图鲁。历迁侍讲学士。
四年，授江苏按察使，从曾国藩讨捻。时捻骑飙疾，国藩与鸿章皆主圈制策，秉璋力赞之，破捻丰、沛、宿迁南，追至仓家集，捻大溃。又败之淮南，长驱蒙城，捻西走，自此捻分东、西。国藩令秉璋军豫西，专剿东捻，与提督刘鼎勋俱。其冬，追入鄂。六年，除山西布政使。未上，捻自孝感小河溪窜河口镇，与鼎勋军追之，勋军前锋遇伏，总兵张遵道战死，势益炽，秉璋横截之，始奔豫。七年，鸿章代国藩督师，议扼运蹙捻海隅。秉璋驻运西，捻扑潍河，将自沂、莒窥江淮。秉璋亟渡河诣桃源，会浙军扼清江。亡何，赖酋率残骑数千至，追破之淮城。事宁，被赏赉。父忧归。服阕，起江西布政使。
光绪元年，擢巡抚。以母老再乞终养。六年，遭丧。至九年，再起抚浙。会法越构衅，缘海戒严，秉璋躬履镇海，令缘岸筑长墙，置地雷，悉所有兵轮五艘，辅以红单师船，据险设防。十一年，法舰入蛟门，令守备吴杰轰拒之，伤其三艘。越数日，复入虎蹲山北，再败之，法将迷禄中炮死。然犹浮小舟潜窥南岸，复令总兵钱玉兴隐卒清泉岭下突击之，敌兵多赴水死。
逾岁，擢四川总督。川境窎远，外接番、夷，内丛奸宄。秉璋曰：“盗贼蛮夷，何代蔑有？以重兵临之，幸而胜，不为武；不幸而不胜，饷械转资寇，是真不可为矣。”故督蜀八年，历平万县、茂州、川北、秀山土寇，其大小凉山、拉布浪、瞻对各夷畔服靡恒，则用赵营平屯田法，数月间皆忄习伏，加太子少保。御史锺德祥劾提督钱玉兴及道员叶毓荣不职状，事下湖北巡抚谭继洵，廉得实，秉璋坐滥举罪罢。
初，丁宝桢督蜀，称弊绝风清。秉璋承其后，难为继，故世多病之。未受代而民教相閧，重庆先有教案，秉璋初至，捕教民罗元义、乱民石汇等寘之法。至是各属继起，教堂被毁者数十，教士忿，牒总署，指名夺秉璋职。朝廷不获已，许之，秉璋遂归。三十一年，卒。总督周馥及苏绅恽彦彬等先后上其功，复官，予优恤，建祠。
陈士杰，字俊丞，湖南桂阳州人。以拔贡考取小京官，铨户部，与阎敬铭同曹司，并以戆朴称。遭父忧，归。值粤寇乱，土匪窃发，集团勇得百馀人，平之。俄白水奸民陷永桂，新田告急，众议拒之。士杰曰：“援新田乃所以自保也！”越境击却之。曾国藩治军衡州，辟参戎幕。鲍超时为小校，坐法当斩，力请释之。从援湖北，壁岳州城外，王珍军次蒲圻，违国藩诫，败退，入空城死守，国藩愤甚，将士莫敢为言，士杰独请赴救，弗应，固请之，曰：“救之如何？”曰：“寇无战船，宜遣水师傍岸举炮为声援。”珍因获免于难，厥后鲍、王并为名将。
岳州既败，寇遂略湘阴，陆走宁乡，水断靖港，进陷湘潭据之。国藩水师顿湘川，去宁乡、靖港皆数十里。或请守省城，或请绝津迳夺寇艎，议未决。士杰谓宜援湘潭，即不利，犹得保衡、永，图再举。国藩如其言，果大捷。论功，迁主事。寻归省，复出佐粮运。咸丰五年，永、桂土匪起，闻乱，单舸溯江归，专治团练。亡何，连州匪构岭南北奸民，众十万，陷郴州。与珍会师击之，复其城，遂以南防属之。留州赋充饷，改团为营，号广武军。
永、郴、桂阳边地千里，广武当其冲，数挫寇锋，而以捍石达开功为盛。达开故黠猾，麾下号百万，分七部，能检勒之使毋扰。九年春，自赣而西，至桂阳，穿城北走。时广武军军花园砦，有桥跨锺水，曰斗下渡，其南两山相崟，一迳中达，东西北皆环水。士杰遣一裨将领百人扼桥，寇夜至，大惊，不敢前。后来者欲退则隘塞，欲旁出则无路。平明，士杰率师轰击之，自相蹈藉，坠死无算。是役也，士杰以数百人败寇数十万众，达开袭省之计卒无所施，上嘉之，擢知府。嗣录援蓝山、嘉禾、宁远功，晋道员。
同治元年，三吴军事棘，以国藩荐，超授江苏按察使。士杰虑石党往来郴、永贻母忧，乞终养，以防遏上游为己任，数却寇。四年，论功，加布政使衔。时江南既定，而霆军所降寇复叛，自湖北金田入郴，数千里无与逆战者。士杰要击之，寇大溃，赐号刚勇巴图鲁。十年，母丧，服阕，除山东按察使。光绪元年，到官，多所平反。晋福建布政使。未上，会巡抚文格被劾，词连士杰，罢免。寻以台湾军务，命署福建按察使。六年，迁布政使。明年，擢抚浙江。巡海口，增筑镇海笠山港及定海乍浦炮台。八年，移山东，缘海设防。吴大澂会办北洋防务，至登州、烟台，见广武军壁垒，颇采其法而增损之，奏请颁行各海口。而忌者中以蜚语，至劾其海防草率，事下尚书延煦、左都御史祁世长，得白。海防军罢，而士杰亦病矣，数请乞休，始允。十八年，卒于家，予省城及本籍建祠。
陶模，字方之，浙江秀水人。同治七年进士，改庶吉士。散馆，授甘肃文县知县，调皋兰。左宗棠为总督，方征回，又创建贡院，兵工诸役并作，模躬自料量，民不知扰。迁秦州直隶州。岁旱，流徙饥民数十万麕集，出积俸，并割公使银四万馀金设粥厂，不足，贷金益之。修养济院，增义田，恤嫠妇。州南藉水啮城堙，模为筑堤沼三百五十丈，植芙蕖杨柳，蓄鳞介，取其利，以时缮完。署甘州府知府，罢属县供亿。宗棠奏模治行第一，调补迪化州。编修廖寿丰荐模器识宏远，堪备阃寄。时回久乱，民户寥落，模和辑汉、回，耕者复聚。时议定赋则，模谓经画穷塞，当通周官一易再易之义，令民以二亩当一亩，征其六缓其四。宗棠采其议，边民始有久居志。历署兰州府、兰州道、按察使，调直隶按察使、陕西布政使，护巡抚。
光绪十七年，授甘肃新疆巡抚。当葱岭西，有地曰帕米尔，乾隆间为我军锋所及，高宗尝勒铭焉。葱岭东南有小部落曰坎巨提，岁纳贡于我。模未至新疆，俄侵帕米尔，谋通印度，英攻破坎巨提。中外方议战，模谓：“将士能戡土匪，未能御强敌。军资百物，运自内地，数月乃达。俄、英铁轨，瞬息可至。新疆与俄相接几五千里，增兵十倍未足固。当民穷财匮之时，不可轻言战。惟当购机炮，扩电线，饬边将严为备。羁坎巨提故酋无令北走，而抚其流民，与驻俄、英使臣合争。”议未定，俄曰防英，英曰防俄，莫可究诘。明年，二国兵益进，将吏咸愤激请战，终不许。于是奏请废黜坎巨提故酋。会英人亦立其弟买卖提艾孜木，令镇抚部民，岁纳贡如故事，坎巨提事乃定。
而俄兵在帕米尔，意叵测。模以边防无效，自请罢斥，不允。廷议将以帕米尔为三国瓯脱，英垂诺，俄犹不可，陈兵相持。模取德意志兵法练边军，选幼童百馀，课以测算诸法，将徐推之各军。见将佐必以惜劳苦、宝枪弹为戒。初，俄人借巴尔鲁克山以处所属哈萨克，期十年。山饶水泉林木，当塔城西北，广袤数百里。至是期满，无还意。模争之，逾年乃如约。俄商及附英诸部至新疆皆不税。模曰：“是独苦吾民！”为奏请普免焉。
缠回文字语言不相通，汉民愚之，贷金辄取重息，至卖鬻妻子以偿。模为之规定章条，令读书习汉语，于是回族欣欣向化矣。罗布淖尔，古蒲昌海也，荒沙无垠，亘新疆中部。模议辟径路，自新疆之南，青海、西藏之北，噶斯、乌兰达布逊、阿耨达、托古兹尼蟒依诸大雪山之阴，迂回出入，分道测绘，得金铁煤诸矿数十百计，欲开采利民，以绌于赀，工不克举。乃于罗布淖尔北四百馀里筑蒲昌城，南百四十里设屯防局，回民徙居成村落。其后设置营县，实自模开之。
二十年，日本略朝鲜，朝议决战，师屡败。甘肃提督董福祥先以祝嘏在京，募兵备战，河湟回族闻乱思蠢动。二十一年春，撒拉河州、西宁、大通诸回先后反。西宁回酋刘四伏尤悍，模遣将援巴燕戎格，与总督杨昌濬合疏请命福祥帅师西援。夏，平番回亦变，河西诸府东不能通省会，则西乞援新疆。模奏陈回乱日亟，部遣诸将罗平安戍哈密，牛允诚守安西、玉门，赵有正屯肃州，而于哈密置东防营务处，以道员潘效苏护诸将。诸乱回遣其徒出关煽新疆回部。九月，绥来回发难，以有备，旋定。迪化回应之，模诇知莠民与牙役密相结，捕斩六人而乱弭。十月，回逼甘州，上罢昌濬，以模署陕甘总督，命入关剿抚。时福祥将甘军渡洮，魏光焘将湘军临湟水。模策东路兵大集，回且西窜，乃遣兵分驻天山北迪化、镇西为中权，而缮完防御天山以南诸要隘。后路既设备，乃将马步八营驰入关，道经沙漠至吐鲁番城，回王玛木特来会，勖以大义。至哈密，校阅各军，令缠回与焉。模以有正兵寡，戒毋轻出。有正喜功，出攻察汉俄博、永安二城皆下。二十二年元夕，薄北大通营，败归。模遣凉州戍军赴援。二月，入关，群回敛聚山南，模至兰州视事，令效苏督诸将略北大通营，破所领十大庄堡，戮其酋，歼数千人，诸回气夺。会光焘亦定西宁，诸回自水峡口西窜青海。模令效苏等出塞，陈兵玉门诸山径，毋纵贼出平地。青海蒙古积弱，久怵回悍，告急。朝议令光焘、福祥二军追逐。模以师行绝域，粮刍车驮，重为民累，内地空虚，为祸滋大，奏寝其议。新疆将吏虑回更西窜，亦告急。朝议令提督邓增出青海，张俊防北路。模策贼非至玉门、敦煌掠食，不能遽犯新疆，复请罢移军议，而令增屯肃州为声援。光焘将湘军还陕西，以与福祥不相能也。贼自青海犯玉门，允诚等击却之。模令玉门军赴安西。五月，贼大至，刘四伏夺路求食，诸将力战，金兰益匹马陷阵，大败贼于牛桥，降斩各数千人，饥冻死碛中者过半。四伏以千数骑遁，中道伏发，就擒。于是徙降回塔里木河滨，计口授田。关内外悉平，论功，实授总督。
方日事之初起也，和战议不决。模言：“国强弱视人才，人才不足，和战皆不足恃，即战胜亦无益。”因言：“天下事当变通者非一，如减中额，停捐例，汰冗员，令京官升迁不出本部，司员分类治事，删弃旧案，破除旗兵积习，禁士大夫食鸦片，分设算学、艺学科目，废武科，变操法，择勋旧子弟游学各国，培植工艺。尤原皇上鉴天灾之屡警，念民困之莫苏，懔内政之宜修，知外患之难弭，毋始勤终怠，毋狃目前而忘远虑。”时中外诸臣条奏，多言变法袪积习。模言：“推行宜渐，根本宜急。聚阘茸嗜利之辈以期富强，止于旧法外增一法，不得谓之变法；于积习外增一习，不得谓之袪积习。欲求富强，当先崇节俭，广教化，恤农商。”其恉意大率类此。模督陕甘数年，锐欲开矿制械，兴学广教，皆以用不足，不能尽举，累疏乞罢。
二十六年，述职入觐，道疾，留陕西。俄调补两广总督。两宫西幸，迎谒蒲州，再乞休，不允，乃力疾上官。二十七年，疏请裁减宦官，略言：“宦官干政，史不绝书，我朝家法严明，从未有内监预闻政事。然除弊如除莠，留其芽蘖，终恐发生，宜大加裁汰。内廷差使悉可改用士人，定宫府一体之制，永不再选内监，非唯一时盛事，实亦千古美谈。”别疏言：“变通政治，宜务本原。本原在朝廷，必朝廷实能爱国爱民，乃能以爱国爱民责百官；必朝廷先无自私自利，乃能以不自私不自利望天下。转移之道，一曰除壅蔽，一曰去畛域，一曰务远大。朝廷当以身作则，克己胜私，否则虽日言变通，无由获变通之效。”
粤故多盗，模定清乡章程，信赏必罚。凡练军分屯，许所在州县节制。一岁中捕斩名盗千馀人，钦、廉、肇、罗诸属盗薮，皆次第削平。模谓民贫思乱，非杀可止，令府县设劝工厂，囚不至死者令入厂教养。广东名饶富，然取诸民者已重于他行省，岁不足五百馀万，则取之赌规，仍不足，则贷之外人。模睹民力已屈，追呼不得宽，欲有所兴革，皆坐中沮。迭疏请疾，甫受代，九月，卒于广州，赠太子少保，谥勤肃。
模自为诸生，食贫力学，与平湖优贡生顾广誉、震泽诸生陈寿熊、吴江举人沈曰富以道义相勖。既通籍，大学士阎敬铭、总督杨昌濬皆尝论荐，不以告模，模亦不谢也。俭约自将，不立崖岸，恂恂卑下，将吏争为用，而无敢以私干者。卒后，兰州、迪化皆允建专祠。
李兴锐，字勉林，湖南浏阳人。粤寇乱，以诸生治乡团。曾国藩治军东下，檄主军糈，驻祁门。江南饥民就食者万计，兴锐虑为寇乘，先期结筏以济，获安全，叙知县。数荐知府。同治四年，唐义训、金国琛两军顿徽州，索饷哗变。兴锐闻之，单骑叩其壁，谕之曰：“若辈不远千里，从军讨贼，为富贵计耳，奈何自戕为？使寇知之而蹑吾后，吾无〈口焦〉类矣！饷不给，咎在台。期以三日，逾期请杀我！”众曰：“唯命！”乃潜访主谋者三人，白国藩僇之，事定。金陵既克，储平馀银四十馀万。目击戎烬后僵尸蔽野，因出所馀购义冢一区，聚暴骨瘗之。
八年，调直隶，补大名府，洊升道员，乞终养。国藩再督两江，檄综营务，与彭玉麟规订水师营制。国藩卒，李宗羲代督，亦颇信仗之。时日本窥台湾，江海戒严。兴锐言于宗羲，躬履江阴、狼山、吴淞、崇明，择险设守，始倡缘海筑炮台议。光绪改元，综办上海机器制造局，博采西国新器，增建铁船炮厂，鸠工庀材，阅十稔，规模略备。遭母丧去官，服竟，命偕鸿胪寺卿邓承修往勘中越边界。
十二年，充出使日本大臣。会遘疾，未上。居三年，补天津道，旋调山东东海关道。威海为日人所据，居民惶恐，兴锐建议勘地分界，主客互守，闾市获安堵。其办交涉，独条理精整，事可许者，一诺辄立办；遇所不可，则抗辩广坐，常服远人。迁长芦盐运使，历福建按察使、布政使。二十六年，擢抚江西。拳匪衅作，顽民相率不靖，旬日间毁教堂数十，掠教民财产，积案二千馀。兴锐劾罢疏防官十馀人，限三月定谳，议偿恤费八十馀万，唯节饷以弥罅漏。和议成，偿款累百万，仍以节饷资挹注；犹不足，则取之土药厘榷，绝不累民间毫末。署南赣镇申道发统军骄蹇不奉法，首劾罢之，军纪始肃。兴锐事国藩久，论治壹循轨迹，重实行。是时上方乡新政，乃以十事上，曰：开特科，整学校，课官吏，设银行，铸银币，维圜法，立保险，修农政，讲武备，而归本于用人，为安内攘外之策，言至深切。旋移抚广东。
二十九年，署闽浙总督。闽自军兴，局所林立，有善后、济用、劝捐、稽核、税厘诸目，丛弊益甚。兴锐受事，裁诸局所，并为财政局，事权始一。于是厘定常备军制，汰虚冗，节浮费，而闽事稍稍振矣。逾岁，调署两江。旋病卒，谥勤恪。
史念祖，字绳之，江苏江都人，刑部尚书致俨孙。念祖幼颖异，好读兵家言。逾冠，入赀为通判。从乔松年军解蒙城围，有功。僧格林沁战殁曹州，捻益炽，皖北麋沸。念祖率师复英山，克高圩。雉河集者，张洛行老巢也，英翰守之，陷重围，誓必死，念祖计出之，而自驻其地，期以二十日相见城下。乃为均粮法，数却寇。尝坐堞上弹琵琶，教士卒歌，寇出视，皆惊叹。一日，闻枪炮声，知援至，与寇战，乃令居民登陴守，别选锐卒四千分道夹击，纵横扫荡，寇大溃，谒英翰止逾二日云。数保道员。
同治六年，移师凤阳。时捻酋李允谋窥庐、凤，诣五河就李世忠。念祖诇知之，计说世忠缚以献，钅巢送寿州寘之法，晋按察使。援滕县，既捷，师还，寇逾万蹑其后，乃掘深沟，布机械，阴徙去，追骑多坠死，人服其智略。直东平，赐号捷勇巴图鲁。八年，除山西按察使，年未及三十也。上虑其资名轻，与直隶按察使张树声易官，令曾国藩察覆，称念祖明爽，磨厉当成大器，宜稍缓任事，遂解职，留直差序。十年，左迁甘肃安肃道，主关内外粮运，给食不乏，征西军倚以集事，颇见赏于左宗棠。
光绪四年，晋按察使。多所平反，理俞应钧等杀降回谳忤宗棠意，再被劾去。十年，起云南按察使。历贵州，调补云南布政使。时总督岑毓英督师出关，需饷亟，而巡抚张凯嵩与有郄。念祖为陈公私利害，请以地丁钱漕受巡抚指麾，厘金杂税供总督兵饷，复为贷商款备粮械，毓英德之，密荐其贤。二十一年，授广西巡抚。桂故多匪，至则选卒逐捕，痛绳以法，匪皆敛迹。坐失察赃罪，罢免。三十一年，赏加副都统衔，命赴奉天随将军赵尔巽治赈。寻督三省盐务及财政局。奉省吏治不饬，冒宪黩货，弊风相踵，念祖佐尔巽力抉其弊，蠲苛息烦，岁入倍蓰。期年奏绩，上嘉之，晋记名副都统。尔巽移蜀，徐世昌代之，又劾罢。宣统二年，卒。尔巽先后上其功，复巡抚原官，恤如制。
论曰：寇乱初平，安民保土，自以吏治为先，然非负文武干用如宝桢诸人，亦不易言效也。宝桢政尚威猛，瀚章治参清静，而昌濬则不免于姑息。树声有智略，秉璋称综核。荣光、士杰皆善于用兵，而疏于行政。兴锐重实效，念祖好行权。模独识议宏远，能见本原。此十人中虽治绩不必尽同，其贤者至今犹絓人口，庶几不失曾、左之遗风欤。
