高其倬金𫟹 杨宗仁子文干 孔毓珣 裴幰度子宗锡 唐执玉 杨永斌
高其倬，字章之，汉军镶黄旗人。父荫爵，官口北道。其倬，康熙三十三年进士，改庶吉士，散馆授检讨。寻兼佐领。五迁内阁学士。五十八年，河南南阳镇兵挟忿围辱知府沈渊，命偕尚书张廷枢按治，诛首事者，总兵高成等论罪有差。
五十九年，授广西巡抚。邓横苗叛，其倬亲抚之降。六十一年，世宗即位，擢云贵总督。疏言：“士司承袭，向有陋规，已严行禁革。咨部文册，如无大舛错，请免驳换。”得旨嘉奖。青海台吉罗卜藏丹津叛侵西藏，其倬以中甸为入藏要道，檄诸将刘宗魁、刘国侯等严为备。并遵上指，令提督郝玉麟将二千人自中甸进驻察木多，副将孙宏本将五百人赴中甸为声援。雍正二年，师定青海，中甸喇嘛、番酋等率三千五百户纳土请降。上嘉其倬能，予世职拜他喇布勒哈番。其倬规画安抚中甸，疏“请设同知以下官：番酋营官外，又有神翁、列宾诸号，听堪布、喇嘛指挥，请改授守备、千把总劄付，听将吏统辖。僧寺喇嘛以三百为限，收兵械入官。沿江数百里及山谷旷土，招民开垦。旧行滇茶，视打箭炉例，设引收课”。鲁魁山者，自国初为盗薮，夷、倮杂处，推杨、方、普、李四姓为渠。有方景明者，挟倮、夷掠元江。其倬遣兵击破之，擒景明，歼倮、夷数百，疏请于其地驻兵，号普威营。参将驻普洱，守备驻威远、茶山，改威远归流，设同知以下官。土官刁光焕及其孥移置会城，而以新开二盐井充新设兵饷。设义塾，教夷人子弟。元江府学额外增额二名，待其应试。劝夷人垦田，旱田十年后、水田六年后升科。贵州仲家苗酋阿近及其弟阿卧为乱，其倬使抚定傍近诸苗寨。阿近等失援，遣兵擒戮之，并按治定番、广顺诸苗酋不顺命者。疏请改设定广协，分置营汛，防定番、广顺及西孟、青藤、断杉树、长寨、遮贡、羊城诸地。又移都匀守备驻独山，改湖广五开卫为县，移隶黎平。并言贵州地连川、楚，奸人掠贩贫家子女为民害，请饬地方官捕治，岁计人数为课最。贵州民间陋俗，被人劫杀，力不能报，则掠质他家人畜，令转为报仇；不应则索赎，谓之“拏白放黑”。请加等治罪。土司贫困，田赋令属苗代纳，请清察，责执业者完赋。土司下设权目人等，请令报有司，有罪并惩。诏悉如所请。
三年，进兵部尚书衔，加太子少傅，调福建浙江总督。濒行，疏言：“邓川、嵩明、腾越、太和、浪穹诸州县土军丁银，起明嘉靖、万历间，遣民防夷，立太和、凤梧二所，丁征赋一两。是于本贯已完民赋，请豁除军粮。”诏从之。四年，疏言：“福、兴、漳、泉、汀五府地狭人稠，无田可耕，民且去而为盗。出海贸易，富者为船主、为商人，贫者为头舵、为水手，一舟养百人，且得馀利归赡家属。曩者设禁例，如虑盗米出洋，则外洋皆产米地；如虑漏消息，今广东估舟许出外国，何独严于福建？如虑私贩船料，中国船小，外国得之不足资其用。臣愚请弛禁便。”下怡亲王会同大学士九卿议行。五年，台湾水连社番为乱，其倬遣兵讨之，擒其渠骨宗等，诸社悉降。寻以李卫为浙江总督，命其倬专督福建。迭疏请整饬盐政，改造水师战船，厘定营汛，并下部议行。入觐，加太子太保。
上以其倬通堪舆术，命诣福陵相度。其倬还奏：“陵前左畔水法，因溢流更故道，弓抱之势微觉外张。当顺导河流，方为尽善。”下大学士等，如所议修濬。八年，调江南江西总督。复召至京师，令从怡亲王勘定太平峪万年吉地，进世职三等阿思哈尼哈番。命署云贵广西总督。十一年，普洱属思茅土把总刁国兴纠苦葱蛮及元江夷为乱，攻普洱，通关大寨夷复附苦葱蛮，渡阿墨河攻他郎。其倬檄提督蔡成贵等分道捕治，擒其酋并所属五百馀，乱乃定。是岁春，命其倬回两江总督。秋，命以总督衔领江苏巡抚。十二年，坐徇知县赵昆珵偿海塘工款，部议降调，即授江苏巡抚。
乾隆元年，召还京师，复授湖北巡抚，调湖南。讨平城步、绥宁二县瑶乱。三年，擢工部尚书，调户部。其倬诣京师，过宝应，疾作，卒于舟次，赐祭葬，谥文良。
金𫟹，字震方，汉军镶白旗人，世居登州。父延祚，从世祖入关，官至工部侍郎。𫟹初自监生授江西广昌知县，洊升山西太原知府。雍正五年，擢广西按察使，寻迁布政使。六年，就擢巡抚。讨平西隆州八达寨叛苗。以汛兵少，粤土芜不治，奏开屯田，与民牛，招之耕，教以技勇。每名给水田十亩，一亩为公田；旱田二十亩，二亩为公田：存公田租于社仓。行之数年，辟田数万亩，仓廪亦实。又奏请召商开桂林属诸矿，及采梧州金砂供鼓铸。乾隆元年，提督霍升劾𫟹言躁气浮，失封疆大臣之体，高宗召入京，授刑部侍郎。𫟹濒行，装不治，以印券嘱苍梧道黄岳牧借铜务充公银千二百，巡抚杨超曾论劾，夺官，交刑部严讯。上以非正项钱粮，𫟹以印券支借，岳牧以印册申解，非侵蚀比，命免罪，毋追所借银。五年，授河南布政使，而𫟹已卒。
𫟹才通敏。自太原入觐，方议耗羡归公，𫟹奏曰：“财在上不如在下。州县亲民官，宁使留其有馀，养廉不能胥足，一遇公事，动致侜张。上意岂不曰凡是官办，皆许开支正供？但从司院按核以至户部，层层隔阂，报销甚难，从此州县恐多苟且之政。上意在必行，臣请养廉外多增公费，或存县，或存司，庶于事有济。”上乃敕直省核定公费。及为广西布政使，奏请州县分冲、繁、疲、难四项，许督抚量才奏补，上嘉纳之。州县缺分四项自此始。
杨宗仁，字天爵，汉军正白旗人。监生。康熙三十五年，授湖广慈利知县。苗酋虐，其众走县境，苗酋求之，不与。上官檄与之，宗仁持不可，乃止。调蓝山。八排苗为乱，巡抚赵申乔遣兵讨之，将不恤兵，兵将为变，宗仁单骑抚定之。举卓异，四迁甘肃西宁道。五十三年，授浙江按察使，丁父忧归。五十七年，起广西按察使，署巡抚。旋擢广东巡抚。圣祖以各直省钱粮多亏空，谕督抚清理。宗仁疏言：“广东亏空现正严饬追完。至防杜将来，惟有督抚、司道、府厅交相砥砺，勿藉事勒索。州县正杂钱粮，当责知府不时察核，毋许亏缺。倘敢徇纵，本官治罪，上司从重议处，庶上下皆知儆惕。地方有不得已事，当以督抚等所得公项抵补。不敷，则济以公捐，必不使课帑虚悬。”下部议，如所请。
六十一年，世宗即位，授湖广总督。雍正元年，丁母忧，命在任守制。宗仁疏停本身封荫，为父母求谕祭，许之，仍给封荫。寻赐孔雀翎。疏言：“湖广旧习，文武大吏收受所属规礼，致州县横征私派，将弁虚兵冒饷，兵民挟比逞私，不敢过问。臣今概行禁革，庶骄兵玩吏锢习潜消。各官贪得盐规，盐价增长，民间嗟怨，总督盐规渐次加至四万。臣亦行禁革，令商平价以惠穷民。”上深嘉之。又疏言：“官有俸，役有工，朝制也。湖广州县以上，俸工报捐已十馀年，官役枵腹，安能禁其不扰民？请自雍正元年起，俸工如额编支。从前有公事，令州县分捐，实皆转派于民。令州县于加一耗羡内，节省二分，交藩库充用，此外丝毫不得派捐。”上谕曰：“所言皆是。勉之！”寻荐广东南海知县宋玮擢湖南宝庆知府，广州左卫守备范宗尧改湖北汉阳知县，上允之，命后勿踵行。
宗仁病作，请以子榆林道文干自侍，上加文干按察使衔，驰驿速往，并遣御医诊视。宗仁力疾视事，饬诸州县编保甲，立社仓，罢荆州关私设口岸百五十处。三年，加太子少傅。寻卒，赠少保，予拜他喇布勒哈番世职，赐祭葬，谥清端。
宗仁砥节矢公，始终一节，上为制像赞，谓“廉洁如冰，耿介如石”。尝言：“士当审其所当为，严其所不可为。”其驭属吏宽平忠厚，务安上全下，使各称其职而止。
文干，字元统。以监生效力永定河工。康熙五十三年，授山东曹州知州，迁东昌知府。举卓异，迁陕西榆林道。雍正元年，加按察使衔，命侍宗仁任所。三年，宗仁病有间，入谢。上问湖广四镇营制及设镇始末，文干具以对，上嘉其详审，擢河南布政使。未几，迁广东巡抚，入谢，赐孔雀翎、冠服、鞍马。宗仁卒，命在任守制。
广东省城多盗，文干令编保甲，以满洲兵与民连居，会将军编察，疏闻，上嘉之。广东岁歉米贵，文干令吏诣广西买谷平粜。满洲兵阎尚义等群聚掠谷，文干令捕治。将军李枚庇兵，文干请遣大臣按治。上命侍郎塞楞额、阿克敦往勘，枚及尚义等论罪如律。文干莅政精勤，多所厘正。疏言：“广东民纳粮多用老户，臣令改立的名，杜诡寄、飞洒诸弊，民以为便。丁银随粮办者十四五，馀令布政使确核，尽归地粮。”得旨嘉奖。又疏言：“广东地狭人众，现存仓谷一百六十馀万石，为民食久远计，应加贮二百馀万石，择地建仓贮谷。”下廷议，令于海阳、潮阳、程乡、饶平、海丰、琼山加贮谷三十四万石，从之。又疏言：“广东公使银岁六七万，取诸火耗。臣为裁省，岁计需四万馀。拟以民间置产推粮易户例纳公费及屯粮陋规两项充用。州县火耗，每两加一，实计一钱三四分有奇，十之五六留充州县养廉，十之七八为督抚以下各官养廉。”上谕之曰：“但务得中为是。民不可令骄慢，属吏亦不可令窘乏。天下事惟贵平，当彻始终筹画，慎毋轻举。”
五年，乞假葬父。福建巡抚常赉劾文干征粤海关税，设专行六，得银二十馀万；又疏劾文干匿粤海关羡馀银五万馀，纵绸缎出洋，得银万馀，番银加一扣收，得银四万馀，选洋船奇巧之物入署，令专行代偿，又银二万馀，又以银交盐商营运。上严谕文干，令愧悔痛改。寻以福建仓库亏空，命文干与浙江观风整俗使许容等往按，而移常赉署广东巡抚。文干令分路察核官亏民欠，分别追纳，不敷，责前巡抚毛文铨偿补。上奖文干秉公无瞻顾。文干疏言：“福建府、州、县各官都计八十员，前后劾罢五十馀员。新补各官，守仓库有馀，理繁剧不足。请选熟谙民事者，诣福建补繁要州县。”上为敕各督抚各选谨慎敏练之吏咨送福建。
文干强干善折狱。初知曹州，有妇告夫为人杀者。文干视其屦白，问曰：“若夫死，若预知之乎？”曰：“今旦乃知之。”曰：“然则汝何办白屦之夙也？”妇乃服以奸杀夫。五人者同宿，其一失金，讼其四，文干令坐于庭，视久之，曰：“吾已得盗金者，非盗听去。”一人欲起，执之，果盗金者。曹民有伪称朱六太子者，挟妖术惑愚民，朝命侍郎勒什布、汤右曾按治。檄至，文干秘之，密捕得送京师。在东昌，请运粮馈军出西宁，先期至，以是受知于世宗。
然颇与同官多龃龉。赴广东，途中疏劾布政使朱绛倚总督孔毓珣有连，亏帑三万馀。毓珣疏先入，上命文干毋听属吏离间。既上官，疏言盗案尘积，请概为速结。上谕曰：“孔毓珣缉捕盗贼甚尽力。彼擒之，汝纵之，恐汝不能当此论。纵虎归山，岂为仁政？宜加意斟酌。”在福建，毓珣入觐，上命侍郎阿克敦署两广总督。文干疏言盗劫龙门营军器，阿克敦令从宽结案；将军标兵窝盗，将军石礼哈袒兵，谓告者诬良。既，上命常赉还福建，而以阿克敦署广东巡抚。六年，文干还广东，劾阿克敦勒索暹罗商船规礼，布政使官达纵幕客纳贿，皆夺官。命文干与毓珣会鞫，未及讯，文干卒，赐祭葬。子应琚，自有传。
孔毓珣，字东美，山东曲阜人，孔子六十六世孙。父恩洪，福建按察使。康熙二十三年，上幸曲阜释奠，毓珣以诸生陪祀，赐恩贡生。二十九年，授湖广武昌通判。举卓异，迁江南徐州知州。徐州民敝于丁赋，毓珣在官七年，拊循多惠政。三十九年，河道总督张鹏翮以毓珣熟于河务，荐授邳睢同知。四十三年，迁山西平阳知府，未上，改云南顺宁。四十六年，调开化，以母忧去官。五十年，服终，除四川龙安。毓珣历守边郡，皆因俗为治，弊去其太甚，边民安之。再举卓异。五十五年，迁湖广上荆南道。筑堤捍江，民号曰孔公堤。
五十六年，迁广西按察使。广西地瘠民悍，瑶、僮为民害。灵川僮酋廖三屡出焚掠，毓珣白巡抚陈元龙，遣兵捕得置诸法，诸苗詟服。五十七年，授四川布政使。西藏方用兵，毓珣转饷出察木多，不以劳民。重筑灌江口堰，四川民尤德之。六十一年，擢广西巡抚。雍正元年，加授总督。广西提镇标空粮，毓珣饬募补。疏言：“各官俸不足自赡，请于定例外量加亲丁名粮。”上命酌中为之。广西诸州县旧有常平仓，毓珣议：“春耕借于民，秋收还仓，年丰加息，歉免息，荒缓至次年还本。日久谷多，分贮四乡，建社仓，择里中信实者为司出入。”又言：“地多盗，瑶、僮杂处，保甲不能遍立。诸乡多有团练，令选诚干者充乡勇，得盗者赏，怠惰者罚。”又言：“广西边远，盐商多滞运，民忧淡食。请发藩库银六万，官为运销。行有赢馀，本还藩库，并可量减盐价。”并从之。柳州僮莫贵凤出掠马平、柳城、永福诸县，毓珣遣兵捕治，毁其寨，置贵凤于法。来宾僮覃扶成等出掠，未伤人，毓珣令予杖荷校，满日，充抚标兵，散其党类。疏闻，上嘉其宽严两得。
二年，授两广总督。上谕之曰：“广东武备废弛，劫掠公行，举劾官吏，百无一公，尔当尽心料理。”毓珣疏请厘定盐政，灶丁盐价、船户水脚增十之一，并免埠商羡馀；设潮州运同、盐运司经历。大金、蕉木两山产矿砂，东隶开建、连山，西隶贺县、怀集。旧制，怀集汛属浔州协，毓珣请改属梧州协，贺县、开建、连山并增兵设汛。广东香山澳西洋商舶，毓珣请以二十五艘为限。皆下部议行。潮州田少米贵，民赖常平仓谷以济。毓珣请提镇各营贮谷借兵，散饷时买还，概免加息，上特允之。三年，加兵部尚书衔。
四年，毓珣请入觐，上以毓珣习河事，令详勘黄、运诸河水势，协同齐苏勒酌议。毓珣疏言：“宿迁县西，黄河与中河相近，旧有汰黄坝。运河水大，引清水刷黄，黄河水大，引黄水济运。旧时黄水入中河不过十之一二，今河南岸沙涨，逼水北行，水流甚急。齐苏勒议收小汰黄坝口以束水势。臣详勘南岸涨沙曲处，宜濬引河以避此险。仍俟齐苏勒相度定议。”又陈江南水利，言：“吴淞、刘河、七浦、白茆诸闸，宜令管闸官役随潮启闭。江苏地形四高中下，宜令力劝筑区立圩。滨河诸地民占为田庐，其无甚害者，姑从民便，馀宜严禁。支河小港，宜令于农隙深濬，即取土培圩。”并敕部议行。又言：“道经宿州灵壁，见沟洫不通，积雨成潦，请饬安徽巡抚疏濬。”上嘉毓珣实陈。
五年，还广东，巡抚杨文干劾署巡抚阿克敦、布政使官达，上命通政使留保等往按。毓珣失察，当下吏议，上命宽之。寻调江南河道总督。上以天然坝泄水，虑溢浸民田，命毓珣相度筑堤束水归湖。毓珣疏言：“天然南、北二坝分泄水势，年年开放，堤口残缺。当如上指筑堤束水，请于南岸王家庵至赵家庄筑新堤一道。旧堤尾距湖尚二十馀里，请于南岸马家圩至应家集、北岸周家圩至李艮桥，各筑新堤一道，并将南北旧堤加培高广，庶两堤夹束湍流，无患旁溢。”上又以高家堰为蓄清敌黄关键，发帑百万，命毓珣筹画。毓珣疏言：“高家堰石堤，自武家墩至黄庄，地高工固，惟侯二门等四坝，及小黄庄至山盱古沟东坝，当一律加高。”又言：“各堤加培高广，宜视地势缓急、旧堤厚薄，分年修增，期三年而毕。嗣后仍按年以次加培。”又请修筑宿迁钞关前、桃源沈家庄河堤，瓜洲由闸上游濬越河一道，并建草坝束水。诸疏入，并报可。毓珣积瘁遘疾，上赐以药饵，命其子刑部郎中传熹偕御医驰驿往视。未至，毓珣卒，赐祭葬，谥温僖。
裴幰度，字晋武，山西曲沃人。少为诸生，工诗，能书画。入赀为主事。康熙三十五年，授刑部主事。洊擢户部郎中。四十九年，授云南澂江知府，调广南。以大计入觐，圣祖闻其能诗，命题应制，称旨。五十五年，迁河东盐运使，寻改两浙。海宁筑塘，巡抚徐元度檄幰度董其事。潮大至，撼塘，塘欲裂，幰度据地坐督役力护，久之乃定。幰度自是中湿，病重膇，终其身。五十九年，迁湖北按察使。六十年，迁贵州布政使。
雍正元年，擢江西巡抚。九江旧设关榷税，后徙湖口。湖口当江、湖冲，水急，商舟时覆溺。幰度疏言：“九江旧关，上有龙开河、官牌夹，下有老鹤塘、白水港，地势宽平，泊舟安稳。离湖四十里曰大姑塘，为商舟所必经，水涨则有女儿港、张家套，皆可泊舟；水落则平湖一线，夹岸泥沙，无风涛礁石之险。请仍移关九江，而于大姑塘设口分抽。”上令会同总督查弼纳料理。南昌、袁州、瑞州三府赋额，明沿陈友谅之旧，视他府偏重。顺治间、减袁、瑞二府赋额，而南昌未及。幰度疏言：“常赋未易屡更，同省实难歧视。请将南昌赋额视袁、瑞二府同予核减。”下部议减南昌浮额七万五千五百两有奇。
福建、广东流民入江西，就山结棚以居，蓺靛叶、烟草，谓之“棚民”，往往出为盗。万载温上贵、宁州刘允公等，皆以棚民为乱，幰度捕治论如律。上令编保甲，幰度疏言：“棚民良莠淆杂，去留无定，或散居山箐，或为土民佣工垦地。臣饬属严察，凡万五千馀户，编甲造册，按年入籍。”上奖勉之。上闻江西里长催征累民，民多尚邪教，谕幰度禁革。幰度疏言：“臣察知里长累民，已勒石永禁，令粮户自封投柜。距城较远畸零小户，原轮雇交纳者听其便，仍严防不得干累。邪教自当捕治，医卜星相往往假其术以惑民，虽非邪教，亦当以时严惩。”上深嘉之。
总督查弼纳议开广信封禁山，谕幰度酌度。幰度疏言：“封禁山旧名铜塘山，相传产铜，然有名无实，故自明封禁至今。顺治间有议采木者，郡县力陈不便，勒碑永禁。臣揆查弼纳意，或以棚民巢穴在此山中，故为破巢捣穴之计。此山荆榛充塞，稔毒滋藏，并非有梗化顽民盘踞在内。臣详度此山开则扰累，封则安宁，成案俱存，确有可据。”谕曰：“当开则不得因循，当禁则不宜依违。但不存贪功之念，实心为地方兴利除害，何事不可为？在卿等秉公相度时宜而酌定之。”仍封禁如初。
四年，迁户部侍郎，擢左都御史。上遣侍郎迈柱勘江西诸州县仓谷，命幰度留任。迈柱疏言：“仓谷亏空甚多，例定谷一石折银二钱，州县交代，按此数接收，不敷籴补。”上夺幰度及历任布政使张楷、陈安策官，命以所存折价买谷还仓。十年，事毕，释还里。乾隆五年，卒。
子宗锡，入赀为同知。十五年，授山东济南同知，屡迁转。二十八年，授直隶霸昌道，迁直隶按察使。疏言：“古北口外山场产菠萝树，此即橡树，叶可饲蚕。臣在济东，饬属通栽，颇有成效。请令用东省养蚕法，广栽试养。”命交总督方观承试行。三十二年，以母忧去官。宗锡在任，误应驿站车马，部议当降调。总督杨廷璋咨部，言宗锡当自行检举。上谕曰：“宗锡，朕知其为人，颇可造就。按察使管理驿站，偶有一二误应，原属公过。今已丁忧，安得自行检举？廷璋乃令作此趋避，爱之适以害之也。”三十五年，宗锡服将阕，仍授直隶按察使。
俄擢安徽布政使，就迁巡抚。疏言：“安庆濒江旧有漳葭港，上通潜山、太湖、望江三县，下达江，漕艘商舶往来停泊，淤久渐成平陆。前巡抚张楷于上游别开新河，地高水急，重载逆上，遇风每虞覆溺。请仍濬漳葭港故道。”命总督高晋履勘，如宗锡议行。又疏言：“凤、泗所属州县，高地宜多作池塘，低地宜厚筑圩围，以备灌溉、资捍御。凤阳地多高冈旷野，不宜五谷，令视土宜种树。”谕奖其留心本务。
四十年，调云南。旋命署贵州。疏言：“贵州地处边圉，请敕部拨银三十万贮司库。”从之。又疏请增设镇远税口，上严斥不许。又疏言：“贵州额输京师及湖广白铅岁七百馀万斤，铅厂仅三处，年久产绌。臣察知松桃厅巴坝山、遵义县新寨产铅，近水次，已饬设厂，岁各得铅百馀万斤。分拨京师、湖广，岁节省运费银四万三千有奇。”得旨嘉允。又疏言：“贵州古州有牛皮大箐，亘数百里，列屯置军，应将箐内平旷之土开垦成田，寓防于屯，安屯养军。丹江雷公院地平衍，可垦四五百亩，欧收、甬荒高箐二地畸零，可垦三四百亩，应令附近震威堡屯军派拨试垦，并于丹江营移拨千总一、兵五十，入箐设卡驻守。”时上已命宗锡还云南，命交后政图思德如所议行。四十四年，以病乞解任。旋卒，赐祭葬。
唐执玉，字益功，江南武进人。康熙四十二年进士，授浙江德清知县。德清盛科第，多钜室，执玉执法无所挠。将编审，吏以例餽金，执玉却之，而罪其吏。召县民亲勘，有田无粮者令自首，有粮无田者除之，富无隐粮，贫无赔累。行取工部主事，考选户科给事中。五十八年，疏言：“户部钱粮款项最易作弊，当先驱除作弊之人。乃有所谓‘缺主’者，或一人占一司，或数人共一省，占为世业，句通内外书吏，舞文弄法，当严行查禁。”因劾山西司缺主沈天生包揽捐马事例，下九卿议，逮治。六十年，迁鸿胪寺卿。历奉天府府丞、大理寺少卿。雍正二年，岁三迁礼部侍郎。五年，擢左都御史。
七年，命署直隶总督。执玉治事勤，州县稍歉收，必筹画赈恤。隆平报产瑞禾三十三本，执玉于报秋成折附奏，上嘉之。适贡荔支至，命以赐执玉，方有疾，治事如常。时宗人府府丞冀栋以医进，上命视执玉疾，赐人葠，谕令：“爱养精神，量力治事。若欲栋料量方药，保定咫尺，可再命之来也。”热河征落地税，司其事者议增岁额，并于榜什营等地设口征税。下执玉议，执玉言：“商税多寡，视岁收丰歉，故止能折中定额。榜什营距一百八十馀里，已收落地税，又抽进路钞银，恐商贾不前，正税反缺，请如旧便。”议乃寝。长芦巡盐御史郑禅宝以商人亏帑，请增盐价，上以询执玉。执玉言：“上于商民无歧视。诸商不谨身节用，先公后私，乃至亏帑。欲增盐价厉民，臣以为非宜。”亦罢不行。
八年春，入觐。滦、卢龙、迁安、抚宁、昌黎、乐亭诸州县米贮喜峰口仓，亏二千五百馀石，执玉请视通州中、西二仓例免追偿。部议不许，上特允之。密云城临白河，旧筑土木堤坝尽圮，仅存石堤。上游有积土斜出，激水使怒，俗谓之“土嘴”。执玉疏请疏治，使水得畅流；仍筑土堤，务坚厚，用榆囤载石为基，使辅石堤护县城。上褒其妥协，命于夏月水涨前竟工。迁兵部尚书，仍署总督。是岁秋，积雨，永定、滹沱诸水皆盛涨。执玉疏报灾，上命侍郎牧可登、副都统阿鲁等分往治赈。执玉奏言：“诸州县被水，消长不一。有上谕所及，而水消未成灾者；有上谕所未及，而水大成灾，田庐被淹，急须拯恤者：请饬治赈诸臣勘实。”上特允之。
国初以民地予满洲将士，谓之“圈地”。民地既圈，以邻近州县地拨补，粮额从旧贯，于是有寄粮；佃租户移新地，于是有寄庄。历年既久，百弊丛起。上令执玉勘察，更除改正，并举怀安、宣化、万全、宝坻、丰润、三河诸县为例。执玉奏言：“此外所在皆有，如晋州武丘村、孔目庄，赵州马圈村粮有在赞皇者；蔚县夹道沟、细贤庄粮有在宣化者；宣化井头庄粮有在西宁者：官苦追呼，民劳跋涉。凡地在此处，粮寄彼处，皆令从地所在，粮随产转，此收彼除，不使有交错之病，亦无庸存代征之名，经界各正，田赋悉清。”直隶驿马一，每岁杂支大率至十两。执玉奏定马一每岁杂支三两六钱。昌平、延庆、宣化诸驿事烦，拨僻地马协济，而牧养仍责原驿。执玉奏请改隶受协州县牧养。皆下部议行。
直隶耗羡归公，自雍正三年始。部议元、二年耗羡在三年补纳者，州县充公用，仍当追偿。霸、文安等七州县民借仓谷，逋米二万一千石、谷一万六千石各有奇，部议责州县追偿。执玉言：“元、二年耗羡在未著令归公以前，前督臣许州县充公用。今欲追偿，是为小费而失大言。”又言：“仓谷民欠历年已久，人产胥绝。今欲追偿，此数十年官州县者无虑百数，悉逮其子孙而加以追比，于情可悯。”上并如执玉议，宽之。
九年，以病甚乞解任，许之。十年，病少瘳，命领刑部尚书。十一年春，复命署直隶总督，力辞，上勉之行。三月，卒于官，赐祭葬。
执玉重民事，每请从宽大，疏入辄报可。执玉尝曰：“吾才拙，政事不如人，可自力者勤耳。勤必自俭始。”养廉岁用十三四，馀归之司库。
杨永斌，字寿廷，云南昆明人。康熙三十八年举人。以知县发广西，补临桂知县，以廉能闻。遭丧去，服除，授直隶阜平知县，署平山，调大城，皆有惠政。以捕治内监陈永忠未即获，夺官。大城民乞巡抚疏留，会世宗即位，知永斌贤，许复官。迁涿州知州。
雍正三年，特谕永斌才守俱优，授贵州威宁知府。威宁界滇、蜀，诸土司虐使其众，时出掠境外。乌蒙禄万锺、镇雄陇庆侯尤强悍。永斌被檄定界，单骑入谕其渠，阴使人伪为商贾，分道图地形。鄂尔泰督云、贵，永斌以图上，且曰：“二酋不惩，终为边患。万锺幼，诸土司未附。今四川总督劾万锺不职，请发兵压境，召万锺出就质。不出，以兵入。乌蒙平，镇雄势孤，亦且降。”鄂尔泰从之，召万锺不至，令游击哈元生与永斌督兵入。万锺走镇远，与庆侯同诣四川降。凡三十三日而事定。米贴土妇陆氏为乱，鄂尔泰遣兵讨之，永斌语元生曰：“贼以冕山、巴补为后路，事急则渡金沙江而逸。以重兵扼其前，奇兵越江攻之，贼可歼也。”元生用其策，克米贴。
鄂尔泰疏荐永斌可大用，擢贵东道，旋调粮驿道，署按察使。朝议加税军田亩五钱，永斌议曰：“军田粮以屯租为准，已数倍于民田。且今转相授受，与民田交易无异。名为军屯，实皆民产，而亩税之，是重科也，民必不服。当多事之秋，增剥肤之患，驱之为乱耳。”鄂尔泰以闻，事乃寝。七年，迁湖南布政使。湖南方议清察军田计亩，未定，永斌援贵州议以请，亦得免。
九年，调广东。十年春，命署巡抚，是秋真除。广东生齿繁，民不勤稼穑，米值高。永斌饬诸州县劝垦，高亢不宜禾，令艺豆麦，诸山坡麓栽所宜木。又以惠、潮两府民最悍，招垦官田，租入充粤秀书院膏火。奏闻，嘉奖，命勘明垦地亩数。寻又奏言：“勘明可垦地六千八百馀顷，此外或山深箐密，或夹沙带卤，体察民情，恐硗地薄收，粮赋无出。臣思瘠田产谷虽少，若多垦数十万亩，年丰可得数十万石，即歉岁亦必稍有所获，事益于民。察通省粮额，新宁斥卤，轻则亩征银四厘有奇、米四合有奇。拟请凡承垦硗瘠之地，概准此例，十年起科。”下部议行，于是垦田至百十八万馀亩。
乾隆元年，兼署两广总督。上命除落地税，因请并免渔课、埠税，革粤海关赢馀陋例未尽汰者，上悉从之。永斌在广东数年，坦怀虚己，淬厉诸将吏。获剧盗余猊、陈美伦数十辈置之法，收曲江乳源诸峒瑶归化。西洋估舶互市至者，悉令寄椗澳门，不得泊会城下。粤民颂其绩。二年，调湖北，兼署湖广总督。令严保甲，缮城堡，课农桑，实社仓，兴学校，诸政毕举。
未几，调江苏。按行奉贤、南汇、上海、宝山四县海塘，以筑塘取土成渠，塘根浸损，议于塘内开河，南接华亭运河，北达宝山高桥。又察华亭金山嘴、倪家路，宝山杨家嘴地当冲要，议视地所宜，或增筑石坝，或就旧塘加筑宽厚，或改筑石塘。又请于宝山建海神庙。并从之。三年，以老病乞休，召诣京师，署礼部侍郎。寻授吏部。四年，致仕。五年，卒。孙，荫生，初授主事，官至江苏按察使。
论曰：其倬、宗仁、毓珣，皆圣祖所擢用，丕著勋勚；世宗畀以兼圻，忠诚靡懈，恩礼始终，宜矣！幰度居官不扰民，执玉、永斌尤｛勤心｝｛勤心｝施惠，文干、宗锡能济其美。世宗治尚明肃，诸臣皆以开敏精勤称上指，为政持大体，与夫急功近名，流于谿刻，重为世诟病者，固大异矣。
