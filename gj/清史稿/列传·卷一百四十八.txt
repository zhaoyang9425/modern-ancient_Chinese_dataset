刘清 傅鼐 严如熤子正基
刘清，字天一，贵州广顺人。由拔贡议叙，授四川冕宁县丞，擢南充知县，政声为一省之冠。
嘉庆元年，教匪起，清得民心，募乡勇五百人击贼，人乐为用。贼自为民时知其名，遇辄避之。继从总督英善剿达州匪徐天德，数捷，率乡勇罗思举赴贼营谕降罗其清，未得要领；而徐天德与王三槐、冷天禄合陷东乡，二年春，始复之，遂署东乡。进克清谿场，擒贼党王学礼，天德之舅也，言天德与王三槐皆有归顺意。总督宜绵令清往招三槐，遍历诸贼垒，迎送奉酒食甚谨，宣示招抚，皆听命，夜宿其帐中。三槐随至大营，约期率所部出降，然实藉觇虚实，非真意。届期，三槐诡称于双庙投降，伏匪为掩袭计，官军预设备，击败之。时罗其清、冉文俦并聚方山坪，清偕总兵百祥夺多福山贼垒，会诸路兵攻方山坪，克之。贼窜通江、巴州，与徐天德、王三槐合，清所部乡勇增至千馀人，桂涵、李子青等皆骁勇善战，偕诸军击贼，叠有歼获，罗、冉二匪渐蹙。
三年，署广元县事。总督勒保攻王三槐于安乐坪，未下，复令清往招抚。三槐恃前此出入大营无忌，留随人刘星渠等为质，三槐遂诣军门，勒保奏报大捷，俘三槐至京。廷讯时，言：“官逼民反。”仁宗诘之曰：“四川一省官皆不善耶？”对曰：“惟有刘青天一人。”刘青天者，川民以呼清也。帝深嘉之，特谕曰：“朕闻刘清官声甚好，每率众御敌，贼以其廉吏，往往退避引去。如果始终奋勇，民情爱戴，著勒保据实保奏。”寻以清治绩战功奏上，晋秩同知直隶州，赐花翎。于是刘青天之名闻天下。
四年，补忠州，加知府衔。参赞额勒登保破冉天元、张子聪于竹峪关，令清于通江、巴州招抚馀匪。自王三槐被诱，诸贼首皆疑惮不敢出；然感清无他，不忍加害，每至贼营，必留宿尽礼，其胁从者先后投出二万馀人，遣散归农，以功加道衔。命随副都御史广兴驻达州治军饷，擢建昌道。五年，冉天元等合诸路贼渡嘉陵江，总督魁伦退守盐亭凤凰山，令清集民团守潼河，上下三百馀里，多浅滩，尽撤防兵；清争之，不可。贼果于太和镇上游王家嘴偷渡，委罪于清，夺职，命以知县用，留营效力。既而德楞泰破贼，天元伏诛，诸路窜贼旁皇通、巴之间，勒保以清去岁招降成效，责筹安抚。时川匪父子兄弟一家中不尽习教为贼，而奔窜往来，过乡里辄归视。清屯要隘，且剿且抚，遣人存问贼首家属有归诚之意者，潜令图之，展转相引，贼遂瓦解。蓝号鲜大川，巴州人，号为狡悍。其族人文炳、路保及党杨似山，清皆厚恤其家，感恩原效死，乃使文炳劝大川降，不可，且与似山谋杀文炳。似山乘间杀大川，与文炳、路保同降。巴州匪遂灭。六年，以功复原官，仍授建昌道。七年春，破贼于南江五方坪，擒贼首李彬及辛文等，加按察使衔，寻授四川按察使。败蓝号齐国典馀匪于两河口，追擒其党葛成胜。诸匪以次平，大功告蒇，下部议叙。
清在军七年，先后招降三万馀人。有业者归乡里，无业及有业原从者为乡勇，后立战功者三十馀人。其中苟崇勋、苟文耀、李彬、辛文、李世玉、赵文相，皆贼魁也。崇勋即苟文通，已奏报歼毙而改名。及军事竣，当遣，清以诸人田庐焚荡，骤散将复为贼，临行重犒之。自向富室巨商贷金，人感其诚，多响应。事毕，积逋负至十万。
八年，陕西馀匪自南山窜出栈道，清驰扼广元，遣卒招抚被戕，诏斥轻信纵贼，以前功免罪，命理粮饷及搜捕馀匪、裁撤乡勇。十年，事竣入觐，赐御制诗，有曰：“循吏清名遐迩传，蜀民何幸见青天！诚心到处能和众，本性从来不爱钱。”时以异数荣之。丁继母忧，去官，服阕，授山西按察使，迁布政使。忤巡抚初彭龄，劾其袒护属吏，降四级，以从四品京堂用。清亦自陈不胜藩司之任，诏斥冒昧，降补刑部员外郎。热河新设理刑司员，以清往，边方草创，多持大体，断狱平允，蒙民亦以青天呼之。
十七年，授山东盐运使。十八年，河南教匪起，山东贼党朱成良等应之，陷定陶、曹县，巡抚同兴恇惧，清自请将兵。承平久，兵习晏安，清蹑草𪨗先之，以五百人败贼于仿山，复定陶，又败之于韩家庙，殪贼二千，进攻扈家集，纵火焚栅，贼突出皆死，诛贼首朱成良、王奇山，自滑县奔至者并歼焉，两阅月而事平。贼初起时，煽惑甚众，清先解散其胁从，成良势孤不得逞，故得速定。上嘉其以文职身先士卒，特诏褒奖，加布政使衔。寻授云南布政使，仍留旧任。
清性坦率，厌苛礼，不合于上官，又不耐簿书钱谷，遂乞病，上亦知之，改授山东登州镇总兵，调曹州镇。道光二年，以老休致，命在籍食全俸。八年，卒，赐祭葬，祀山东名宦，官其孙炽昌为兵部主事；莹，举人。
傅鼐，字重庵，顺天宛平人，原籍浙江山阴。由吏员入赀为府经历，发云南，擢宁洱知县。乾隆末，福康安征苗疆，调赴湖南军营司饷运，晋秩同知直隶州，赐花翎。
嘉庆元年，授凤凰厅同知。治当苗冲，会大军移征湖北教匪，降苗要求苗地归苗，当事议允之。鼐知愈抚且愈骄，乃招流亡，团丁壮，于要害筑碉堡，防苗出没。苗以死力来攻，且战且修，阅三年而碉堡成。有哨台以守望，炮台以御敌，边墙相接百馀里。每警，哨台举铳角，妇女、牲畜立归堡，环数十里皆戒严。四年，擒苗酋吴陈受，加知府衔。巡抚姜晟疏荐鼐能胜艰钜，方治镇筸一带荒田，均给丁壮，请俟事竣送部。时镇筸左、右营黑苗最为边患，五年，跴金塘苗出掠泸溪，偕总兵富志那夜分三路捣其巢，伏兵隘路苟｛拜山｝岩要击，痛歼之，毙首逆吴尚保，苗始夺气。诏嘉奖，命在任食知府俸。
六年，贵州苗复乱，湖南环苗地东、南、北三面七百馀里，其西二百馀里接贵州，未设备。石岘苗煽十四寨纠湖南苗叛，鼐率乡勇千五百驰赴铜仁。贵州巡抚伊桑阿以招抚戡定上闻，各寨实尚沸然，枪械未缴。总督琅玕至，急檄鼐会剿崖屯沟，黔兵攻其前，鼐夜由山径入，连破五巢。上下湖山峡尤险，夜分兵围攻，至次日克之，火其寨。三日中尽破诸寨，歼苗二千有奇。仿湖南法，建碉堡守之。伊桑阿因冒功误边伏法，录鼐功，加道衔，总理边务，并命以苗疆道员用。七年，丁父忧，诏鼐办理边防善后，民、苗悦服，难易生手，命留任。初，鼐建议迁永绥城于花园，副将营于茶洞，而贵州方藉永绥为声援，尼其事。至是诏琅玕察奏，乃赴铜仁面陈永绥孤悬苗中，形如釜底，有二难、三可虑；并请移湖南守备于贵州边境螺蛳堡，以为犄角，乃决议移之。既而群苗率众来争，鼐率乡勇深入，苗大集，环之数重，以奇计突围出。寻议勒缴枪械，苗酋石崇四等抗命，并阻丈田，十年，与其党石贵银纠众数千来犯，败之夯都河，追至孟阳冈，歼贼甚众，生擒石崇四、石贵银。是役因贼戕良苗，故得用苗兵深入，战月馀，破寨十六，馀皆乞降，永绥苗遂平。厅属高都、两头羊二寨皆震慑，无敢抗。事闻，予优叙，擢辰沅永靖道。
鼐治苗专用雕剿法，大小百战，所用仅乡勇数千。苗人于穹山峭壁蓦越如平地，无部伍行列，伏箐中从暗击明，铳锐且长，随山起伏，多命中。鼐因苗地用苗技训练士卒，囊沙轻走，习藤牌闪跃，狭路则用短兵。每战后辄严汰，数年始得精卒千，号“飞队”，风雨不乱行列，遗资道路无反顾，甘苦与共，是以能致死。
先是议兴屯田，上书巡抚高杞曰：“防边之道，兵民相辅。湖南苗疆，环以凤凰、永绥、干州、古丈坪、保靖五厅县，犬牙相错，营汛相距各数里。元年班师后苗扰如故，鼐竭心筹之，制胜无如碉堡。募丁壮数千，与苗从事。来则痛击，去则修边，前戈矛，后邪许。得险即守，寸步而前，然后苗锐挫望绝。湖南自乙卯二载用兵，耗帑七百馀万。国家经费有常，顽苗叛服无定。募勇不得不散，则碉堡不得不虚；后患不得不虑，则自图不得不亟。通力合作，且耕且战，所以招亡拯患也。均田屯丁，自养自卫，所以一劳永逸也。相其距苗远近、碉堡疏密，为屯田多少：凤凰厅碉堡八百，需丁四千轮守，并留千人备战，需田三万馀亩；干州厅碉堡九十馀，守丁八百，屯田三千馀亩；保靖县碉堡四十馀，守丁三百，屯田千五百馀亩；古丈坪厅苗驯，止设碉堡十馀，守丁百，屯田五百馀亩；永绥厅新建碉堡百馀，留勇丁二千，亦屯田万亩：而后边无馀隙，环苗以成圈围之势，峻国防、省国计也。异族逼处，非碉堡无以固，碉堡非勇丁无以守，勇丁非屯田无以赡。边民濒近锋镝，固原割世业而保身家；后路同资屏蔽，亦乐捐有馀以补不足。所募土丁，非其子弟即其亲族。距边稍远者，仍佃本户输租，视古来屯戍以客卒杂处，势燕越矣。与其一旦散数千骁健无业子弟流为盗贼，何如收驾轻就熟之用而不费大帑一钱？惟执事图之！”于是收叛产分给无业穷苗佃种。
自擒石崇四，馀匪原返侵地，永绥得万馀亩，干州、凤凰二厅次之，乃续垦沿边隙地二万亩，曰“官垦田”，赎苗质民田万馀亩，曰“官赎田”。以廪屯官授屯长，给老幼，筹补助，备犒赏，暨岁修城堡、神祠、学校、育婴、养济诸费。复以兵威勒交苗占民田三万五千馀亩，苗自献田七千馀亩。其经费田则佃租变价，屯丁田则附碉躬耕，训练讲武，设屯田守备掌之，辖于兵备道。屯政举，使兵农为一以相卫，民、苗为二以相安。与官及兵民约曰：“毋擅入苗寨，毋稍役苗夫。”与苗约曰：“毋巫鬼椎牛群饮以糜财，毋挟枪矛寻睚眦酿衅。”请干、凤、永、保四厅编立边字号，广乡试中额一名；苗生编立田字号，加中额一名，苗益感奋。十三年，屯务竣，入觐，诏曰：“傅鼐任苗疆十馀年，锄莠安良，兴利除弊，建碉堡千有馀所，屯田十二万馀亩，收恤难民十馀万户，练兵八千人，收缴苗寨兵器四万馀件；又多方化导，设书院六，义学百，近日苗民向学，革面革心。朕久闻其任劳任怨，不顾身家。今召见，果安详谙练，明白诚实，洵为杰出之才，堪为岩疆保障。其加按察使衔，以风有位。”
十四年，擢湖南按察使。苗人籥留，命每年秋一赴苗疆抚慰边人。鼐在苗疆，设木匦于门，诉者投牒其中，夜出阅之，黎明起视事，剖决立尽。兵民白事，直至榻前。及为按察使，一如同知时。下无壅情，事无不举。十五年，兼署布政使。十六年，卒于官，仁宗深悼惜，诏谓：“倚畀方隆，正欲简任疆寄。加恩赠巡抚衔，照赠官赐恤，赐祭一坛。”苗疆建专祠，祀湖南名宦。光绪中，追谥壮肃。
初，鼐排众议以事攻剿，为大吏所惎，将中以开边衅罪。监司阿意，旁掣其肘，镇筸总兵富志那独保全之。富志那从征金川，习知山碉设险之利，鼐实从受之，卒以成功。鼐殁后，二妾寡居，饣于粥不给，其廉操尤著云。
严如熤，字炳文，湖南溆浦人。年十三，补诸生，举优贡。研究舆图、兵法、星卜之书，尤留心兵事。
乾隆六十年，贵州苗乱，湖南巡抚姜晟辟佐幕，上平苗议十二事，言宜急复干州，进永绥，与保靖、松桃、镇筸声势可通。攻干州道泸溪，必先得大小章。大小章者，故土司遗民，名曰仡佬，骁健，与苗世仇。如熤募能仡佬语者往，开示利害，挟其酋六人出，推诚与同卧起，乃送质，率其属阳投干州为内应，约一举破贼，因黔师牵掣未果。次年，卒赖其众，救两镇兵于河溪。后复平陇，战花园，皆为军锋。大小章于大府檄或不受，必得如熤手书始行云。
嘉庆五年，举孝廉方正。廷试平定川、楚、陕三省方略策，如熤对几万言，略谓：“军兴数载，师老财匮。以数万罢惫之众，与猾贼追逐数千里长林深谷中。投诚之贼，无地安置，则已降复乱；流离之民，生活无资，则良亦从乱。乡勇戍卒，多游手募充。虑一旦兵撤饷停，则反思延乱。如此，则乱何由弭？臣愚以为莫若仿古屯田之法。三省自遭蹂躏，叛亡各产不下亿万亩，举流民降贼之无归、乡勇戍卒之无业者，悉编入屯，团练捍卫，计可养胜兵数十万。饷省而兵增，化盗为民，计无逾此。”仁宗亲擢第一。次日，召诣军机处询屯政，复条上十二事。召见，以知县发陕西。下其疏于三省大吏，令采行。
六年，补洵阳，县在万山中，与湖北边界相错，兵贼往来如织。时方厉行坚壁清野，如熤于筑堡练团，措置尤力。贼至无可掠，去则抄其尾。又择坚寨当冲者，储粮供给官军。徐天德、樊人杰败于张家坪，因马鞍寨阻其前，故不得窜。杨遇春破张天伦，亦赖太平寨夹击之力。以功加知州衔，赐花翎。八年，击湖北逸匪于蜀河口，斩王祥，擒方孝德，晋秩同知直隶州。新设定远厅，即以如熤补授。九年，建新城，复于西南百馀里黎坝、渔渡坝筑二石城为犄角。治团如洵阳，贼至辄歼，先后擒陈心元、冯世周。丁母忧，大吏议留任，辞不可，服阕，十三年，补潼关厅。寻擢汉中知府。兵燹后，民困兵骄，散勇逸匪，心犹未革。如熤联营伍，立保甲，治堡寨，问民疾苦。兴劝农事，行区田法，教纺织，使务本计。修复褒城山河堰及城固五门、杨填二堰，各灌田数万亩，他小堰百馀，皆履勘濬治，水利普兴。复汉中书院，亲临讲授。于华州渭南开谕悍回，缚献亡命数十人；于宁羌解散湖北流民；于城固擒教首陈恒义：皆治渠魁，宽胁从。令行禁止，人心帖服，南山遂大定。
道光元年，擢陕安道。会廷议川、楚、陕边防建设事宜，下三省察勘，以如熤任其事，周历相度，析官移治，增营改汛，建城口、白河、砖坪、太平、佛坪五厅，移驻文武。奏上，报可。如熤尝言：“山内州县距省远，多推诿牵掣。宜仿古梁州自为一道及明郧阳巡抚之制，专设大员镇抚，割三省州县以附益之，庶势专权一，可百世无患。”以更张重大，未竟其议。三年，宣宗以如熤在陕年久，熟于南山情形，任事以来，地方安靖，特诏嘉奖，加按察使衔，以示旌异。巡抚卢坤尤重之，采其议增厅治于盩厔、洋县界，增营汛于商州及略阳；檄勘全秦水利，于沣、泾、浐、渭诸川，郑白、龙首诸渠，规画俱备。社仓、义学，亦以次推行。五年，擢贵州按察使，未到官。六年，入觐，仍调陕西，抵任数日而卒，赠布政使。陕民请比朱邑桐乡故事，留葬南山，勿得，乃请祀名宦。湖南亦祀乡贤。
如熤自为县令至臬司，皆出特擢。在汉中十馀年不调，得成其镇抚南山之功。宣宗每论疆吏才，必首及之。将大用，已不及待。为人性豪迈，去边幅，泊荣利，视之如田夫野老。于舆地险要，如聚米画沙。所规画常在数十年外，措施略见所著书。尝佐那彦成筹海寇，有洋防备览；佐姜晟筹苗疆，有苗防备览；佐傅鼐筹屯田，有屯防书。又有三省边防备览，汉江南北、三省山内各图，汉中府志及乐园诗文集。
子正基，原名芝，字山舫。副贡生。少随父练习吏事。道光中，官河南知县，有声。擢郑州知州。治贾鲁河，息水患。河决开封，正基佐守护。治河兵狱，雪其冤，得河兵死力，城赖以完。母忧归，服阕，补奉天复州。兴屯练，捕盗有法，民杀盗者勿论。奉天治吏素弛，府尹下所属，以正基为法，盗风为戢。引疾去。江南大吏疏调，擢授常州知府。二十九年，大水，勘灾勤至，郡人感之，输钱二十馀万助赈，全活甚众。累署淮扬道、按察使。咸丰初，侍郎曾国藩、吕贤基交章荐之，命赴广西治军需，授右江道。擢河南布政使，留广西。时粤匪披猖，将帅龃龉，师久无功。正基曲为调和，疏论其事，谓：“师克在和，事期共济。统兵大帅与地方大吏，宜定纷更不齐之势，联疏阔难合之情。布德信以服人心，明功罪以扬士气。勿因贼盛而生推诿，勿因兵单而务自救，勿以小忿而不为应援，勿以偶挫而坐观成败。庶逆氛可殄，大功可成。”时以为谠言。二年，桂林围解，赐花翎。寻随大军赴湖北，时武昌初复，命驰往抚恤难民，署湖北布政使。调广东，复赴广西清核军需。内召授通政副使，迁通政使。七年，引疾归，卒。
论曰：乱之所由起与乱之所由平，亦在民之能治否耳。教匪起于官逼民叛，其间独一得民心之刘清，卒赖以招抚，助诛剿之成功。征苗频烦大兵，而未杜乱源，傅鼐乃以一厅一道之力，剿抚兼施，岩疆绥定。南山善后，严如熤始终其事，化榛莽为桑麻。此其功皆在一时节钺之上，光于史策矣。
