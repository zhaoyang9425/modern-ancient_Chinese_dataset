都兴阿弟西凌阿 福兴 富明阿 舒保 伊兴额滕家胜 关保
都兴阿，字直夫，郭贝尔氏，满洲正白旗人，内大臣阿那保孙。父博多欢，正黄旗蒙古都统。都兴阿由荫生授三等侍卫，晋二等。咸丰三年，从僧格林沁赴天津剿粤匪，破之于杜家嘴，擢头等侍卫。四年，克独流，追贼阜城，破运河滨贼垒。五年，克连镇，贼首林凤祥就擒，加副都统衔、干清门行走。寻授京口副都统。
弟西凌阿督师湖北，都兴阿率马队往助剿，复德安，从总督官文进规武汉。时官文军北岸，趋汉阳，巡抚胡林翼军南岸，攻武昌。都兴阿率骑兵护水师，败贼沙口，薄汉阳西门。六年，贼由金铺山上窜，都兴阿挥步队迎击，分马队抄其后，斩馘甚众，焚团风镇屯粮，斩其酋。林翼燔汉阳城外贼艇，贼登岸遁，都兴阿以马队遮歼之，擢江宁将军。襄樊土匪方炽，都兴阿驰援襄阳，解其围。进围武昌，贼粮尽援绝，弃城遁，复武昌、汉阳，乘胜克黄州、兴国、大冶、蕲水、蕲州、广济、黄梅诸城，赐号霍钦巴图鲁。
大军进规九江，南路李续宾主之，北路都兴阿主之。七年，贼由太湖窜窥黄梅，都兴阿空城诱之，尽歼骑贼千馀，其由独山镇来袭者，马步合击，擒斩数千。进攻小池口，令多隆阿等破段窑、枫树坳、独山镇贼巢。陈玉成大举麕至，都兴阿令多隆阿出黄梅，鲍超屯孔垅，自督马步攻渡河桥，平二十馀垒，俘斩数千。会合杨岳斌、李续宾水陆军攻童司牌，尽平贼垒。进克黄蜡山，先后歼贼万馀，玉成遁走。诏都兴阿帮办官文军务。攻小池口，燔其城，遂会克湖口，破贼彭泽，下望江、东流。八年，会克九江，被优叙。复黄安、麻城，分军破贼弥陀镇、南阳河，复太湖，偕李续宾军会攻石牌，克之，授荆州将军。会水师进规安庆，夺集贤关，薄安庆北门，破贼垒环攻。而李续宾战殁三河，桐城、舒城再失，都兴阿率军退保宿松。多隆阿偕鲍超大破贼于花凉亭，楚师复振。
九年，曾国藩奏请于安徽上游北岸添马步三万人，以都兴阿领其军，会病足，荐多隆阿自代，诏赴荆州本任。十年，江南大营溃，上命都兴阿帅马步援江北，而以曾国藩总督两江。时英法联军犯京师，都兴阿备北援，驰抵寿州。和议成，命赴扬州督办江北军务。十一年，令总兵吴全美率师船攻和州江下关，毁贼垒，破内江口贼船。
都兴阿乐用楚军，胡林翼分其军以畀国藩，扬州兵单，留徐州镇总兵詹启纶从剿，令提督黄开榜焚三河贼船。贼由仪征犯扬州，都兴阿遣总兵王万清防湖西，自率三百骑出觇贼，贼众万馀，列阵待。都兴阿令骑皆下，自席地坐，贼疑有伏，不敢逼，后军至，奋击破之。贼又纠苏州、句容悍党分犯瓜洲、镇江，都兴阿乘其垒未成，令营总杜嘎尔率马步军冲击，自督队继之，贼大溃。詹启纶乘势踏毁甘泉山贼垒，镇江围解。
调江宁将军，仍驻扬州督江北军，文武悉听调度。令副都统海全等破后石桥贼营，贼由常州窥镇江，总兵黄彬统水师击败之。都兴阿驰抵天长城下，平其垒卡，贼酋龚长春遁走，沿途截杀殆尽。黄彬等破贼船小河口、太平港，平瓜埠贼巢，寻会江南提督李世忠收降六合、天长二城。同治元年，江浦、浦口复陷，贼进犯扬州，北营甘泉山，南亘朴树湾，都兴阿亲督诸军连击，败走之。
时上游诸军连克沿江要隘，进薄江宁，都兴阿令总兵李起高驶至浦口，袭攻观音门、燕子矶为声援，曾国荃大营为援贼所围，遣副将杨心纯率二千五百人赴援，入壕助守，又令黄彬率水师援九洑洲。二年，贼谋入里下河，都兴阿遏之不得逞，别遣副将梁正源会江南军焚中关、下关贼舟，李起高会收江阴。
三年，江宁合围，江北无警，而陕、甘回乱益炽，诏都兴阿赴绥远城督防。时甘肃宁夏汉城陷于贼，满城待援，召都兴阿入觐，调西安将军，督办甘肃军务，署陕甘总督。江宁克复，论功，予骑都尉世职。
六月，都兴阿至定边，奏言回酋马化隆起灵州金积堡，占踞城堡，蔓延千里。定边距离尚远，宜进兵花马池，三路合攻，方期得力。令杜嘎尔等由草地绕石嘴山渡河，攻克姜家村、红柳沟贼巢，追至宝丰，贼三路出扑，击败之，复宝丰，解平罗围。军进渠公堡，都兴阿虑深入无继，奏调荆州将军穆图善会剿。贼首马叱吽踞通成堡，突出战，为杜嘎尔等所败，退踞清水堡。都兴阿移营进逼，绝其粮道，攻克之。进金贵堡、王格庄，去宁夏城二十里，败西路援贼。城贼抄官军后，都兴阿督诸军迎击，贼大溃。四年，列阵城东诱贼出，击败之，拔南路贼圩。盐池、固原窜匪踞安化元城镇，窥宁条梁粮路，都兴阿遣军分防花马池、定边、宁条梁，而靖远南山贼焚堡据坝修堰，将决渠困官军，乃移屯城东南。贼又踞堤筑垒断水道，并击退，不得逞。都兴阿亲督队败贼于金贵堡，分军屯定边、花马池，贼由固原趋平罗、宝丰，截击于金贵堡，败之。杜嘎尔击贼于磴口，毙其酋马生颜，花马池、定边两路同捷，馘贼首孙义和。宁夏贼势渐蹙，诡辞乞抚，计缓兵，而潜决西河水灌官军。都兴阿拒其降，益修战备，进解满城围，克城东贼圩，败之西门桥，分军击走大水坑、吴中堡踞贼，斩回酋马有富，军威颇振。
会奉天马贼猖獗，调都兴阿盛京将军移剿，而以穆图善代之。穆图善主抚，宁夏贼寻降，纳炮械缚渠以献。五年，穆图善劾都兴阿受降入城，仍戮回酋章保立，部下杀掠。诏斥都兴阿剿抚无定见，下议褫职，改留任。都兴阿至奉天，马贼渐平，奏定缉捕章程，搜剿馀匪，寻定。
七年，西捻张总愚窜畿辅，李鸿章、左宗棠率兵入卫，贼流窜直隶、河南、山东，数月未定。诏召都兴阿入京，管理神机营，授钦差大臣，以副都统春寿，提督张曜、宋庆，侍卫陈国瑞四军隶之，列名在鸿章、宗棠上。视师天津，捻匪寻荡平，仍回本任。光绪元年，卒于官，赐恤，赠太子太保，谥清悫。奉天士民请与大学士文祥、将军崇实合建三贤祠，扬州亦请与将军富明阿合祠。
西凌阿，都兴阿弟。由拜唐阿授侍卫。道光中，从扬威将军奕经援浙江，迭晋头等侍卫，累擢察哈尔都统。咸丰三年，率黑龙江骑兵从琦善防浦口，因不能阻粤匪北窜，褫职留营，责令追贼。偕将军托明阿等驰解开封围，又败之汜水。贼渡河围怀庆，援军会集，西凌阿战最力，围解，复原官。追贼，迭战王屋、邵原、平阳、洪洞，由山西入直隶，命帮办胜保军务。至静海，贼踪始定，会军围攻。四年春，贼走阜城，西凌阿追至后康庄，破之。从僧格林沁连破城外贼屯，贼走踞东光、连镇，攻战数月，西凌阿常为军锋，五年正月，克之，擒贼首林凤祥，予二等轻车都尉世职，赐号伊精阿巴图鲁。又从僧格林沁克冯官屯，俘李开芳，锡封三等男爵，授钦差大臣，督办湖北军务。初至随州，战不利，命其兄都兴阿往助，寻褫职，以官文代督师。从复德安府城，复原官，原驻以固北防。
六年，僧格林沁荐之，率马队赴河南剿捻匪。七年，复以屡挫，褫职留任，破张洛行白龙王庙老巢，复之。八年，命驻防山海关。十年，授镶蓝旗蒙古都统，从僧格林沁赴山东剿捻匪，寻命帮办军务。十一年，战菏泽失利，下部严议。破贼于东昌，焚贼巢，克七级镇，进克张秋。又破曹州红川口匪圩，进败贼于刘家桥、大张寺。同治元年，以腿疾回京，授镶蓝旗汉军都统。五年，卒，赐恤，谥勇毅。
福兴，穆尔察氏，满洲正白旗人，都统穆克登布曾孙。以一品荫生授三等侍卫，出为直隶怀安路都司，累擢督标中军副将。咸丰元年，擢广东高州镇总兵。二年，平罗镜匪凌十八及郁林、博白土匪，赐号刚安巴图鲁，擢广西提督。命援湖南，偕向荣分路追贼湖北，以迁延，夺职留营。三年，从援江宁，屯朝阳门外，屡击贼，予三品顶戴，充翼长。偕提督邓绍良破贼东坝，复高淳，会克太平，回军江宁，迭击贼于高桥门、上方桥、通济门、雨花台，晋二品顶戴，署江宁将军。母忧，夺情留军。
六年，授西安将军，帮办向荣军务。偕张国梁援镇江，败贼丁卯桥。江宁大营溃，向荣退保丹阳，上切责诸将，福兴革职留任。荣病卒，命偕张国梁同任防剿。上闻福兴与国梁不和，谕怡良察之，遂命福兴赴江西会办军务。七年，复乐平，攻东乡、金谿。石达开自安庆窜浮梁、乐平，围贵溪。八年正月，福兴至弋阳，贼来犯，福兴兵少，多为疑兵，贼不敢偪，击走之，窜浙江，福兴进屯衢州东关，贼迭来扑，皆击退。回驻玉山，防贼复窜广信。寻又赴衢州，攻东关贼营。福兴右腿受伤，寻以伤重乞假，召回京。十一年，署镶红旗汉军都统。
同治四年，从尚书文祥会剿奉天马贼，战大凌河、北井子，擒斩甚众。进援吉林，迭破贼于张登、望城冈，署盛京将军。五年，擒贼首马傻仔于黄旗堡，诛之。事平，凯旋，授察哈尔都统，调绥远城将军。六年，以旧伤发乞休，光绪四年，卒，赐恤，谥庄悫。
富明阿，字治安，袁氏，汉军正白旗人，明兵部尚书崇焕裔孙。崇焕裔死，家流寓汝宁，有子文弼，从军有功，编入宁古塔汉军。五传至富明阿，以马甲从征喀什噶尔，授骁骑校，洊升参领。
咸丰三年，从钦差大臣琦善军扬州，战于洞清铺，受枪伤，裹创奋斗，斩馘数十，擢协领，特赐玉〈角枼〉。四年，破贼瓜洲，赐花翎，管带宁古塔兵。五年，战虹桥，戒所部距贼二十步始发矢，射毙贼酋，分两翼搜伏贼，贼溃走，加副都统衔。六年，署宁古塔副都统，迭败贼于徐家集、砚台山。攻瓜洲，又率队及六合练勇攻江浦，败贼于十里桥，赐号车齐博巴图鲁。又败贼于朴树湾、土桥、五新桥。七年，会攻瓜洲，连败贼富家井、白庙，以副都统记名。是年冬，克瓜洲，诏以副都统侭先题奏。充江北军翼长，进攻江浦。八年春，迭破援贼，复其城。进屯六合，攻滁州，克来安，加头品顶戴。八月，德兴阿兵败浦口，富明阿驰援失利，伤亡几半。退仪征，收集散卒，复成军，扼万福桥，破贼于运河东，授宁古塔副都统。偕张国梁克扬州、仪征，又破贼于冶铺桥。
九年，德兴阿以失律罢黜，江北军不署统帅，命归和春节制，别选谋勇可当一面者，和春以富明阿荐，诏帮办和春军务。时六合、浦口皆未复，富明阿督军进攻，迭战百龙庙、李家营及六合城外。既而贼数万扑营，分股绕袭后路，遂大挫。富明阿身被十二创，诏许开缺回旗医治，伤已成残，命以原品休致，食全俸。十一年，召至京，命训练京营。
同治元年，授正红旗汉军都统，管理神机营。寻命赴扬州帮办都兴阿军务。江北里下河十馀县未被贼扰，盐场之利如故，偕都兴阿疏请运盐济饷，军用得给。长江下游南北岸要口四十馀处，排椿驻船，分拨水师扼要驻防，疏陈部署情形，诏特嘉其谙悉地势。贼屡纠捻匪窥伺江北，迭击走之。分军渡江助冯子材守镇江。是年秋，亲率精锐援临淮，会僧格林沁剿苗沛霖，诏帮办军务，令部将詹启纶、克蒙额会陈国瑞等进攻，连破贼，沛霖伏诛。伤发，请假就医清淮，疏陈皖北圩练之弊，诏下僧格林沁、曾国藩议加整顿。
三年春，都兴阿赴陕、甘剿回，诏促富明阿回扬州坐镇，署江宁将军，寻实授。遣詹启纶率兵渡江助剿，克丹阳，赐黄马褂。江宁克复，予骑都尉世职，仍督所部水陆诸军留防江北。于是裁撤红单船，由提督吴全美率回广东，酌裁陆军数千。疏言：“江宁驻防，乱后仅存男妇六百馀人，现设官二十七员，兵二百五十八名，稍存营制。京口驻防，尚存四千馀人，官兵挑补足额，俸饷不能全支，房屋均已焚毁。请饬拨饷修盖房屋，使有依归。”从之。
四年，因腿伤未痊，请开缺，予假赴京医治，许坐肩舆，至京，仍命管理神机营。伤病久不愈，诏允回旗。五年，起授吉林将军，督剿马贼。力疾进搜山险，遣将分捕，数月肃清。招抚金匪，开辟闲田至数万顷。不及十年，遂开建郡县焉。在任四年，复以伤病陈情乞罢，允之，仍在家食全俸。光绪八年，卒，优恤，谥威勤。吉林、扬州请建祠。
子寿山，官至黑龙江将军，光绪中，俄罗斯犯边，殉难；永山，官三等侍卫，亦于凤皇城拒日本，力战死事：皆自有传。
舒保，字辅廷，舒穆鲁氏，满洲正黄旗人。由护军累擢护军参领。咸丰四年，从僧格林沁剿粤匪，攻围连镇，贼乘大风出窜，舒保截歼之。五年，窜踞冯官屯，引水灌之，功最，贼渠俘获，加副都统衔。荆州将军绵洵奏调赴湖北，率马队破贼德安。六年，迭破黄州李先集、团风贼垒。胡林翼之围武昌也，官文令舒保率马队三百渡江助战。城贼、援贼分八路来犯，舒保以劲骑驰突，贼大奔。平鲁家港贼垒，又败之沙子岭、小龟山、双凤山。旬日之间，大小二十八战，胡林翼奏称舒保马队之力特多，赐号倭什洪额巴图鲁。偕知府唐训方合剿襄阳土匪，迭败之黄龙桥、余山店，解襄阳围。克樊城、老河口贼巢，复光化、房、竹山三城。雪夜擒匪首高二张家集，诛之，襄阳平。馀匪遁入河南境，陷内乡，七年，舒保蹑至，会豫军歼之。
八年，授镶黄旗汉军副都统。舒保方驻防商城，而贼由六安进犯湖北，陷麻城，急回军趋黄州。南勇败于望天畈，为贼追逼，舒保迎击，战一昼夜，贼始退。又偕李续宜破诸蕲水。
时钦差大臣胜保援固始，兵未利，而商城又告警。胜保严檄舒保助剿，胡林翼疏言：“舒保朴讷忠勇，在楚有年，洪山之战，襄阳之役，蕲、黄之捷，实能为人所难为，从无就易避难之意。今以特简二品大员，胜保乃严札驱迫，加以苛辞。师克在和，古有明训。束缚驰骤，必误戎机。挟权任术，驭不肖之将，或可取快一时，若忠良之士，不烦督率而自奋也。臣谓舒保一军，应审楚、豫各路贼势，相机进剿，毋庸强归邻省节制调遣。”上命舒保仍回罗田、麻城剿贼。
固始围解，陈玉成复犯湖北，舒保偕续宜破之麻城。李续宾既克九江，会师攻黄安，下之。既而续宾战殁三河，楚边大震，舒保以所部四百骑自武昌东下。林翼次黄州，增舒保军千人，以新补西丹游牧蕲水、上巴河，而令率旧部赴太湖，为多隆阿声援。会别贼又陷德安、黄州、孝感诸府县，将军都兴阿檄调舒保未至，奏劾其观望，下部议。十一年，偕道员金国琛会攻德安，先克孝感，复会水陆军围攻德安，克之，加都统衔。
同治元年，授护军统领。粤、捻诸匪分两路窜湖北，总兵穆正春击其西路，舒保击其东路，连败之于黄陂、广济、应山，贼窜回豫境，赐黄马褂。贼复回应山，扑孝感城，舒保启南门奋击，贼已却，突别贼数千潜由北城入，副都统德克登额、署知县韩体震等死之。舒保还战城中，贼复败逸，追杀三十馀里。二年，贼由应城图袭汉口，为官军所却。转扑孝感，舒保迭战李家湾、仓子埠，阵斩老捻千馀，遂引去，被珍赉。三年，击捻匪于德安西，追抵寿山，日暮，层冈深涧，不利骑战，贼来益众，舒保陷重围中，越坎落马，力竭阵亡，赠太子少保，予骑都尉兼云骑尉世职，入祀昭忠祠，湖北建专祠，谥贞恪。
伊兴额，原名伊清阿，字松坪，何图哩氏，蒙古正白旗人，吉林驻防。从征喀什噶尔，除骁骑校，选授侍卫。入京召对，宣宗以原名不合清语，命改名伊兴额。道光十九年，擢三等侍卫，改隶满洲。
咸丰三年，自请从军，发扬州大营。琦善令援江浦，初至，示弱不战，斫贼营，大败之柳树坝，破九洑洲，累擢头等侍卫。贼围和州急，伊兴额不待令，督军进击，解其围。驻江浦三年。六年，剿捻匪夏白、任仲勉于浍河北岸，歼贼二千馀，仲勉毙于阵。夏白纠雉河贼党围宿州，伊兴额率千骑往援，四战皆捷，解其围。分军防徐州、宿州，张洛行来犯，偕总兵傅振邦击走之。时颍、亳、蒙、宿诸捻蜂起，徐、宿百里内宴然，耕获不辍。贼首王广爱、梁振贵众数万聚张七家楼，图北窜。伊兴额选精锐数百，疾驰掩入贼垒，擒王、梁二贼，贼党来援，击走之，以副都统记名，赐花翎。
七年，招降王家墟捻党陈保元五千人，斩其渠李月，赐号额图浑巴图鲁。因病回徐州，胜保劾其不遵调度，报捷不实，褫翎顶。寻率马队攻乔家庙，擒斩捻首梁思住，夜进攻酆家墟，诛贼渠刘大渊，偕总兵史荣椿破贼赵家屯。涡河两岸肃清，复翎顶。八年，授正红旗蒙古副都统。破捻匪于纪家庄，解蒙城围。攻薛家湖贼巢，炮伤股，裹创力战，毁其墟，加头品顶戴。寻捻首刘添祥由六安北窜，众号数万，伊兴额以孤军无援，退屯萧县。贼陷丰县，坐夺职。
九年春，起佐傅振邦剿捻，接统袁甲三所部兵，诏复职，督办河南军事。伊兴额率骑千三百赴援，蹑贼商水老湖坡。贼众数倍，列车阵拒战，潜分兵绕贼后夹击之，贼溃走，穷追三昼夜，历沈丘、项城至太和孙家圩，先后毙贼二万馀，被旨嘉奖。时总兵邱联恩战殁舞阳，舞阳去商水二百里，及战胜，舞阳贼闻风遁。
胜保复奏劾：“伊兴额性情乖僻，商水之役，仅击退别股，并未迎剿。舞阳贼众仅六千，而疏报辄称二万三千。”诏夺头品顶戴，交胜保差遣。所请奖老湖坡战胜员弁，下署漕督袁甲三察奏。伊兴额遂谢病回徐州，距复起仅三月。寻诏饬赴甲三营剿贼，称疾不赴。萧县民郑立本等以伊兴额去，贼复炽，叩阍请还镇。德楞额复代奏：“徐州绅民以伊兴额在徐养病，请饬就近治军。”先后谕询伊兴额病状，伊兴额固以笃疾辞，上怒，褫职，勒令回旗。都察院奏上安徽监生张鸿文呈，言伊兴额前功，恳令总办讨贼事宜，不报。
十年，僧格林沁疏荐，予六品顶戴，寻加三品，敕办徐、宿团练。伊兴额再起，其旧部多不隶麾下，所将五百骑未及训练，以贼窜曹州，僧格林沁趣援。十一年春，偕徐州镇总兵滕家胜率骑二千驰往，击贼于东平、汶上，累捷。追至卧虎冈，风霾忽作，急退杨柳集。伏起，家胜马踬，殁于阵。伊兴额挥百馀骑冲入贼中，索之不得，突围出，从骑仅随者十馀人，贼围之数匝，力竭死之。诏复原官，予骑都尉世职，谥壮愍，建祠徐州、汶上、宿州、永城。
滕家胜，湖南干州厅人。由行伍从江忠源剿贼湖北，累擢游击。继从袁甲三剿捻于皖、豫之间，擢参将，赐号伊博格巴图鲁。胜保荐其少年勇敢，超授四川川北镇总兵，调徐州镇，帮办徐、宿军务。家胜旧隶伊兴额部下，至是同战殁，赠提督，予骑都尉并云骑尉世职，谥武烈。
关保，乌紥拉氏，满洲正黄旗人，吉林驻防。道光初，从征喀什噶尔有功，洊升三姓佐领。咸丰三年，随侍郎恩华剿粤匪，解怀庆围，追败之平阳，屯正定。胜保檄充营总，剿贼于深州、静海，攻独流镇，擢协领。四年，从僧格林沁战阜城三里庄，枪伤额，奋击破贼，赐号年昌阿巴图鲁。从胜保援临清，追贼至丰县，歼之，以总管升用。五年，从僧格林沁克冯官屯，从西凌阿赴湖北，寻调河南，又调安徽，从和春克庐州，加二品衔。六年，偕副都统麟瑞破贼五河，毙黄衣贼目二人，歼贼千馀，败邳州援贼，解寿州围。击贼颍上，五战皆捷，所部马队，各省争欲得之助剿。寻隶河南巡抚英桂军，败贼马村桥，进亳州双沟，遇贼姬桥，歼之。又连败贼三丈口、旧县集，安徽巡抚福济疏调赴蒙城，英桂仍请留河南，诏令和衷商榷，先赴所急。其冬，率军趋怀远，越境败捻匪于徐州。漕运总督邵灿疏请留徐州，报允。
七年，偕总兵史荣椿攻永城岳家集，捻首李月先遁，焚其巢，寻以病归。八年，命率吉林、黑龙江、察哈尔兵千八百赴袁甲三徐州营。九年，会攻浍北捻首曹金斗，破其圩，乘胜击捻首张宝全，破之。张洛行陷泗州，踞草沟民寨，关保率民团夺圩外炮台，毁其寨，贼分窜，自相践踏。馀贼窜五河双渡口，夺船争渡，追殪过半，擒贼目张起等，以副都统记名。命帮办傅振邦三省剿匪事，斩捻首张添福，进捣任干毕圩，圩民内应斩干，馀党尽歼。接统伊兴额军，命督办河南防务，佐振邦剿匪三省如故。
授黑龙江副都统。破亳州窜匪，捻首孙葵心聚党永城，图分窜，诏勿令拦入山东边境。饬关保截贼西路，逼之归巢。已而贼众二万分扰商丘、柘城，围睢州，开封戒严，上命由鹿邑赴援。贼趋兰仪，分扰通许、尉氏，关保驰抵陈留，合诸军夹击，贼南走。驰援许州，遣副将王凤翔率骑兵败贼洪河北岸，又败之临颍城下，阵擒葵心亲属孙套。夜，简精骑劫贼营，斩馘无算，拔难民千馀，贼东奔，侦别贼窜扶沟、太康，要击之王隆集。沿途搜捕，豫境肃清。十年，命胜保督办河南军务，关保仍副之。贼扰虞、夏邑、鹿邑，遣将击走之，俄又大至，逼近省垣，诏诘责。寻转战汝宁、确山皆捷，分兵破贼鹿邑刘集，解丘集围。贼复纠党来攻，击走之。伤发，予假调理。同治元年，赴黑龙江任，八年卒。
论曰：都兴阿雅量宽闳，知兵容众，胡林翼称其有丰、镐故家遗风，当时满洲诸名将，半出部下。舒保亦以朴勇为林翼所倚重，及林翼殁，无人善用，仓卒殒寇，世咸惜之。富明阿始终江北军事，其勋劳出托明阿、德兴阿之上，晚膺边寄，亦称贤帅。伊兴额剿捻尽瘁，最得民心，为骄帅齮龁，未竟其用。关保善将骑，群帅争相引重，其遭际为独幸焉。
