阿哈出子释加奴、猛哥不花、释加奴子李满住、李满住孙完者秃、猛哥不花子、撒满哈失里、猛哥帖木儿、猛哥帖木儿弟凡察、子董山、董山子脱罗、脱罗子脱原保、凡察子不花秃 王杲王兀堂
阿哈出，辽东边外女真头人。太祖以建州卫起兵。建州设卫，始永乐元年十一月辛丑，初为指挥使者，阿哈出也，明赐姓名李诚善，所属授千百户、镇抚，赐诰印、冠服、钞币有差。三年十月，阿哈出朝于明。六年三月，忽的河、法胡河、卓儿河、海剌河诸女真头人哈喇等朝于明，以其地属建州卫，哈喇等授千百户。七年七月，阿哈出朝于明。
阿哈出子二：释加奴、猛哥不花。八年，成祖亲征出塞，释加奴率所属从战有功。八月乙卯，以释加奴为都指挥佥事，赐姓名李显忠，所属昝卜赐姓名张志义，阿剌失赐姓名李从善，可捏赐姓名郭以诚，皆为正千户。九年九月，释加奴举猛哥不花为毛怜卫指挥使。初，永乐三年设毛怜卫，以头人巴儿逊为指挥使；至是从释加奴请，以命其弟。十年，释加奴等岁祲乏食，辽东都指挥巫凯以闻，成祖命发粟赈之。
猛哥帖木儿者，亦女真头人，其弟曰凡察，与阿哈出父子并起，明析置建州左卫处之，以为指挥使。十一年十月，与释加奴、猛哥不花同朝于明。十四年，释加奴、猛哥不花朝于明，为所属乞官。十五年二月，猛哥不花朝于明。十二月，释加奴上言：“颜春头人月儿速哥率其孥来归，请属于建州。”释加奴、猛哥不花、猛哥帖木儿屡为所属乞官。十八年闰正月，成祖命无功不得乞官，赐敕戒谕之。十九年十月，猛哥不花朝于明。二十年正月，成祖亲征出塞，猛哥不花率子弟及所属从，赐弓矢、裘、马。二十二年三月，成祖复亲征出塞，猛哥不花使所属指挥佥事王吉从，成祖嘉赉之。七月，成祖崩。
宣德元年正月，猛哥不花、猛哥帖木儿朝于明。是月壬子，进猛哥帖木儿为都督佥事。释加奴已前卒，三月辛丑，以其子李满住为都督佥事。九月丁巳，进猛哥不花为中军都督同知，仍掌毛怜卫。二年二月，猛哥不花使贡马，旋卒。四月，命饩其孥。
猛哥不花子二：撒满哈失里、官保奴。撒满哈失里蒙其祖阿哈出赐姓为李氏，四年三月壬子，明以为都督佥事。五年三月，官保奴朝于明。四月，李满住上言求市于朝鲜，朝鲜不纳，宣宗敕谕听于辽东境上通市。六年正月，释加奴妻唐氏朝于明。二月，撒满哈失里朝于明。七年二月，猛哥帖木儿使其弟凡察朝于明；三月壬戌，明以为都指挥佥事。
八年二月庚戌，进猛哥帖木儿为右都督，凡察都指挥使。六月，撒满哈失里朝于明。是年，七姓野人木答忽等纠阿速江等卫头人弗答哈等掠建州卫，杀左卫都督猛哥帖木儿及其子阿古，凡察告难于明。会明使都指挥裴俊如斡木河，中途遇寇，凡察以所属赴援，有功。九年二月癸酉，进凡察都督佥事，掌卫事；敕谕木答忽等还所掠人、马、赀财，且赦其罪。是月，撒满哈失里母金阿纳失里朝于明。
宣德十年正月，宣宗崩。是月，李满住、撒满哈失里上言忽剌温境内野人那列秃等掠所属那颜寨，敕谕那列秃等还所掠人、马、赀财，并以责弗答哈等。四月，撒满哈失里朝于明。正统元年闰六月，李满住使其子古纳哈等朝于明，还辽东逃人，明英宗嘉其效诚，赐采缎、冠服；并上章言忽剌温野人相侵，乞徙居辽阳婆猪江，英宗命辽东总兵官巫凯计议安置，毋弛边备，毋失夷情。二年正月，凡察使所属指挥同知李伍哈朝于明，上章言：“居邻朝鲜，为所困；欲还建州，又为所阻：乞朝命。”英宗赐敕抚谕。五月，撒满哈失里朝于明，自陈原留京师自效。
前，撒满哈失里已进都督同知，英宗命仍掌毛怜卫事，赐敕遣之。是时，李满住掌建卫州，凡察掌建州左卫，与撒满哈失里并奉职贡惟谨；而故建州左卫都督猛哥帖木儿死七姓野人之难，子阿古殉焉，诸子董山、绰颜依凡察以居。是年十一月，以董山为本卫指挥使。三年正月，凡察朝于明。是月壬子，英宗赐以敕曰：“往者猛哥帖木儿死七姓野人之难，失其印，宣德间，别铸印畀凡察。董山上言旧印故在，而凡察复请留新印，一印二印无故事。敕至，尔等协同署事，遣使上旧印。”凡察、董山争卫自此始。六月，李满住使所属指挥赵歹因哈上章，言：“自徙居婆猪江，屡为朝鲜侵掠。今复徙居窜突山东南浑河上，为朝廷守边圉，罔敢或违。”别疏又言：“毛怜卫印为指挥阿里所匿，请别铸印畀撒满哈失里。”英宗不许，命撒满哈失里奏事附李满住以达。
四年四月，李满住上言：“都督凡察、指挥童仓为朝鲜所诱，叛去。”童仓即董山，译音异也。英宗敕朝鲜国王李祹问状，祹疏自明非诱。英宗命凡察、童仓即居镜城，复敕祹抚谕之。五年四月，英宗以李满住与福馀卫鞑靼相侵盗，敕辽东总兵曹义备边。九月，朝鲜国王李祹上言凡察、童仓复逃还建州。总兵曹义亦疏陈：“凡察等去镜城，率叛军马哈剌等四十家至苏子河，乏食。”英宗敕义使编置三土河及婆猪江迤西冬古河两界间，仍依李满住以居，发粟赈之；贳逃军马哈剌等，命还伍。复谕祹使归其种人留朝鲜境者。是时，凡察以都督、董山以指挥同领建州左卫，其徙居镜城复还。六年正月戊午，进董山为都督佥事。
二月，朝鲜国王李祹上言：“凡察旧居镜城阿木河，其兄猛哥帖木儿，臣祖授以万户，创公廨，与婢仆、衣粮、鞍马，臣父又授以上将军。及死七姓野人之难，其子阿古殉焉，屋宇、赀产焚掠殆尽。臣抚恤凡察，如先臣抚恤其兄。近岁徙居东良，后乃潜逃，与李满住同处。此时臣不及知，安有追杀？或有留者，非怀土不去，则同类开谕而还，非臣阻之也。李满住昔居婆猪江，在臣国边境。盐米醯酱随其所索，时时给与。后引忽剌温劫掠臣边不已。今凡察与同恶，谋与忽剌温等来侵。请饬凡察等遄返旧居，庶小国边民获免寇盗。”英宗敕祹谨为备。会凡察上言不敢为非，敕辽东总兵曹义遣使谕之，并廉其情伪。
凡察、董山争卫印数年而不决。七年二月甲辰，英宗用总兵官曹义议，析置建州右卫，凡察、董山皆进都督同知，董山以旧印掌左卫，凡察以新印掌右卫，敕分领所属，守法安业。毋事争斗。董山、凡察及李满住各为所属乞官，皆许之。自是，岁有干请。久次，乞进秩；物故，乞袭职，以为常。撒满哈失里朝于明。三月丁丑，进右都督，别铸毛怜卫印畀之。五月，英宗以凡察等屡言朝鲜留其部众，使锦衣卫指挥佥事吴良赍敕往勘。凡察所索童阿哈里等，居朝鲜久，受职事，守丘墓，皆自陈不原还，而以十人还李满住。八年十月，李满住使报兀良哈将入寇，英宗命佥都御史王翱勒兵为备。九年正月，李满住等上言指挥郎克苦等还自朝鲜，乞赈，英宗命发粟赈之。十二月，董山、凡察朝于明。十年正月，撒满哈失里朝于明。十一年二月，以董山弟绰颜为副千户。十二年正月，进李满住为都督同知。六月，以闻瓦剌将寇边，敕建州三卫李满住、董山、凡察等使为备。十三年正月，复敕戒李满住等毋为北虏诱。十二月，董山、凡察朝于明。十四年，凡察妻朵儿真索朝于明，进皇太后塔纳珠二颗，赉以纻丝表里。既而额森入寇，建州三卫亦屡犯边。景泰中，王翱巡抚辽东，使招谕，复叩关。
天顺二年正月，李满住朝于明。二月，进董山右都督。时董山阴附朝鲜，朝鲜授以中枢密使。巡抚辽东都御史程信诇得其制书以闻，英宗使诘朝鲜及董山，皆慴服，贡马谢。五年十二月，朝鲜国王李瑈上言：“建州众夜至义州江，杀并江收禾民，掠男妇、牛马。”下兵部议，以为朝鲜尝诱杀毛怜卫都督郎卜儿哈，致寇乃自取，置勿问。八年春正月，英宗崩。
成化元年正月，董山朝于明，自陈防边有劳，乞进秩。宪宗不许，赐以采缎。十月，整饬边备。左都御史李秉上言：“建州、毛怜、海西诸部落入贡，边臣验方物，貂必纯黑，马必肥大，否则拒不纳。今诸部落结福馀三卫屡犯边。贡使至，使者不宜过持择，召边衅。”宪宗命从之。二年十一月，秉上言：“毛怜诸卫犯边，官兵击破之。”十二月，复入犯，总兵武安侯郑宏战败。三年正月，秉上言：“董山归所掠边人，请赎俘。”宪宗敕奖董山，因戒责建州、毛怜诸卫，旋使锦衣卫署都督佥事武忠将命抚谕。是月，海西、建州诸卫复入鸦鹘关，都指挥邓佐御诸双岭，中伏死，副总兵施英不能救。三月，复入连山关，掠开原、抚顺，窥铁岭、宁远、广宁。及忠至，董山等受抚。四月，偕李古纳哈等朝于明，宪宗使集阙下，宣诏赦其罪，董山等顿首听命。
五月己丑，复以左都御史李秉提督军务，武靖伯赵辅佩靖虏将军印，充总兵官，发兵讨建州，而董山等留京师，会赐宴，其从者语嫚，夺庖人铜牌，事闻，有诏切责；既而，予马值、赉采币如故事。董山、李古纳哈乞蟒衣、玉带、金顶帽、银酒器，宪宗命增赐衣、帽，人一具。董山又言指挥可昆等五人有劳，乞赐，宪宗命赐衣，人一袭。董山等辞归，鸿胪寺通事署丞王忠奏：“董山等骂坐不敬，贪求无厌，扬言归且复叛，请遣官防送。”宪宗命礼部遣行人护行，复赐敕戒谕。董山等既行，宪宗复用礼部主事高冈议，命赵辅絷董山塞上。辅留董山等广宁，令遣使戒所属毋更盗边。七月庚申，辅召董山等听宣敕，未毕，董山等为嫚语，袖出刃刺译者，吏士格斗，杀董山等二十六人。宪宗命发兵益秉、辅东征，敕安抚毛怜、海西诸卫，示专讨建州。九月，分道出师：左军渡浑河，越石门，至分水岭；右军度鸦鹘关，逾凤凰城、摩天岭，至婆猪江；中军下抚顺，经薄刀山，过五岭，渡苏子河，至虎城。攻破张打必纳、戴咬纳、朗家、嘹哈诸寨，四战皆捷。十月，师还。秉上疏请增兵戍辽阳，于凤凰山、鸦鹘关、抚顺、奉集、通远诸路度地筑城堡，选将吏习边事者镇开原，宪宗悉从之。
四年正月，朝鲜国王李瑈上言，遣中枢府知事康纯等将兵征建州，渡鸭绿、泼猪二江，破兀狝府诸寨，擒李满住及其子古纳哈等，多所俘馘，使献俘。
自阿哈出始领建州卫，传其子释加奴及孙李满住。析左卫，猛哥帖木儿领之，死，而弟凡察代，既复传其子董山；析右卫，移凡察领之。其入边为乱，董山为之渠。明既杀董山，朝鲜亦破李满住，其子古纳哈同死，他子都喜亦的哈，后不著。凡察正统后不复见，当已前死。其子不花秃不与董山之乱，独全。他子阿哈答尝朝于明，争赐币不及例。五年六月，建州左卫都指挥佟那和劄等上章，为董山子脱罗等、李古纳哈子完者秃乞官。兵部请进止，宪宗命授脱罗都指挥同知、完者秃都指挥佥事。自是，凡从董山为乱者，其子姓降一等，仍袭职。
六年正月，建州卫头人沙加保等三百馀人朝于明，宪宗敕示威德，俾复奉朝贡。居数年，太监汪直擅政，欲以边功自重，巡抚辽东右副都御史陈钺阿直意，十三年十二月，上章言建州三卫为边患，请声罪致讨。十四年六月，命兵部侍郎马文升及钺会议招抚，文升上言：“建州左、右二卫掌印都脱罗、卜花秃等一百九十五人，建州卫掌印都指挥完者秃等二十七人，先后应命。”宣敕抚慰，遣还。卜花秃即不花秃，凡察子也，九年十二月、十一年正月，再入朝，至是同受招抚。
寻复命直诣辽东处置边务，直至边，钺复请用兵。十五年十月，命直监督军务，抚宁侯朱永佩靖虏将印充总兵官，钺参赞军务，讨建州三卫，并敕朝鲜国王李娎发兵夹击。十一月，永等分道出抚顺关，建州人拒守，纵击破之，有所俘馘。师还，永等受上赏。十六年六月，建州复寇边。巡按辽东御史强珍疏论钺等启衅冒功，下吏议。汪直憾珍，劾珍欺罔，逮治，谪戍。钺寻罢去。十八年，直亦得罪，建州三卫奉朝贡如故。
弘治初，脱罗、完者秃皆进都督。孝宗之世，脱罗三朝，完者秃五朝，明赐完者秃大帽、金带。正德元年，脱罗卒，以其子脱原保袭都督佥事。二年四月，卜花秃卒，赐祭。武宗之世，脱原保三朝。
嘉靖间，建州卫都督方巾，左卫都督章成、古鲁哥，右卫都督阿剌哈、真哥、腾力革辈，见于明实录，皆不知其世。盖自李满住死，复传其孙完者秃。阿哈出之后，可纪者四世。其别子猛哥不花领毛怜卫，传子撒满答失里，后不著。董山死，传其子脱罗及孙脱原保。猛哥帖木儿之后，可纪者三世。其弟凡察传子不花秃，后不著。迨嘉靖季年，王杲强，而阿哈出、猛哥帖木儿之族不复见。
王杲，不知其种族。生而黠慧，通番、汉语言文字，尤精日者术。嘉靖间，为建州右卫都指挥使，屡盗边。三十六年十月，窥抚顺，杀守备彭文洙，遂益恣掠东州、会安、一堵墙堡无虚岁。四十一年五月，副总兵黑春帅师深入，王杲诱致春，设伏媳妇山，生得春，磔之，遂犯辽阳，劫孤山，略抚顺、汤站，前后杀指挥王国柱、陈其孚、戴冕、王重爵、杨五美，把总温栾、于栾、王守廉、田耕、刘一鸣等，凡数十辈。当事议绝贡市，发兵剿，寻又请贷，杲不为悛。隆庆末，建州哈哈纳等三十人款塞请降，边吏纳焉。王杲走开原索之，勿予，乃勒千馀骑犯清河。游击将军曹簠伏道左，突起，斩五级，王杲遁走。
故事，当开市，守备坐听事，诸部酋长以次序立堂上，奉土产，乃验马；马即羸且跛，并予善值，餍其欲乃已。王杲尤桀骜，攫酒饮，至醉，使酒箕踞骂坐。六年，守备贾汝翼初上，为亢厉，抑诸酋长立阶下，诸酋长争非故事，尽阶进一等。汝翼怒，抵几叱之，视戏下箠不下者十馀人，验马必肥壮。王杲鞅鞅引去，椎牛约诸部，杀掠塞上。是时，哈达王台方强，诸部奉约束，边将檄使谕王杲。王杲讼言汝翼摧抑状，巡抚辽东都御史张学颜以闻，下兵部议，令辽东镇抚宣谕，示以恩威。于是王台以千骑入建州寨，令王杲归所掠人马，盟于抚顺关下而罢。学颜复以闻，赉王台银币。
万历二年七月，建州奈儿秃等四人款寨请降，来力红追亡至塞上，守备裴承祖勿予，追者纵骑掠行夜者五人以去。承祖檄召来力红令还所掠，亦勿予。是时王杲方入贡，马二百匹、方物三十驮，休传舍。承祖度王杲必不能弃辎重而修怨于我，乃率三百骑走来力红寨，诸部围之，未敢动。王杲闻耗惊，驰归，与来力红入谒承祖，而诸部围益众。王杲曰：“将军幸毋畏。仓卒闻将军至，皆匍匐原望见。”承祖知其诈，呼左右急兵之，击杀数十人，诸部皆前斗，杀伤相当。来力红执承祖及把总刘承奕、百户刘仲文，杀之。于是学颜奏绝王杲贡市，边将复檄王台使捕王杲及来力红。王台送王杲所掠塞上士卒，及其种人杀汉官者。
王杲以贡市绝，部众坐困，遂纠土默特、泰宁诸部，图大举犯辽、沈。总兵李成梁屯沈阳，分部诸将：杨腾驻邓良屯，王维屏驻马根单，曹簠驰大冲挑战。王杲以诸部三千骑入五味子冲，明军四面起，诸部兵悉走保王杲寨。王杲寨阻险，城坚堑深，谓明军不能攻。成梁计诸部方聚处，可坐缚。十月，勒诸军具炮石、火器疾走围王杲寨，斧其栅数重。王杲拒守，成梁益挥诸将冒矢石陷坚先登。王杲以三百人登台射明军，明军纵火，屋庐、刍茭悉焚，烟蔽天，诸部大溃。明军纵击，得一千一百四级。往时剖承祖腹及杀承奕者皆就馘，王杲遁走。明军车骑六万，杀掠人畜殆尽。
三年二月，王杲复出，谋集馀众犯边，复为明军所围。王杲以蟒褂、红甲授所亲阿哈纳，阳为王杲突围走，明军追之。王杲以故得脱，走重古路，将往依泰宁卫速把亥。明军购王杲急，王杲不敢北走，假道于王台。边吏檄捕送。七月，王台率子虎儿罕赤缚王杲以献，槛车致阙下，磔于市。王杲尝以日者术自推出亡不即死，竟不验。妻孥二十七人为王台所得，其子阿台脱去。阿台妻，清景祖女孙也。
王台卒，阿台思报怨，因诱叶赫杨吉砮等侵虎儿罕赤。总督吴兑遣守备霍九皋谕阿台，不听。李成梁率师御之曹子谷、大梨树佃，大破之，斩一千五百六十三级。四年春正月，阿台复盗边，自静远堡九台入，既又自榆林堡入至浑河，既又自长勇堡入薄浑河东岸，又纠土蛮谋分掠广宁、开原、辽河。阿台居古勒寨，其党毛怜卫头人阿海居莽子寨，两寨相与为犄角。成梁使裨将胡鸾备河东，孙守廉备河西，亲帅师自抚顺王刚台出寨，攻古勒寨，寨陡峻，三面壁立，壕堑甚设。成梁麾诸军火攻两昼夜，射阿台，殪。别将秦得倚已先破莽子寨，杀阿海，斩二千二百二十二级。景祖、显祖皆及于难。语详太祖纪。
同时又有王兀堂，亦不知其种族，所居寨距叆阳二百五十里，叆阳故通市。王兀堂初起，奉约束惟谨。万历三年，李成梁策徙孤山、险山诸堡，拓境数百里，断诸部窥塞道。王杲既擒，张学颜行边，王兀堂率诸部酋环跪马前，谓徙堡塞道，不便行猎，请得纳质子，通市易盐、布。学颜以请，神宗许之。开原、抚顺、清河、叆阳、宽奠通布市自此始。
当是时，东方诸部落，自抚顺、开原而北属海西，王台制之；自清河而南抵鸭绿江属建州，王兀堂制之：颇守法。已，渐窃掠东州、会安堡。七年七月，开市宽奠，参将徐国辅纵其弟若仆减直强鬻参，殴种人以回易至者几毙，诸部皆忿，数掠宽奠、永奠、新奠诸堡。他酋佟马儿等牧松子岭，阑入林刚谷。巡抚都御史周咏等劾国辅，罢之，谕王兀堂戢诸部。八年三月，王兀堂及他酋赵锁罗骨等，以六百骑犯叆阳及黄关岭，指挥王宗义战死。四月，又以千骑自永奠堡入，成梁帅师击败之，斩七百五十级，俘一百六十人。十一月，复自宽奠堡入，副总兵姚大节帅师击败之，斩六十七级，俘十一人。王兀堂自是遂不振，不复通于明。
当隆庆之世，下逮万历初，建州诸卫以都督奉朝贡者，建州卫则有纳答哈、纳木章，左卫则有大疼克、八汗马、哈塔台，右卫则有八当哈、来留住、松塔；而王杲自指挥使迁何秩，不可考见，王兀堂并不著其官，然皆强盛为大酋。自王杲就擒后五年而王兀堂败，又后三年而阿台死，太祖兵起。
论曰：建州之为卫，始自阿哈出。枝干互生，左右析置，自永乐至嘉靖，一百五十馀年，而阿哈出之世绝。王杲乘之起，父子弄兵十馀年乃灭。其在于清，犹爽鸠、季荝之于齐，所谓因国是也。或谓猛哥帖木儿名近肇祖讳，子若孙亦相同。然清先代遘乱，幼子范察得脱，数传至肇祖，始克复仇，而猛哥帖木儿乃被戕于野人，安所谓复仇？若以范察当凡察，凡察又猛哥帖木儿亲弟也，不得为数传之祖。清自述其宗系，而明乃得之于简书。春秋之义，名从主人，非得当时纪载如元秘史者，固未可以臆断也。隆庆、万历间，建州诸部长未有名近兴祖讳者。太祖兵起，明人所论述但及景、显二祖，亦未有谓为董山裔者。信以传信，疑以传疑，今取太祖未起兵前建州三卫事可考见者著于篇，以阿哈出、王杲为之纲，而其子弟及同时并起者附焉。
