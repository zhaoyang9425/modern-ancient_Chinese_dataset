景祖诸子
武功郡王礼敦孙色勒 慧哲郡王额尔衮 宣献郡王斋堪 恪恭贝勒塔察篇古
显祖诸子
诚毅勇壮贝勒穆尔哈齐子襄敏贝子务达海 庄亲王舒尔哈齐子阿敏郑献亲王济尔哈朗 靖定贝勒费扬武 阿敏子温简贝子固尔玛珲 固尔玛珲子镇国襄敏公瓦三 济尔哈朗子简纯亲王济度 辅国武襄公巴尔堪 济度子简亲王喇布简修亲王雅布 雅布从孙简仪亲王德沛 巴尔堪子辅国襄愍公巴赛 费扬武子尚善 惠献贝子傅喇塔 舒尔哈齐孙辅国公品级札喀纳 镇国公品级屯齐 镇国将军洛讬 通达郡王雅尔哈齐 笃义刚果贝勒巴雅喇
有明诸藩，分封而不锡土，列爵而不临民，食禄而不治事，史称其制善。清兴，诸子弟但称台吉、贝勒；既乃𢽾明建亲、郡王，而次以贝勒、贝子，又次以公爵，复别为不入八分。盖所以存国俗，而等杀既多，屏卫亦益广，下此则有将军，无中尉，又与明小异；诸王不锡土，而其封号但予嘉名，不加郡国，视明为尤善。然内襄政本，外领师干，与明所谓不临民、不治事者乃绝相反。
国初开创，栉风沐雨，以百战定天下，繄诸王是庸。康熙间，出讨三藩，胜负互见，而卒底荡平之绩。其后行师西北，仍以诸王典兵。雍正、乾隆谅暗之始，重臣宅揆，亦领以诸王。嘉庆初，以亲王为军机大臣，未几，以非祖制罢。穆宗践阼，辍赞襄之命，而设议政王，寻仍改直枢廷。自是相沿，爰及季年，亲贵用事，以摄政始，以摄政终。论者谓有天焉，诚一代得失之林也。
今用诸史例，以皇子为宗，子孙袭爵者从焉；子孙别有功绩复立爵者亦从焉。其爵世，备书之；其爵不世，则具详于表。表曰皇子，传曰诸王，亦互文以见义焉。自公以下，别被除拜具有事实者，及疏宗登追列高位著名绩者，皆散与诸臣相次。清矫明失，宗子与庶姓并用，通前史之例以存其实也。
景祖五子：翼皇后生显祖；诸子，武功郡王礼敦，慧哲郡王额尔衮，宣献郡王斋堪，恪恭贝勒塔察篇古，皆不详其母氏。
武功郡王礼敦，景祖第一子也。肇祖而下，世系始详，事迹未备，四传至兴祖。兴祖六子：长，德世库；次，刘阐；次，索长阿；次，景祖；次，包朗阿；次，宝实：号“宁古塔贝勒”。景祖承肇祖旧业，居赫图阿拉，德世库居觉尔察，刘阐居阿哈河洛，索长阿居河洛噶善，包朗阿居尼麻喇，宝实居章甲，环赫图阿拉而城，近者五里，远者二十里，互相。宝实子阿哈纳渥济格与董鄂部长克辙巴颜有隙，屡来侵。索长阿子吴泰，哈达万汗婿也，乞援于哈达，攻董鄂部，取数寨，董鄂部兵乃不复至。“宁古塔”亦自此稍弱。及太祖兵起，德世库、刘阐、索长阿、宝实等子孙惎其英武，屡欲加害；其后益强大，谋始戢。索长阿、宝实子孙皆从攻战，包朗阿云孙拜山尤有功，自有传。帝业既成，景祖诸兄弟追封皆未及。
礼敦生而英勇，景祖讨平硕色纳、奈呼二部，礼敦功最，号曰“巴图鲁”。太祖兵起，礼敦卒久矣。太祖既定东京，葬景祖、显祖于杨鲁山，以礼敦陪葬。崇德四年八月，进封武功郡王，配享太庙。子贝和齐，太祖伐明，攻广宁，留守辽阳。
孙色勒，事太祖，授牛录额真。事太宗，自十六大臣进八大臣，授正蓝旗固山额真。从太宗围大凌河，军城南，屡击败明兵。又从太宗略宣府、大同，与贝勒德格类入独石口，败明兵于长安岭，攻赤城，克其郛。寻坐事，降镶黄旗梅勒额真。崇德初，从伐朝鲜，朝鲜国王李倧遣妻子入江华岛，走保南汉山城。豫亲王多铎围之急，朝鲜将赴援，色勒与甲喇额真阿尔津击败之。分兵攻江华岛，色勒率右翼兵渡海，越敌舰，近跃登岛，破其守兵，得倧妻子。倧既降，论功，授牛录章京世职，兼吏部右参政。顺治元年，擢内大臣。录礼敦诸孙席赉、阿济赉、阿赉等，并授拜他喇布勒哈番。色勒进一等阿思哈尼哈番，再进二等精奇尼哈番，擢领侍卫内大臣。卒，谥勤悫。阿赉子吉哈礼，自有传。
慧哲郡王额尔衮，景祖第二子。顺治十年，追封谥，配享太庙。
宣献郡王斋堪，景祖第三子。当族人与太祖构难，斋堪与额尔衮皆不与。顺治十年，追封谥，配享太庙。
恪恭贝勒塔察篇古，景祖第五子。顺治间，追封谥。天聪九年，诏德世库等子孙以“觉罗”为氏，系红带。乾隆四十年，诏国史馆：“礼敦等传列诸臣之首，以别于宗室诸王。”
显祖五子：宣皇后生太祖、庄亲王舒尔哈齐、通达郡王雅尔哈齐；继妃纳喇氏生笃义刚果贝勒巴雅喇；庶妃李佳氏生诚毅勇壮贝勒穆尔哈齐。
诚毅勇壮贝勒穆尔哈齐，显祖第二子。骁勇善战，每先登陷阵。岁乙酉，从太祖伐哲陈部，值大水，遣还，留八十人：被棉甲者五十，被铁甲者三十，行略地。加哈人苏枯赖虎密以告，于是托漠河、章甲、把尔达、撒尔湖、界凡五城合兵御我。后哨章京能古德驰告，上出他道，弗遇。上深入，遥望见敌兵八百馀，阵浑河至于南山。包朗阿孙札亲桑古里惧敌，解其甲授人，上呵之。穆尔哈齐及左右颜布禄、兀浚噶从上驰近敌阵，下马奋击，射杀二十馀人，敌渡浑河走。穆尔哈齐复从上蹑敌后，至吉林崖，遥见敌兵十五自旁径来。上去胄上缨，隐而待，射其前至者，贯脊殪。穆尔哈齐复射殪其一，馀皆坠崖死。上曰：“今日以四人败八百人，天助我也！”穆尔哈齐屡从征伐，赐号青巴图鲁，译言“诚毅”。天命五年九月，卒，年六十。上临祭其墓。顺治十年，追封谥。
子十一，有爵者六：达尔察、务达海、汉岱、塔海、祜世塔、喇世塔。达尔察、塔海、祜世塔、喇世塔皆封辅国公，达尔察谥刚毅，喇世塔谥恪僖。
襄敏贝子务达海，穆尔哈齐第四子。事太宗，授牛录章京。崇德元年，从睿亲王多尔衮伐明，攻沙河、南和及临洺关、魏县并有功。三年，授刑部左参政。从贝勒岳讬败明兵开平，复偕固山额真何洛会等败明兵沙河、三河，又败之浑河岸，至赵州。复攻山东，克临清、安丘、临淄。还次密云，俘四千馀。五年，授镶白旗满洲梅勒额真。从攻锦州，夜略杏山、塔山。七年，擢刑部承政。从伐明，分军略登州，未至先归，坐夺俘获入官。顺治元年，从定京师，逐李自成至延安，城兵夜出，击破之。复从豫亲王多铎徇江南。三年，又从讨苏尼特腾机思，败土谢图汗、硕雷汗援兵。五年，偕固山额真阿赖等戍汉中。累进爵，自三等辅国将军至贝子。六年，偕镇国公屯齐哈、辅国公巴布泰代英亲王阿济格讨叛将姜瓖。八年，摄都察院事。十一年，从郑亲王世子济度讨郑成功，中道疾作，召还。十二年，卒，谥襄敏。
务达海子托克托慧，封镇国公。托克托慧子扬福，事圣祖，官黑龙江将军久，圣祖屡称之，命袭不入八分镇国公。卒，谥襄毅。扬福子三官保，圣祖褒其孝，即命继扬福署黑龙江将军，袭爵。
汉岱，穆尔哈齐第五子。事太宗，与务达海同授牛录章京。崇德六年，从上围松山，击破明总兵吴三桂、王朴。七年，从贝勒阿巴泰伐明，攻蓟州、河间、景州，进克兖州，即军前授兵部承政。顺治元年，从入关击李自成，又从多铎西征，破自成潼关。二年，与梅勒额真伊尔德率兵自南阳趋归德，克州一、县四；渡淮克扬州。赐金二十五两、银千三百两。三年，授镶白旗满洲固山额真，与贝勒博洛徇杭州，进攻台州，击明鲁王以海。分兵略福建，攻分水关，破明唐王将师福，入崇安，斩所置巡抚杨文英等，下兴化、漳州、泉州。五年，从贝子屯齐将兵讨陕西乱回。乱定，与英亲王阿济格合军讨叛将姜瓖。六年，从巽亲王满达海克朔州、宁武。移师攻辽州，下长留、襄垣、榆社、武乡诸县。七年，授吏部尚书、正蓝旗满洲固山额真。八年，调刑部。累进爵，自一等奉国将军至镇国公。九年，复调吏部。从定远大将军尼堪下湖南，尼堪战没，坐夺爵。十二年，复授吏部尚书，加太子太保，授镇国将军品级。十三年四月，坐依阿蒙蔽，夺官爵。卒。
汉岱子海兰、席布锡伦、嵩布图，均封辅国公。海兰谥悫厚，席布锡伦谥悼敏，嵩布图谥怀思。
庄亲王舒尔哈齐，显祖第三子。初为贝勒。蜚悠城长策穆特黑苦乌喇之虐，愿来附。太祖令舒尔哈齐及贝勒褚英、代善，诸将费英东、扬古利、常书，侍卫扈尔汉、纳齐布，将三千人往迎之。夜阴晦，军行，纛有光，舒尔哈齐曰：“吾从上行兵屡矣，未见此异，其非吉兆耶？”欲还兵，褚英、代善不可。至蜚悠，尽收环城屯寨五百户而归。乌喇贝勒布占泰发兵万人邀于路，褚英、代善力战破之。舒尔哈齐以五百人止山下，常书、纳齐布别将百人从焉。褚英、代善既破敌，乃驱兵前进，绕山行，未能多斩获。师还，赐号达尔汉巴图鲁。既，论常书、纳齐布止山下不力战罪，当死。舒尔哈齐曰：“诛二臣与杀我同。”上乃宥之，罚常书金百，夺纳齐布所属。自是上不遣舒尔哈齐将兵。舒尔哈齐居恒郁郁，语其第一子阿尔通阿、第三子紥萨克图曰：“吾岂以衣食受羁于人哉？”移居黑扯木。上怒，诛其二子舒尔哈齐乃复还。岁辛亥八月，薨。顺治十年，追封谥。子九，有爵者五：阿敏、图伦、寨桑武、济尔哈朗、费扬武。
阿敏，舒尔哈齐第二子。岁戊申，偕褚英伐乌喇，克宜罕山城，俘其众以归。岁癸丑，上伐乌喇，布占泰以三万人拒，诸将欲战，上止之。阿敏曰：“布占泰已出，舍而不战，将奈何？”上乃决战，遂破乌喇。天命元年，与代善、莽古尔泰及太宗并授和硕贝勒，号“四大贝勒”，执国政。阿敏以序称二贝勒。四年，明经略杨镐大举来侵，阿敏从上击破明兵萨尔浒山。复御明总兵刘綎于栋鄂路，代善等继之，阵斩綎。还击明将乔一琦，一琦奔固拉库崖，与朝鲜将姜弘烈合军。阿敏攻之，弘烈降。一琦自经死。寻从上破叶赫。六人，从上取沈阳、辽阳。镇江城将陈良策叛附明将毛文龙，阿敏迁其民于内地。文龙屯兵朝鲜境，阿敏夜渡镇江，击杀其守将，文龙败走。十一年，伐喀尔喀巴林部，取所属屯寨。伐紥噜特部，俘其众。
天聪元年，太宗命偕贝勒岳讬等伐朝鲜，濒行，上命并讨文龙。师拔义州，分兵攻铁山，文龙所屯地也，文龙败走。进克定州，渡嘉山江，克安州、平壤。复进次中和，朝鲜国王李倧使迎师。阿敏与诸贝勒答书数其罪有七，力拒之。师复进次黄州，倧复遣使来。阿敏欲遂破其都城，诸贝勒谓宜待其大臣至，莅盟许平。总兵李永芳进曰：“我等奉上命仗义而行，前已遗书言遣大臣莅盟即班师，背之不义。”阿敏怒，叱之退，师复进次平山，倧走江华岛，遣其臣进昌君至军，阿敏令吹角督进兵。岳讬乃与济尔哈朗驻平山，遣副将刘兴祚入江华岛责倧。倧遣族弟原昌君觉等诣军，为设宴。宴毕，岳讬议还师，阿敏曰：“吾恒慕明帝及朝鲜王城郭宫殿，今既至此，何遽归耶？我意当留兵屯耕，杜度与我叔侄同居于此。”杜度变色曰：“上乃我叔，我何肯远离，何为与尔同居？”济尔哈朗亦力阻，诸贝勒乃定议许倧盟。阿敏纵兵掠三日，乃还。上迎劳于武靖营，赐御衣一袭。复从上伐明，围锦州，攻宁远，斩明步卒千馀。
四年，师克永平、滦州、迁安、遵化，上命阿敏偕贝勒硕讬将五千人驻守。阿敏驻永平，分遣诸将分守三城，谕降榛子镇。明经略孙承宗督兵攻滦州，阿敏遣数百人赴援，收迁安守兵入永平。明兵攻滦州急，滦州守将固山额真图尔格等不能支，弃城奔永平，明兵截击，师死者四百馀。阿敏令遵化守将固山额真察哈喇等亦弃其城，遂尽杀明将吏降者，屠城民，收其金帛，夜出冷口东还。
上方遣贝勒杜度赴援，闻阿敏等弃四城而归，上御殿，集诸贝勒大臣宣谕，罪阿敏等。阿敏等至，令屯距城十五里，复宣谕诘责。上念士卒陷敌，感伤堕泪。越三日，召诸贝勒大臣集阙下，上御殿，令贝勒岳讬宣于众曰：“阿敏怙恶久矣。当太祖时，嗾其父欲移居黑扯木，太祖坐其父子罪，既而宥之。其父既终，太祖爱养阿敏如己出，授为和硕贝勒。及上嗣位，礼待如初。师征朝鲜，既定盟受质，不原班师，欲与杜度居王京，济尔哈朗力谏乃止。此阿敏有异志之见端也。俘美妇进上，既，复自求之。上察其觖望，曰：‘奈何以一妇人乖兄弟之好？’以赐总兵冷格里。伐察哈尔，土谢图额驸背约与通好，上怒，绝之。阿敏遗以甲胄鞍辔，且以上语尽告之。诸贝勒子女婚嫁必闻上，阿敏私以女嫁蒙古贝勒塞特尔，及宴，上不往，常怀怨愤。太祖时，守边驻防，原有定界，乃越界移驻黑扯木。上责以擅弃汛地，将有异志，阿敏不能答。上出征，令阿敏留守，惟耽逸乐，屡出行猎。岳讬、豪格出师先还，坐受其拜，俨如国君。及代守永平，妄曰：‘既克城，何故不杀其民？’又明告众兵曰：‘我既来此，岂能令尔等不饱欲而归？’略榛子镇，尽掠其财物，又驱降人分给八家为奴。明兵围滦州三昼夜，拥兵不亲援，屠永平、迁安官民，悉载财帛牲畜以归。毁坏基业，故令我军伤残。”命众议其罪。佥曰：“当诛。”命幽之。留庄六所、园二所、奴仆二十、羊五百、牛二十，馀财产悉畀济尔哈朗。崇德五年十一月，卒于幽所。
阿敏子六，有爵者五：爱尔礼、固尔玛珲、恭阿、果盖、果赖。爱尔礼、果盖、果赖皆封镇国公，爱尔礼坐罪死，果盖谥端纯。
温简贝子固尔玛珲，崇德间，从多尔衮伐明，自京师入山西境，复东至济南，克城四十馀，封辅国公。阿敏得罪，夺爵，削宗籍。顺治五年，复封辅国公。上以其贫乏，赐白金三千。从济尔哈朗徇湖广，破何腾蛟。师复进攻永兴，夺门入，败明兵，进贝子。康熙二十年，卒，谥温简。
镇国襄敏公瓦三，固尔玛珲子。事圣祖，初封辅国将军。从岳讬定湖广，袭辅国公。二十一年，授右宗人。追论攻长沙退缩罪，夺官，仍留爵。复授镶蓝旗满州固山额真。俄罗斯侵据雅克萨，上遣瓦三偕侍郎果丕，会黑龙江将军萨布素按治。寻命固山额真朋春等率师讨之，以瓦三统辖黑龙江将士。二十四年，卒，谥襄敏。瓦三子齐克塔哈，袭辅国公。事圣祖，征噶尔丹在行。历右宗人、都统、领侍卫大臣。坐事，夺爵。以固尔玛珲孙鄂斐袭。征噶尔丹亦在行。卒，以子鄂齐袭。事世宗，尝奉使西藏，宣谕达赖喇嘛，进镇国公。授天津水师都统，坐不能约束所部，夺爵。复起授都统，坐纳赂，再夺爵。
恭阿，亦以阿敏得罪，与固尔玛珲同谴，寻同还宗籍。顺治五年，同徇湖广，克六十馀城，封镇国公。六年，卒于军。
郑献亲王济尔哈朗，舒尔哈齐第六子。幼育于太祖。封和硕贝勒。天命十一年，伐喀尔喀巴林部、紥噜特部，并有功。天聪元年，伐朝鲜，朝鲜国王李倧既乞盟，阿敏仍欲攻其国都。岳讬邀济尔哈朗议，济尔哈朗曰：“吾等不宜深入，当驻兵平山以待。”卒定盟而还。五月，从上伐明，围锦州，偕莽古尔泰击败明兵。复移师宁远，与明总兵满桂遇，裹创力战，大败其众。二年五月，偕豪格讨蒙古固特塔布囊，戮之，收其众归。三年八月，伐明锦州、宁远，焚其积聚。十月，上率师自洪山口入，济尔哈朗偕岳讬攻大安口，夜毁水门以进，击明马兰营援兵。及旦，明兵立二营山上，济尔哈朗督兵追击，五战皆捷，降马兰营、马兰口、大安口三营。引军趋石门寨，歼明援兵，寨民出降。会师遵化，薄明都，徇通州张家湾。四年正月，从上围永平，击斩叛将刘兴祚，获其弟兴贤。既克永平，与贝勒萨哈璘驻守，察仓库，阅士卒，置官吏，传檄下滦州、迁安。三月，阿敏代戍，乃引师还。
五年七月，初设六部，济尔哈朗掌刑部事。从上围大凌河，济尔哈朗督兵收近城台堡。六年五月，从征察哈尔，还趋归化城，收其众千馀人。七年三月，城岫岩。五月，明将孔有德、耿仲明自登州来降，明总兵黄龙以水师邀之，朝鲜兵与会，济尔哈朗与贝勒阿济格等勒军自镇江迓有德等，明兵引去。
崇德元年四月，封和硕郑亲王。三年五月，攻宁远，薄中后所城，明兵不敢出。移师克模龙关及五里堡屯台。四年五月，略锦州、松山，九战皆胜，俘其众二千有奇。五年三月，修义州城。蒙古多罗特部苏班岱、阿尔巴岱附于明，屯杏山五里台，请以三十户来归。上命率师千五百人迎之，戒曰：“明兵见我寡，必来战，可分军为三队以行。”夜过锦州，至杏山，使潜告苏班岱等携辎重以行。旦，明杏山总兵刘周智与锦州、松山守将合兵七千逼我师，济尔哈朗纵师入敌阵，大败之，赐御厩良马一。九月，围锦州，设伏城南，敌不进，追击破之。六年三月，复围锦州，立八营，掘壕筑堑，以困祖大寿。大寿以蒙古兵守外郛，台吉诺木齐等遣人约献东关，为大寿所觉，与之战。济尔哈朗督兵薄城，蒙古兵缒以入，据其郛。迁蒙古六千馀人于义州，降明将八十馀。上御笃恭殿宣捷。四月，败明援兵。五月，又败之，斩级二千。六月，师还。九月，复围锦州。十二月，洪承畴自松山遣兵夜犯我军，我军循壕射之，敌败去，不得入，尽降其众。七年，再围锦州。三月，大寿降，隳松山、塔山、杏山三城以归，赐鞍马一、蟒缎百。
八年，世祖即位，命与睿亲王多尔衮同辅政。九月，攻宁远，拔中后所，并取中前所。顺治元年，王令政事先白睿亲王，列衔亦先之。五月，睿亲王率师入山海关，定京师。十月，封为信义辅政叔王，赐金千、银万、缎千疋。四年二月，以府第逾制，罚银二千，罢辅政。五年三月，贝子屯齐、尚善、屯齐喀等讦王诸罪状，言王当太宗初丧，不举发大臣谋立肃亲王豪格。召王就质，议罪当死，遂兴大狱。勋臣额亦都、费英东、扬古利诸子侄皆连染，议罪当死，籍没。既，改从轻比，王坐降郡王，肃亲王豪格遂以幽死。
闰四月，复亲王爵。九月，命为定远大将军，率师下湖广。十月，次山东，降将刘泽清以叛诛。六年正月，次长沙，明总督何腾蛟，总兵马进忠、陶养用等，合李自成馀部一只虎等据湖南。王分军进击，拔湘潭，擒腾蛟。四月，次辰州，一只虎遁走，克宝庆，破南山坡、大水、洪江诸路兵凡二十八营。七月，下靖州，进攻衡州，斩养用。逐敌至广西全州，分军下道州、黎平及乌撒土司，先后克六十馀城。七年正月，师还，赐金二百、银二万。
八年二月，偕巽亲王满达海、端重亲王博洛、敬谨亲王尼堪奏削故睿亲王多尔衮爵，语详睿亲王传。三月，以王老，免朝贺、谢恩行礼。九年二月，进封叔和硕郑亲王。十二年二月，疏言：“太祖创业之初，日与四大贝勒、五大臣讨论政事得失，咨访士民疾苦，上下交孚，鲜有壅蔽，故能扫清群雄，肇兴大业。太宗缵承大统，亦时与诸王贝勒讲论不辍，崇奖忠直，录功弃过，凡诏令必求可以顺民心、垂久远者。又虑武备废弛，时出射猎，诸王贝勒置酒高宴，以优戏为乐。太宗怒曰：‘我国肇兴，治弓矢，缮甲兵，视将士若赤子，故人争效死，每战必克。常恐后世子孙弃淳厚之风，沿习汉俗，即于慆淫。今若辈为此荒乐，欲国家隆盛，其可得乎？’遣大臣索尼再三申谕。今皇上诏大小臣工尽言，臣以为平治天下，莫要于信。前者轸恤满洲官民，闻者懽忭。嗣役修干清宫，诏令不信，何以使民？伏祈效法太祖、太宗，时与大臣详究政事得失，必商榷尽善，然后布之诏令，庶几法行民信，绍二圣之休烈。抑有请者，垂谟昭德，莫先于史。古圣明王，进君子，远小人，措天下于太平，垂鸿名于万世，繄史官是赖。今宜设起居注官，置之左右，一言一行，传之无穷，亦治道之助也。”疏上，嘉纳之。
五月，疾革，上临问，奏：“臣受三朝厚恩，未及答，原以取云贵，殄桂王，统一四海为念。”上垂涕曰：“天奈何不令朕叔长年耶！”言已，大恸。命工图其像。翌日薨，年五十七。辍朝七日。赐银万，置守园十户，立碑纪功。康熙十年六月，追谥。乾隆四十三年正月，诏配享太庙，复嗣王封号曰郑。
济尔哈朗子十一，有爵者四：富尔敦、济度、勒度、巴尔堪。
富尔敦，济尔哈朗第一子，封世子。顺治八年，卒，谥悫厚。
简纯亲王济度，济尔哈朗第二子。初封简郡王。富尔敦卒，封世子。十一年十一月，命为定远大将军，率师讨郑成功。十二年九月，次福州。久之，进次泉州。十三年六月，成功将黄梧、苏明、郑纯自海澄来降，移军次漳州。俄，成功犯福州，遣梅勒额真阿克善等赴援，击败之，斩二百馀级。复击斩其将林祖兰等，夺其舟十有四。又分军攻惠安、闽安、漳浦，获舟数百，斩二千馀级。十四年三月，师还，上遣大臣迎劳卢沟桥，始闻郑献亲王之丧，令入就丧次，上临其第慰谕之。五月，袭爵，改号简亲王。十七年，薨。
济度子五，喇布、德塞、雅布先后袭爵简亲王。
喇布，济度第二子。济度初薨，以第三子德塞袭。康熙九年，薨，谥曰惠。是年，喇布袭爵。吴三桂反，十三年九月，命为扬威大将军，率师驻江宁。十四年九月，移师江西，镇南昌，屡遣兵援东乡，击鄱阳，破金谿、万年。三桂将高得捷、韩大任陷吉安，诏趣进师。喇布驻南昌，不出师攻吉安，屯螺子山，敌来攻，师败绩。上遣侍郎班迪按败状，喇布乃督师围吉安。十六年三月，敌引走，喇布入吉安，疏称大任等屯宁都请降，诏报可。既而大任自宁都出扰万安、泰和，喇布复请增兵。上谕曰：“简亲王喇布自至江西，无尺寸之功，深居会城，虚糜廪饷。迨赴吉安，以重兵围城，而韩大任窜逸，窃踞宁都，复扰万安、泰和，不能击灭。喇布所辖官兵为数不为少，乃一大任不能翦除，宜严加处分，俟事平日议罪。”十七年正月，护军统领哈克三等败大任于老虎洞，毁其垒，斩六千级。大任奔福建，诣康亲王杰书军降。二月，移师湖南，驻茶陵。八月，三桂死于衡州，诏令自安仁进师。十八年正月，进复衡州。二月，分军复祁阳、耒阳、宝庆。九月，进次广西，驻桂林。十九年正月，马承荫以柳州叛。五月，进攻柳州，承荫降。八月，移驻南宁。十月，诏选所部付大将军赉塔进攻云南。二十年八月，召还京师。十月，薨。二十一年，追论吉安失机罪，夺爵。
雅布，济度第五子。二十二年，袭。二十七年，命赴苏尼特防噶尔丹。二十九年，噶尔丹深入乌珠穆沁地，以恭亲王常宁为安北大将军，雅布与信郡王鄂紥副之，出喜峰口。既而罢行，诏赴裕亲王福全军参赞军务。八月，击败噶尔丹于乌阑布通，噶尔丹遁，未穷追。师还，议不追敌罪，当夺爵，诏罚俸三年。三十五年，从上亲征。三十八年，掌宗人府事。四十年，薨，谥曰修。子十五，雅尔江阿、神保住先后袭爵。
雅尔江阿，雅布第一子。初封世子。四十二年，袭。雍正四年，诏责雅尔江阿躭饮废事，夺爵。神保住，雅布第十四子。初封镇国将军。雅尔江阿既黜，世宗命袭爵。乾隆十三年，诏责神保住恣意妄为，致两目成眚，又虐待兄女，夺爵。以济尔哈朗弟贝勒费扬武曾孙德沛袭。
德沛字济斋，贝子福存子。雍正十三年，授镇国将军。以果亲王允礼荐，世宗召见，问所欲，对曰：“原厕孔庑分特豚之馈。”上大重之。授兵部侍郎。乾隆元年，改古北口提督。二年，授甘肃巡抚，奏言：“甘肃州县多在万山中，遇灾，民入城领赈，路窎远。宜于乡镇设厂散粮，并许州县吏具详即施赈。”旋擢湖广总督，奏言：“治苗疆宜劝垦田，置学校，并谕令植树。”四年，调闽浙总督。御史朱续晫劾福建巡抚王士任赃私，上疑不实，命续晫会鞫。德沛自承失察，直续晫而夺士任官，时服其公。福州将军隆升贪纵，劾去之。奏言：“海滨居民恒械斗，宜酌移镇将营汛，预弭争端。”五年十二月，谕曰：“德沛屡任封疆，操守廉洁，一介不取，逋负日积，致蠲旧产。赐福建藩库银一万，以风有位。”六年，兼署浙江巡抚。七年，调两江总督。淮、扬大水，令府县发仓库，奏拨地丁、关税、盐课银十万两治赈。寻议河事与高斌不合。八年，转吏部侍郎。十二年五月，署山西巡抚。十二月，擢吏部尚书。十三年七月，以疾解任。神保住既黜，上以德沛操履厚重，特命袭爵，曾祖贝勒费扬武、祖贝子傅喇塔、父福存，并追封简亲王。十七年，薨，谥曰仪。以济尔哈朗曾孙奇通阿袭。
奇通阿，辅国公巴赛子。初授辅国将军。袭辅国公。乾隆元年，授正红旗满州都统。三年，授领侍卫内大臣。十七年，袭。祖辅国公巴尔堪、父巴赛，并追封简亲王。二十一年。掌宗人府事。二十八年，薨，谥曰勤。子丰讷亨袭。丰讷亨初授三等侍卫。事高宗，从师讨准噶尔，将健锐千人屯呼尔𫞩。霍集占以五千人来犯，合诸军击却之，逐北十馀里。师进，敌踞堑以拒战，夺堑，所乘马中创，易马再进，败敌沁达勒河渡口，再败敌叶尔羌河岸。诏嘉其勇，迁二等侍卫，擢镶白旗满洲副都统。移军伊犁，授领队大臣。击破玛哈沁及哈萨克部人，收其马。二十七年，师还，赐双眼孔雀翎。迁护军统领，管健锐营。二十八年，袭爵。授都统，掌宗人府事。四十年，薨，谥曰恪。子积哈纳，袭。四十三年正月，复号郑亲王。四十九年，薨，谥曰恭。子乌尔恭阿，袭。
乌尔恭阿初名佛尔果崇额，袭爵，诏改名。道光二十六年，薨，谥曰慎。
子端华，袭。授御前大臣。宣宗崩，受顾命。文宗即位，迭命为阅兵大臣、右宗正。京师戒严，令督察巡防。十年，扈上幸热河，授领侍卫内大臣。端华弟肃顺用事，文宗崩，再受顾命，与怡亲王载垣及肃顺等并号“赞襄政务王大臣”。穆宗还京师，诏责端华等专擅跋扈罪，端华坐赐死。肃顺自有传。爵降为不入八分辅国公。同治元年二月，以济尔哈朗八世孙岳龄袭。三年七月，克复江宁，复还郑亲王世爵，以奇通阿五世孙承志袭。
承志，辅国公西朗阿子。初袭辅国公。既袭王爵，曾祖辅国公经讷亨、祖辅国公伊丰额、父西朗阿，并追封郑亲王，而以岳龄改袭辅国公。四年二月，御史刘庆劾承志品行不端，诏令力图湔濯。十一年，坐令护卫玉寿殴杀主事福珣，夺爵，圈禁。以积哈纳孙庆至袭。庆至，奉恩将军松德嗣子。既袭王爵，松德追封郑亲王。庆至，光绪四年，薨，谥曰顺。子凯泰，袭。二十六年，薨。谥曰恪。子昭煦，袭。
勒度，济尔哈朗第三子。封敏郡王。薨，谥曰简。无子，爵除。
辅国武襄公巴尔堪，济尔哈朗第四子。初授辅国将军。康熙十三年，吴三桂据湖南，令巴尔堪率师赴兖州，署梅勒额真。进次江宁，耿精忠遣兵犯徽州，诏巴尔堪进剿。九月，次旌德，闻绩溪陷，疾趋过徽岭，破敌。江宁将军额楚继至，合师逐北，斩三千馀级，克徽州。复破敌黟县董亭桥，进攻婺源。复破敌于奇台岭、于黄茅新岭，复婺源。进克乐平，击破叛将陈九杰，乘胜下饶州。十四年，攻万年石头街，敌四万人御渡口，水陆并进，破五十七营，斩五千级，擒九杰，克安仁，敌焚舟走。五月，复贵溪，进略弋阳，攻永丰。十六年正月，败于螺子山，议夺官。偕额楚徇广东。九月，战韶州莲花山，陷阵，中流矢，裹创力战，大破敌。十九年八月，喇布师次广西，上命以巴尔堪从。病作，语固山额真额赫纳等曰：“吾不能临阵而死，今创发，勿令家人以阵亡冒功也。”遂卒于军。丧还，上命内大臣辉塞往奠，下部议恤。雍正元年，追封谥。子巴赛，袭。
辅国襄愍公巴赛，事圣祖，授镶蓝旗汉军副都统。从征噶尔丹，迁正红旗蒙古都统，署黑龙江将军。世宗即位，授宁古塔将军。既，袭爵，召还。雍正四年，授振武将军，军阿尔台。五年，当代还，以喀尔喀郡王丹津多尔济言巴赛治事整饬，命留防。七年，靖边大将军傅尔丹率师讨噶尔丹策零，授巴赛副将军。八年，傅尔丹入觐，护大将军印。九年，偕傅尔丹驻科布多。六月，噶尔丹策零以三万人来犯，傅尔丹信间言噶尔丹策零兵寡，遂出师，次库列图岭。敌据险，攻之不克，移军和通呼尔哈诺尔。敌伏山谷，突起截战，蒙古兵溃，收满洲兵四千作方营，保辎重，退渡哈尔哈纳河。敌追至，傅尔丹还科布多，巴赛与副将军查弼纳率残兵越岭至河滨御敌，没于阵。噶尔丹策零之众旌黄带示我师曰：“汝宗室为我所杀矣！”赐恤谥，祀昭忠祠。子奇通阿，袭。寻改袭简亲王，公爵当除。高宗以巴尔堪、巴赛仍世有战功，以奇通阿次子经讷亨袭。四传至曾孙承志，复改袭郑亲王。
靖定贝勒费扬武，一名芬古，舒尔哈齐第八子。天聪五年，授镶蓝旗固山额真。从上伐明，攻大凌河城，费扬武率本旗兵围其西南。上幸阿济格营，城兵突出，费扬武击败之。上令诸军向锦州，帜而驰，若明援兵至者，以致祖大寿。费扬武迎击，大寿败入城，遂不敢出。八年，再从伐明，师进独石口，克长安岭，攻赤城，克其郛。九年，师入山西，上命费扬武等攻宁、锦，缓明师。大寿军大凌河西，击败之。崇德元年，伐明，克城十。是冬，伐朝鲜。叙功，封固山贝子。四年，坐受外藩蒙古贿，削爵。寻复封辅国公。七年，伐明，败明总兵白腾蛟等于蓟州，克其城。八年，代戍锦州。十二月，卒。顺治十年，追封谥。
费扬武子七，有爵者三：尚善、傅喇塔、努赛。努赛封贝子，谥悼哀。
尚善，初袭辅国公。顺治元年，进贝子。二年，从多铎南征击李自成，敌以骑兵三百冲我师，尚善击败之。平河南，下江南，并有功，赐圆补纱衣一袭、金百、银五千、鞍马一。五年，戍大同。六年，进贝勒，掌理藩院，为议政大臣。十五年，从多尼征云南。明桂王由榔奔永昌，尚善进镇南州，破其将白文选于玉龙关，渡澜沧江，下永昌，由榔先遁，乘胜取腾越，进南甸，至孟村而还。十六年，赐蟒袍一、玲珑刀一、鞍马一。十七年，追论尚善撤永昌守兵致军士入城伤人罪，降贝子。康熙十一年，复爵，任右宗正。以疾罢。
吴三桂反。授安远靖寇大将军，率师之岳州。尚善至军，移书三桂曰：“王以亡国馀生，乞师我朝，殄歼贼寇，雪国耻，复父仇，蒙恩眷礼，列爵分藩，富贵荣宠，迄今三十馀年矣；而晚节末路，自取颠覆，窃为王不解也。王今借口兴复明室，曩者大兵入关，不闻请立明裔；天下大定，犹为我计除后患，翦灭明宗，安在其为故主效忠哉？将为子孙创大业，则公主、额驸入滇之时，何不即萌反侧？至遣子入侍，乃复称兵，以陷子于戮，可谓慈乎？若谓光耀前人，则王之投诚也，祖考皆膺封锡，今则坟茔毁弃，骸骨遗于道路，可谓孝乎？为人臣仆，身事两朝，而未尝忠于一主，可谓义乎？躬蹈四罪，而犹逞志角力，谬欲收拾人心，是厝薪于火而云安，结巢于幕而云固也。圣朝宽大，如输诚悔罪，应许自新，毋蹈公孙述、彭宠故辙，赤族湛身，为世大僇。”三桂得书，不报。
尚善疏请发荆州绿营兵、京口沙唬船五十，进攻岳州。十四年，遣舟师绝敌饷道。十五年，败贼于洞庭，取君山，分兵助攻长沙。十六年四月，三桂奔衡州，复出湘潭，分遣其众侵两粤。十七年，诏责尚善师无功，令率所部驻长沙，而以岳乐统大军取岳州。尚善请率舟师克岳州自效，上从之。三桂将杜辉等犯柳林嘴，师迎击，舟师来会，合战，辉败走。八月，卒于军。十九年，追论退缩罪，削贝勒。圣祖念尚善旧劳，授其子门度辅国公，世袭。
惠献贝子傅喇塔，费扬武第四子。初封辅国公。顺治二年，从勒克德浑徇湖广，有功，赐金五十、银千。五年，复征湖广，逐敌至广西，赐银六百。六年，进贝子。十六年，以朝参失仪，降辅国公。十八年，复爵。
康熙十三年，耿精忠反，授宁海将军，佐康亲王杰书讨之。师至浙江，温州、处州皆陷。傅喇塔师进台州，战黄瑞山，击斩精忠将陈鹏等，复破敌天台紫云山。十四年，精忠将曾养性再犯台州，师自仙居袭其后，破之，乘胜围黄岩，养性遁，城降。先后复太平、乐清、青田诸县，进攻温州，破敌南江。十五年，精忠兵四万水陆来犯，师分路迎击，斩其将三百、兵二万有奇。
初，傅喇塔之攻温州也，以待红衣炮为辞，继言须战船，杰书疏闻。上责其言先后歧，命克期取温州。傅喇塔疏言：“臣奉康亲王檄催，心思皇惑，语言违谬。臣前驻台州，王云：‘待破台州，进福建。’臣得黄岩，又云：‘必取温州。’以是责臣，臣将无辞。今蒙恩刻期下温州，敢不戮力，但环温州皆水，我军不能猝入。”上命康亲王留兵围温州，而趣傅喇塔率师自衢州规福建。谕曰：“王、贝子皆朕懿亲，受命讨贼，师克在和，宜同心合力，以奏肤功。”于是傅喇塔亦留兵围温州，而自率师攻处州，溯江抵得胜山。养性等以数百艘泊江中，复立两营对江及得胜山下古溪，阻我师。傅喇塔遣攻古溪，伏林中，敌败，伏起截杀，并发炮碎敌舟及对江营。师进次温溪渡口，败精忠将马成龙。寻会杰书师于衢州。精忠兵屯云和石塘岭，击之，破其垒二十八，克云和。九月，师入福建，精忠降。浙江诸寇悉平。十一月，卒于军。丧归，赐祭奠，谥惠献。
子富善，仍袭贝子。授左宗人。以病解任。谕责富善乖乱，夺爵。弟福存，袭。卒，子德普，袭镇国公。授左宗人。卒，子恒鲁，袭辅国公。事高宗，历工部侍郎、左宗人，绥远城、盛京将军，授内大臣。卒，谥恭懿。子兴兆，袭辅国公。事高宗，从征金川，为领队大臣。历右宗人、荆州将军。攻当噶拉、得黑、绒布寨、卡卡角诸地，有功。金川平，画像紫光阁。历西安、绥远城将军。坐事，夺官。复授荆州将军。苗石柳邓、吴半生、吴八月等为乱，与提督花连布击吴半生，降；与内大臣额勒登保等击吴八月，复击石柳邓，歼焉：屡荷恩赉。嘉庆初，讨教匪姚之富、齐王氏等，师久无功，夺官，戍乌鲁木齐。复授侍卫，驻和阗、塔尔巴哈台。坐事，复夺官。子孙仍以辅国公世袭，录傅喇塔功也。
舒尔哈齐诸孙，札喀纳、屯齐、洛托皆有功，受封。
札喀纳，紥萨克图子。崇德三年八月，睿亲王多尔衮率师伐明，毁边墙，至涿州，分军八道入。札喀纳趋临清州，渡运河，破济南，还破天津卫，所向有功。四年，师还，赐驼马各一、银二千，封镇国公。上命追蒙古、汉人之逃亡者，札喀纳以泥淖，不追而还，降辅国公。六年，从上攻锦州。明总督洪承畴以兵犯镶红旗营，击败之。罢战，敌袭我后，距百步而近，札喀纳奋力转战，敌惊遁。复偕辅国公费扬武，追击明将吴三桂、白广恩、王朴等于塔山。七年，戍锦州。追论敏惠恭和元妃丧时札喀纳从武英郡王阿济格歌舞为乐，大不敬，削爵，黜宗籍，幽禁。
顺治初，释之。从多尔衮败李自成，复宗籍，授辅国公品级。偕镇国公傅勒赫戍江南，复从平南大将军勒克德浑徇湖广。师还，赐金五十、银千。五年，从郡王瓦克达赴英亲王阿济格军戍大同。六年，进贝子。九年，从定远大将军尼堪征湖南，赐蟒衣、鞍马、弓矢。至衡州，尼堪战殁，上以贝勒屯齐与札喀纳合领其军。败明兵于周家坡。十一年，追论衡州败绩罪，夺爵。十二年，复授辅国公品级。十五年，从定远靖寇大将军多尼徇云南，克永昌。十六年闰三月，卒于军。子玛喀纳，袭。
三等镇国将军品级屯齐，图伦子。图伦，舒尔哈齐第四子，追封贝勒，谥恪僖。屯齐，事太宗，从英亲王阿济格伐明，有功。从郑亲王济尔哈朗略锦州、松山、杏山，九战九胜。屯齐受创，加赐银百，封辅国公。五年，从睿亲王多尔衮围锦州，明兵夜袭镶蓝旗营，击败之。坐不临城及私遣兵还，议削爵，命罚银千。六年，从上攻锦州、塔山，败明兵，复从多尔衮围锦州。
顺治元年，进贝子。寻从豫亲王多铎破流寇，平陕西、河南并有功，赐圆补纱衣一袭。从多铎下江宁，明福王由崧走太平，与贝勒尼堪追至芜湖，获之。师还，赐金百、银五千、鞍马一，授镶蓝旗满洲固山额真。三年，从肃亲王豪格西征，破贺珍，解汉中围。会一只虎、孙守法陷兴安，进师汉阴，击走之。五年，陕西回乱，命为平西大将军，率师讨之。总督孟乔芳已击斩回酋米喇印、丁国栋等，还赴英亲王阿济格军，戍大同。六年，进贝勒。
张献忠将孙可望、李定国等降于明桂王由榔，扰湖南。九年，屯齐从定远大将军尼堪南征。尼堪战殁，以屯齐代将。时定国及别将马进忠率兵四万馀，屯永州。定国闻师至，度龙虎关先遁。可望在靖州，别将冯双礼在武冈。屯齐进师宝庆，至周家坡，双礼、进忠据险抗我师，会暮天雨，列阵相拒。其夜可望自宝庆以兵来会，众号十万，屯齐分兵纵击，大破之。十一年，追坐衡州败绩，削爵。十二年，授镇国公品级。十五年，从多尼徇云南，定国挟由榔奔永昌，降其馀众。还。康熙二年，卒。
子温齐，初封贝子，授右宗人、镶蓝旗满洲都统。吴三桂反，上命定西大将军董额自陕西徇四川，温齐从。陕西提督王辅臣叛应三桂，师驻汉中。十四年，进次陇州，克仙逸、关山二关，复秦州礼县，逐敌至西和，清水、伏羌并下。十六年，诏责董额师久无功，温齐亦坐降辅国公，夺官。三桂陷湖南，安远靖寇大将军尚善规岳州，上发禁旅，命温齐率以往，参赞军务。十七年，败贼于柳林嘴、于君山、于陆石口，进克岳州。十八年，温齐追三桂将吴应麒，以未携爨具，引还，且妄报阵斩五千馀级。时尚善已卒，察尼代将。事闻，命察尼按鞫之，温齐坐削爵。
洛讬，寨桑武子。寨桑武，舒尔哈齐第五子，追封贝勒，谥和惠。
洛讬，天聪八年，从太宗伐明。上驻师大同南山西冈，洛讬籍所俘以献。崇德元年，封贝子。从伐朝鲜，偕贝勒多铎围南汉山城。朝鲜将以八千人赴援，尽歼之；又以五千人赴援，击之，败走。二年，与议政。四年，从英亲王阿济格围塔山、连山。五年，从睿亲王多尔衮屯田义州。锦州兵夜袭我镶蓝旗营，与屯齐共击败之。六年，坐围锦州不临城，且私遣兵还，议削爵，诏罚银千。上征松山，大破明总督洪承畴兵。洛讬横击溃兵于塔山，复围锦州。七年，从郑亲王济尔哈朗攻塔山，克之，授都察院承政。偕博洛、尼堪驻锦州。八年，坐事，削爵，幽禁。
顺治初，释之。八年，复封三等镇国将军。十三年，授镶蓝旗满洲固山额真。十四年，孙可望、李定国、冯双礼等扰湖南，命为宁南靖寇将军，驻防荆州，佐经略洪承畴讨之。遣兵取心潭隘，断巴东渡口，可望将赵世超、谭新传、赵三才皆降。俄，可望与定国内讧，战不胜，亦来降。上命偕都统济席哈自湖南进取贵州。十五年，与承畴会师常德，次辰州。复沅陵、泸溪、麻阳、黔阳、溆浦诸县，进次沅州。檄偏沅巡抚袁廓宇徇靖州，屯镇远二十里山口以御敌。双礼部将冯天裕、阎廷桂等先后自平越降。四月，师至贵州，明将罗大顺收溃卒袭新添卫，击败之，洛讬与承畴守贵阳。十六年，师还。叙功，加授拖沙喇哈番，进一等镇国将军。十七年，命为安南将军，征郑成功，大破之。十一月，还。康熙四年，卒。
子富达礼，袭拜他喇布勒哈番世职。旋改袭奉恩将军。八年，进一等辅国将军。坐谄索额图，为其从弟所讦，削爵。
通达郡王雅尔哈齐，显祖第四子，太祖同母弟。其生平不著。顺治十年五月，追封谥，配享太庙。
笃义刚果贝勒巴雅喇，显祖第五子。初授台吉。岁戊戌正月，太祖命偕褚英伐安楚拉库路，夜取屯寨二十，降万馀人，赐号卓礼克图，译言“笃义”。岁丁未五月，伐东海窝集部，取赫席赫、鄂谟和苏鲁、佛讷赫托克索三路，俘二千人。天命九年，卒。顺治十年，追封谥。
子拜音图，事太宗，授三等昂邦章京、镶黄旗固山额真。崇德元年五月，从武英郡王阿济格略保定，攻安肃，克之。十月，献所获于笃恭殿，上以拜音图战不忘君，深嘉之。从伐朝鲜，骑入城，收其辎重。三年，从睿亲王多尔衮伐明，偕固山额真图尔格败敌董家口，毁边墙入，克青山关下城。六年，拜音图弟巩阿岱从大军围锦州，临阵退挠，下王大臣鞫其罪，拜音图拂袖出，坐徇庇，论死，命夺爵职，罚钅爰赎罪。寻率师助多尔衮攻锦州，复偕多铎围松山。七年，复授固山额真。顺治二年，从多铎西征，败敌潼关，封一等镇国将军，赐绣服一袭。复从南征，克扬州，又以舟师破其兵于江南岸，偕贝子博洛下杭州。叙功，赐金八十、银四千、鞍马一。三年，授三等公。五年，进贝子。从阿济格戍大同。叛将姜瓖既死，馀党犹分据郡邑。六年，拔沁州，复围瓖将胡国鼎于潞安，歼其众，进贝勒。巩阿岱事多尔衮，最见信任，累进封贝子。多尔衮既薨，坐党附罪，死。拜音图亦牵连，削爵，幽禁，削宗籍。嘉庆四年，仁宗命复宗籍，赐红带。巩阿岱裔孙伊里布，自有传。
