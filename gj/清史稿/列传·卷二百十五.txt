秦定三郝光甲 郑魁士 傅振邦 邱联恩 黄开榜 陈国瑞 郭宝昌
秦定三，字竹坡，湖北兴国人。道光六年武进士，授二等侍卫。出为广西桂林营游击，洊擢贵州镇远镇总兵。三十年，平湖南李沅发之乱，赐号悫勇巴图鲁。咸丰元年，率贵州、云南兵赴广西剿匪，克武宣三里墟贼营。进剿象州，以贼窜逸，坐褫花翎，降三级留任。寻连破贼马鞍山、竹园村，复之。偕副都统乌兰泰破贼新墟，又夺双髻山、猪仔峡要隘，被嘉奖。又击贼于永安州，力战受伤。二年，破水窦贼垒，贼弃永安溃围走，擒贼首洪大泉。贼趋桂林，定三偕乌兰泰追之。急不暇结营而战，定三止之，勿听，乌兰泰以伤殁。定三代将其军，克花硚。桂林寻解围，以保守省城被优叙。追贼入湖南，破贼于道州桃花井、五里亭、龙安桥，进援长沙。总兵和春营妙高峰，为贼所围，定三分兵袭贼营，得解。寻贼窜岳州，定三坐不能遏贼，革职留任。进援武昌，战于洪山。三年，贼浮江东下，向荣率大军由陆路追之，令和春及定三为前锋。甫至九江，而江宁已陷。逾月大军始至，迭战城下，贼坚壁以拒。
四年，贼分党陷庐州，和春疏调定三及郑魁士率所部往助剿。时庐州久为贼踞，旁县并陷，定三连战破贼，复六安，屯三角井。会江宁贼分党入安徽，图北犯，以援畿南窜匪，道经舒城；贼首罗大纲、石达开、胡以晄、秦日昌等合众数万，四路来扑。定三所部仅二千，坚守十馀日，阵斩罗大纲，贼始挫，引去。定三集团勇攻舒城，悉破城外贼垒，又伺贼出截击，连破之。围之数月，六年，贼营火药自焚，乘其乱，薄城奋攻，梯而登，遂复舒城，歼贼四千馀，予骑都尉世职。进屯军铺，贼自庐江、桐城分路来犯，定三往来驰击，大破之，复五河、庐江二县。进规桐城，夺小关、下关、白河岭诸隘，屯陈家铺。是年冬，贼由安庆来援，定三血战十八日，贼乃退。又破贼于桐城北门外，毁其城楼。
捻匪扰河南，诏定三赴蒙城、亳州会剿，以郑魁士代任桐城军事。巡抚福济疏言定三围攻方得手，留之。改以魁士援北路，而魁士军已至。定三初与魁士同列，及和春赴江南督师，魁士会办安徽军务，权位出定三上，又因争饷，定三心不平，上疏劾之。福济所恃惟两军，难左右袒，军饥且涣。七年春，贼又陷庐江，进犯桐城。官军为所围，不战而溃，坐褫翎顶。文宗知定三频年苦战，败非其罪，原之，故薄谴，命赴江南大营，隶和春军，屯句容。大军方攻镇江，令移驻溧水以遏援贼。寻卒于军，诏念前劳，依例赐恤，谥恭武。
郝光甲，直隶任丘人。道光十八年一甲一名武进士，授头等侍卫。出为山东抚标中军参将，巡抚李僡荐之，超擢陕安镇总兵。咸丰三年，率陕、甘兵援山东，从解怀庆围。追贼至山西，破之于平阳。贼入畿辅，光甲从胜保追剿，陕甘总督舒兴阿剿贼河南，互相争调，光甲以擅自移营褫职。寻随舒兴阿援安徽，其军改隶秦定三。战舒城，迭破贼，诏予三品顶戴，署陕安镇总兵。从克庐州，复舒城，复总兵顶戴，赐花翎。寻调赴河南剿捻，误往徐州，被劾，革职留营。击颍州捻匪于江集，擒捻首王凤林。复以调赴蒙城迟延，降二级。七年，援桐城，兵败，殁于阵。诏复原官，依总兵赐恤，予骑都尉世职，谥武节。
郑魁士，直隶万全人。由行伍洊擢湖南提标守备。道光三十年，平李沅发之乱，擢镇筸镇标都司。从提督向荣赴广西剿匪，屡捷，赐花翎。擢湖南九谿营游击，以参将升用。咸丰二年，守桂林，援长沙，擢副将，赐号沙拉玛巴图鲁。援武昌，遂从向荣追贼沿江东下。以违军令被劾，褫职留营。寻战江宁有功，给都司翎顶。四年，提督和春调率所部赴庐州，进攻屡捷，复其职。寻署安徽寿春镇总兵。庐州数县皆陷，府城贼众粮足，殊死守。和春一军倚魁士及秦定三二人，定三分兵攻舒城；而庐州军事专恃魁士。围攻历年馀，安庆、江宁援贼屡来援，皆击走。至五年冬，攻愈急，魁士潜至城下以云梯登城克之。被优叙，加提督衔。六年春，追贼至三河，焚其巢，而捻匪日炽。魁士率兵赴宿州击破之，乃分路窜入河南境。巡抚英桂疏请魁士赴援永城，和春方倚办皖贼，疏留，令往来策应。于是迭击捻匪于怀远茅塘集、河溜等处，擒其酋褚淀等四十馀人。又破之于蒙城，焚其积聚。驻守怀远贼分队来犯，魁士被围，力战，身被二十馀创，卒破贼，解围去，诏嘉其勇，赐黄马褂。又督团练败贼于太和。会和春督师江南，诏安徽军务以魁士继任，会同巡抚福济督办，实授寿春镇总兵。迭克舒城、庐江、无为，下部优叙，颁赐御用衣服及珍物。又以魁士躬冒锋镝，被创甚剧，特诏嘉奖，赐药调治。先后分兵复和州、潜山。
先是秦定三攻桐城，贼坚守不下，魁士往会剿，迭战，并击退援贼。时悍贼石达开往来桐城、安庆，势甚张；又勾通捻匪，蔓延皖、豫之间。诏秦定三移兵蒙城剿捻，寻又留攻桐城，以魁士代之，会同河南巡抚英桂节制三省剿捻之兵；而桐城兵事方棘，福济复疏留不遣。值岁荒饷匮，定三军原取给地方捐给，魁士兵至，悉取转供。定三疏争，福济一无措置，两军遂成水火。诏促魁士速赴蒙城，亦迄未行。
七年春，庐江、潜山连陷，贼由安庆大举来犯，城贼突出，官军饥疲不相顾，不战溃围而走。于是诏褫魁士翎顶，罢其剿捻会办，归福济节制。退保庐州，粤、捻各匪会合来犯，魁士迎击挫之，复翎顶。寻克桃镇、派河，进扼全椒、滁州以杜北窜。八年，调赴江南大营，授浙江提督，督办宁国军务。九年，克湾沚，进剿贵池、南陵。寻命驻防高淳、东坝。
十年，以伤病乞假，诏斥屡次退却，以总兵降补。从漕运总督袁甲三剿贼，授甘肃宁夏镇总兵。十一年，以病罢。寻召来京候简。同治五年，捻匪北犯，命赴直隶东路协剿。六年，署直隶提督。八年，乞病归。十二年，卒。大学士李鸿章疏陈魁士久于军事，坚苦刚毅，叠受重伤，诏依例赐恤，谥忠烈。
傅振邦，山东昌邑人。道光十六年武进士，授三等侍卫。二十三年，出为湖南长沙协中军都司，署镇筸游击。三十年，从平新宁土匪李沅发，受枪伤，赐花翎，实授游击。咸丰二年，赴援桂林。三年，从向荣追贼抵江南，擢湖南抚标中军参将。以围攻江宁功，赐号绰克托巴图鲁。四年，擢贵州定广协副将，署江苏徐州镇总兵。贼由芜湖犯东坝，陷高淳。向荣令迎击败之，复其城。又偕邓绍良克太平府，偪秣陵关，破贼于采石矶。六年，莅徐州署任。捻酋张洛行、夏白、任干围宿州，振邦败之夹沟、符离，解城围。再败张洛行于瓦子口，毁其巢。击退蒙城贼于滩口。又偕伊兴额破捻酋纪学中、王得六于永城铁佛寺，毁柳集、临涣集贼巢，擒纪学中，实授徐州镇总兵。
会江南大营失利，命振邦驰援。偕总兵明安泰、秦如虎破贼东坝，进攻溧水。七年，克之。又破贼湖墅，追至龙都，偕张国梁克句容，加提督衔。八年，援宁国，拔湾沚、黄池，郡城解严。四月，回军徐州，命帮办袁甲三军务。时捻匪蜂起，振邦驰逐江北、皖、豫之间，擒石得珍于山套；覆李大喜于符离；蹙孙葵心于茨河，归德、陈州均肃清，以提督记名。九年，命代袁甲三督办三省剿匪事，副都统伊兴额副之。寻复命帮办钦差大臣胜保军，仍留督办三省剿匪事。
浍北捻渠刘添福纠众三万围团练苗沛霖营，振邦驰救，毁贼垒二十四。乘胜攻浍南，阵斩贼酋任干，夷其圩，授云南提督。蒙城王家圩诸圩闻任干死，俱乞降，独淝南板桥集贼陆连科负隅久抗。振邦设计招降黄家圩，李华东为内应，擒陆连科诛之，淝南北六十馀圩悉就抚。六月，贼陷定远，振邦驰援，破贼于宿州。贼窜固镇，破之于方家坎渡口。孙葵心窜唐家寨，窥济宁，截击之，贼退走。
十年，诏袁甲三代胜保为钦差大臣，振邦专任徐、宿剿匪事。捻匪屡窥徐、宿，其老巢袁、徐两圩跨浍南、河北，振邦进剿，连破其冲要临涣、韩村、赵家海、张圩，馀多自拔就抚。遂渡浍河攻袁圩。捻酋刘添福自豫回窜，击败之，再破之褚庄、邱家圩、檀城，五战皆捷，歼贼六千有奇，擒其酋任护、任大牛。东路捻匪扰宿迁、睢宁，振邦战于苗村，大破之。闰三月，偕田在田克阎圩，擒任虎、邓三摩等诛之。复破援贼，擒李大喜。四月，连克浍南解沟、五沟、任圩贼巢，斩贼目李四喜、任友得三十馀名，收抚童亭、藕池四十二圩。五月，会攻袁圩。捻酋刘添祥等大举来援，分军击之；而永城捻万馀直趋童亭，窥孙甿大营，振邦令副将龚耀伦击败其众，擒捻首赵学焕等。七月，拔蒙城西洋集贼圩十四。颍、亳捻首姜台凌等北窜浍南，扼险截击，擒贼目百馀。寻因伤发，请假回籍医治，允之。十一年，命督练民团防堵登、莱、青三府，振邦病未已，疏辞防堵，请专任团练，报可。是年冬，命来京候简。
同治元年，胜保奏调振邦帮办皖、豫军，为山东所留，不果行。二年，僧格林沁调统前军，从攻淄川、白莲池，援蒙城。三年，从破捻酋张总愚于湖北随州。四年，以疾告归，未几疾愈，留督军青、莱，移扼张秋河防。六年，会剿直隶枭匪，贼降复叛，褫翎顶。寻破贼夏津，复之。五年，西捻平，补直隶提督。光绪六年，调湖北。九年，以伤发回籍，未几，卒于家，赐恤，谥刚勇。
邱联恩，字伟堂，福建同安人，浙江提督良功子。袭男爵，授干清门侍卫。道光二十三年，出为直隶通州协副将，调河间协。咸丰四年，从胜保剿粤匪于静海李家庄，击败之，又破梁头、孙家庄贼营，擢南阳镇总兵。剿光州捻匪，擒其渠丁心田，赐花翎。五年，捻首李世林败死，其党易添富纠汝阳、息县诸匪，戕乌龙集州判，陷息县，据光山。联恩督兵围攻，贼宵遁，追击，大破之，毙贼千馀，擒斩王党、黄五雷等。
六年，皖捻首张洛行、龚瞎子等扰归德，联恩间道赴援，甫至，贼三路来扑，击走之。寻以进剿迟延，革职留营。连破贼于谷熟集、界沟集，歼毙甚众。进剿亳州五马沟，大破之，歼贼千馀，擒贼目三十馀人，复原官。其冬，襄樊土匪起，入河南，陷邓州、内乡，联恩驰击，复其城，歼贼渠朱中立等，辖境得安。七年春，张洛行拥众掠光州、固始，分据洪河南北。胜保大军扼北岸，联恩率兵千馀击南岸，进攻方家集贼巢。五月，诸军合击，联恩直捣贼垒，破圩而入，乘胜追杀，焚洪河桥，两岸贼皆溃，歼毙三千馀。是役功最，赐号图萨兰巴图鲁。九月，剿角子山捻匪，都统德楞阿败贼确山，联恩乘胜蹑击。贼窜沁阳、嵩县诸山中，搜捕数月，贼氛始清。八年，回军援固始，围寻解。粤匪犯湖北，陷麻城。联恩扼沙窝坊、虎头关，防光山、商城一路。十月，捻首孙葵心窜周家口，联恩破之槐店。
九年春，张洛行、龚瞎子复扰归德，联恩驰援，连破之。追至五沟营，贼分为二，其东窜者分兵击溃于商水南，而自蹑其西，孤军独进。巡抚恒福劾其追贼迟延，革职留营。贼犯西华，进击解其围。追至舞阳北舞渡，日已暮，人马皆未食，遇贼奋战，进至杀虎桥，贼骑四面兜围。联恩身被重创，马仆，步战，手杀十馀贼，力竭，死之。诏复原官，依提督阵亡例优恤，予骑都尉并一云骑尉世职，谥武烈。南阳、同安并建专祠。无子，以族子嗣，炳忠袭男爵，炳义袭世职。
黄开榜，湖北施南人。初入湘军，从塔齐布战武、汉、蕲、黄间，累擢至都司。咸丰七年，从胜保剿捻匪，克正阳关，擢游击。八年，偕副都统穆腾阿战马头，开榜失利，褫翎顶。复六安，加副将衔。九年正月，会豫军毁颍上南照集贼巢，率水师攻蚌埠、长淮卫，战七昼夜，获贼船百馀，毙贼千馀，又焚贼舟粮，破怀远水路诸卡，毁文昌阁贼垒，杀贼甚众，赐号勤勇巴图鲁。合诸军击退援贼，直抵怀远城下，先登，复怀远，擢副将。十年，袁甲三围凤阳，开榜会攻炉桥，捻首张洛行来援，会诸军夹击破之。贼酋邓正明潜乞降，觇府城虚实，开榜请聚师城外，示以兵威。总兵张得胜诱擒贼首张隆，令缚献贼酋悍党十四人，磔于市。开榜枭张隆首示城贼，贼众缚献其酋乞降，诛悍者三百馀人，馀遣散归业。功最，以总兵记名。偕总兵田在田等破贼王家营，复清江浦，遂驻防。江宁大营溃，降贼薛成良叛入邵伯湖，开榜偕副将刘成元等毁贼船三百馀，歼贼殆尽，成良赴水死。加提督衔，授江西九江镇总兵。十一年，攻天长，叠平贼垒。
同治元年，捻匪窜宝应，开榜督炮船击走之，又败贼于山阳、汊河。偕道员张富年破贼宿州观音寺、仁和集，擒贼酋王春玉于邳州，拔猫儿窝贼栅。僧格林沁劾开榜饰词冒功，下漕运总督吴棠按究，得白，荐统徐、宿军，兼节制水师。二年，攻长城贼堡，克之，收抚附近诸墟。破郜家花园、孙甿贼巢，以提督记名。
粤匪渡江北犯，开榜扼高邮，贼掠船渡湖犯天长，开榜往援，焚贼筏，军于堤上。贼列阵以拒，开榜令副将龚云福由陆路迎击，参将陈浚家率炮划潜出小河口，转战而前，与长城兵夹击，破贼于三汊河，天长围解。提督杨岳斌复江浦、浦口，开榜破七里洲贼垒，焚船六十馀艘。助攻九洑洲，拔之。开榜奉调赴临淮，偕总兵普承尧平七里河岸贼垒。三年，率所部师船防通州，江宁平。四年，赴九江镇任。十年，卒，谥刚愍。
陈国瑞，字庆云，湖北应城人。年十馀岁陷贼中，出投总兵黄开榜，收为义子，冒姓黄氏。在军每战冲锋。咸丰九年，从攻怀远，率七人夜渡河攀堞先登，掷火燔谯楼，斩悍贼十馀人，师毕登，遂克怀远，自是以勇闻。钦差大臣袁甲三进围定远，捻首李光等来援，国瑞陷阵，胁中枪，裹创力战，贼辟易，乘胜破二圩，赐号技勇巴图鲁。奉檄援寿州，中途闻贼犯凤阳，回军夜往，连破贼垒，立解围，超擢游击。十一年，江、皖贼合众窥扬州，国瑞驰剿湖西，屡破贼，加副将衔。
同治元年春，捻匪犯淮安，国瑞率五百人绕出贼后，与总兵龚耀伦夹击，贼惊溃，马贼悉遁，步贼万馀回拒，国瑞偕总兵王万清合战破之。再破贼党李城于版徬。贼由众兴集扑清江浦，击走之。以炮船三十遏运河，夜袭桃源北岸，破贼圩四，直取众兴，拔十馀垒，擢副将。三月，率步卒八百败贼于泾河，转战至新河，贼逼堤而阵。国瑞麾队猛进，手燃炮殪执旗贼目，斩级千馀，以总兵记名。进剿泗州捻首韩老万，败之。四月，战于邳州新村，捻众亘三十里，国瑞分三路迎击，斩贼渠王春玉，掷其首贼阵中，贼骇乱，夜冒雨袭破其三营。别贼趋救，昏暗不辨，自相杀，乘势蹙之，歼数千。捻势遂衰。
时山东棍、幅各匪麕集郯城，漕运总督吴棠檄国瑞进剿，连克数圩，毙悍酋孙化祥，馀党多就抚。五月，会攻兖州凤凰山，约副将郭宝昌、参将康锦文分路设伏，躬率小队抵白莲池，诱贼出，伏发，截贼队为二，擒悍匪刘双印。缘崖先登，诸军继之，克凤凰山，戮逆首宋维鹏等，赐黄马褂、头品顶戴。国瑞呈请归宗，复陈姓。
会苗沛霖叛，僧格林沁移剿，檄国瑞先发，漕运总督吴棠奏请国瑞帮办军务。国瑞至蒙城，先袭破红里贼圩以通粮道，继克王圩，越重壕进逼贼巢。皖军总兵宋庆会攻，国瑞以贼垒连属不易下，密令郭宝昌自全家集凫水支浮桥，宋庆守之，亲引军渡河焚贼粮屯，连破数垒。沛霖夜遁，为人所杀。淮甸平，以提督记名。三年，授浙江处州镇总兵，屯正阳关。
僧格林沁剿捻湖北不利，檄国瑞赴援，坐迁延，降三级调用，夺所部隶郭宝昌。国瑞觖望，人言其将反。八月，国瑞率千馀人谒僧格林沁于光山，请为前锋，偕翼长成保等剿柳林大小诸寨。深入失利，国瑞力战两昼夜，始突围出。追贼蕲水、蕲州、罗田、广济，屡捷。贼窜英山、霍山，合诸军战于土漠河，歼毙数千，生擒数百。时群贼因江宁已克，降散过半。叙功，复原官。四年正月，翼长恒龄追贼至鲁山，遇伏，与副都统舒伦保等同日阵亡，国瑞力扼桥口，馀众得还。
贼犯襄城，国瑞乘夜大雪，出贼不意，火其垒，贼溃定。时贼被剿急，来往飘忽，僧格林沁率骑军穷追，国瑞步队从其后。三月，遇贼于确山，与诸军合击，大破之。贼仅馀马队，由遂平、西平直走睢州，过旧黄河，入山东境。僧格林沁以国瑞与郭宝昌战最力，奏赏所部军士各银五千两，又请奖宝昌遇提督简放。诏谓国瑞确山之战最出力，命酌量保奏。贼从台庄渡运河，遂趋江北，国瑞蹑之，屯沭阳。
四月，贼复折入山东，僧格林沁战于曹州，兵挫遇害。诏罪诸将不能救护，国瑞以受伤免议。素恃功桀骜，自僧格林沁外，罕听节制。曾国藩奉命督师，谕戒甚切，饬赴援归德。至济宁，与刘铭传交恶，发兵争斗，杀伤甚多，踞长沟相持不下，诏严斥之，亦未加之罪。国藩疏论：“曹州之役，国瑞与郭宝昌分统左右两翼，宝昌革职拏问，国瑞不应幸免。”遂撤去帮办军务，褫黄马褂，暂留处州镇戴罪立功。寻养病淮安，益纵恣不法，欲杀义子振邦。漕运总督吴棠劾其病癫，褫职，押送回籍，收其盐本、田产充公；存银二万五千两储湖北官库，分年付赀生计，毋令失所，俟其病痊奏闻。既而病痊，疆吏张之万、谭廷襄等交章论荐，召至京，予头等侍卫。
六年春，捻匪张总愚猝犯畿南，命率师迎击。国瑞两昼夜驰抵保定，诏嘉之。数败贼，追至河南境。行军辄自由，不听节制，所部尤无纪律，屡被弹劾。击贼于济阳、德平，皆捷。洎捻平，悉复原职、黄马褂、勇号，予云骑尉世职。以伤发，乞假居扬州。
李世忠与有嫌，相閧，世忠缚诸舟，将毙之。曾国藩劾世忠，革职，国瑞降都司，勒令回籍。国瑞复潜至扬州，因总兵詹启纶殴毙胡士礼狱，牵连论罪，戍黑龙江。逾数年，朝廷犹念旧功，以询大学士李鸿章，鸿章谓其情性未改，精力已衰，遂不复用。光绪八年，殁于戍所。给事中邓承修、山东巡抚福润、安徽巡抚沈秉成、湖广总督张之洞先后疏陈战绩，诏允复官，并于立功诸省建专祠。
郭宝昌，安徽凤阳人。投效临淮军中，从战数有功。寻改隶陈国瑞楚胜军。咸丰十一年，国瑞击捻匪于高邮、宝应，宝昌率骁健十八人为前锋，陷阵得捷，又率兵三百破贼于天长龙岗，擢守备，赐花翎。同治元年正月，捻酋李成、任柱等犯清江浦，楚胜军御之，战车桥镇。贼分众劫淮关，宝昌追截，夺还所劫税银数万两。贼奔还众兴集，宝昌潜师夜袭，连破二十馀垒，贼引去，擢游击，赐号卓勇巴图鲁。捻党刘添福等纠馀匪扰泗洲，山东棍匪亦响应，宝昌连破之汊河、沙浦庄，匪势渐衰。二年，匪首孙化祥就擒。积功洊擢副将，楚胜军名益著。
僧格林沁调令助剿白莲池、凤凰山，从陈国瑞迭出奇兵力战，生擒贼首刘双印，斩其党刘金春等于阵。任柱纠棍匪、教匪诸党来援，并击走之。白莲池平，论功，以总兵记名。移军剿苗沛霖。宝昌偕陈国瑞先至，攻破王家圩，渡河筑三垒，与贼对峙，断其餽运。贼悉锐来争，击却之，贼气夺。大军至，诸圩以次下，沛霖走死，加提督衔。
三年，调援湖北，与陈国瑞分军，名曰卓胜营，始独当一面。八月，粤、捻诸匪由湖北入安徽，至英山东北，宝昌合诸军败之黑石渡。贼首马融和拥众十万，议投诚，未决。宝昌单骑入其营，晓譬祸福，融和即日降。事闻，赐黄马褂。四年，从僧格林沁转战楚、豫之交，功多，特奏保提督记名。寻以曹州之败，诏斥不能救护主将，革职遣戍新疆。五年，曾国藩、乔松年奏请免发遣，留营效力。六年，从乔松年赴陕西，偕提督刘松山剿回匪于临平，克之。
捻魁张总愚率众万馀犯富平，宝昌纵间伺隙出奇袭之。令部将宋朝儒等设伏村墟，自率亲军挑战，伏起夹击，斩馘数千，又败贼于大荔大濠，复原官、勇号。进复绥德州，授安徽寿春镇总兵。七年春，捻匪由山西、河南直犯畿辅，宝昌驰援，日行百馀里，抄出贼前抵保定。贼至，见官军盛，引去，晋号法凌阿巴图鲁。蹑贼入河南，败之封丘、黄河套。张总愚匿村舍中，宝昌单骑独出，突遇贼，受伤堕马，部将宋朝儒翼之出。事闻，予假两月调理，赐尚方珍药。未几，捻匪平，复黄马褂，以提督简放，予骑都尉世职。命从左宗棠赴陕西剿回匪。
八年，伤愈，西行，破贼于宜川，平绥德州叛卒。回匪东趋，命赴山西防河。九年，河西土匪起，宝昌渡河击破其众。奉檄搜捕北山土匪，悉平。十年，赴寿春镇任。十一年，霍丘蔡家集土匪李六倡乱，率轻骑百人往剿，诛渠魁而还。事定，加头品顶戴。光绪二年，平永城、涡阳土匪，被优叙。宝昌剿捻功最多，镇寿春先后三十年，淮北恃为保障。调广东南韶镇，未任，寻还故官。俄罗斯、法兰西、日本三次开兵衅，调防南北，事定仍回本任。二十六年，卒于官，赐恤。
论曰：秦定三、郑魁士并向荣得力之将，和春克庐州，悉赖二人，遂与皖事终始。桐城之溃，由于争饷不和，亦疆臣无调度之方以致之。傅振邦老于军事，持重无失。邱联恩名将之子，在豫军中最号忠勇。陈国瑞勇足冠军，剽悍不受绳尺，不能以功名终。郭宝昌战绩亦与并称，材武不及，而器量差胜焉。
