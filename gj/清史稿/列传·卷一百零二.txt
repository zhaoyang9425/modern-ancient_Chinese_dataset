高天喜鄂实 三格 和起 唐喀禄 阿敏道 满福 豆斌 端济布诺尔本
高天喜，甘肃西宁人。天喜本准噶尔人，雍正中为我师所俘。高氏抚为子，因从其族籍。从军，累擢保宁堡守备。乾隆二十二年，副将军兆惠击伊犁，天喜从参将迈斯汉赴援。遇噶勒杂特贼百馀，击杀之，获其驼马。既，闻兆惠被困济尔哈朗，议驰救，迈斯汉怯不进。巴里坤办事大臣雅尔哈善以闻，上即夺迈斯汉官以命天喜。寻迁金塔协副将。再迁西宁镇总兵，授领队大臣。二十三年十月，师攻叶尔羌，兆惠议出间道袭取贼辎重，渡黑水。天喜督兵修桥渡师，未及半，贼大至。天喜闻兆惠陷贼阵，舍桥亟赴之，奋与贼战，与鄂实、三格、特通额俱没于阵。上赋诗惜之。谥果义，又赐其家白金千。
鄂实，西林觉罗氏，满洲镶蓝旗人，大学士鄂尔泰第二子。出为叔父鄂礼后。自荫生授三等侍卫。累迁本旗副都统、左翼前锋统领。兄鄂容安死阿睦尔撒纳之乱，鄂实请从军，授参赞大臣，佐定边将军成衮紥布，出西路。二十二年夏，成衮紥布令逐捕紥那噶尔布，鄂实以地险马疲，中道引还。上手诏诘责曰：“若谓地险，贼何以能行？若谓马疲，贼马何独能壮健？”左授蓝翎侍卫。是冬，鄂实逐紥哈沁贼，斩一百四十馀级，获牲械。上谓：“今当大雪，马力应疲乏，尚能剿贼。彼时鄂实为参赞大臣，有事但诿诸将军。兹以负罪，乃直前剿贼，朕知其隐矣。”量迁三等侍卫。死事，上令仍视前锋统领赐恤，谥果壮。
三格，栋鄂氏，满洲正白旗人。自诸生授蓝翎侍卫。累迁黑龙江副都统。命将索伦、巴尔呼兵三千，佐参赞大臣策楞出西路，为领队大臣。策楞以怯懦逮，三格亦坐夺官。旋复授正白旗蒙古副都统。攻呼尔𫞩台吉赛音伯勒克等，再战，掠其牧地，予三等轻车都尉世职。二十二年春，定边将军成衮紥布令逐捕紥那噶尔布，未得。秋，师至博罗和罗，遇叛党额林沁达瓦等百馀户，三格与战。会布鲁古特台吉珲齐、呼尔𫞩台吉达瓦斩紥那噶尔布伪请降，并请招额林沁达瓦，三格信之，遽引师还，珲齐等旋遁去。坐夺官，并削世职，以兵伍自效。死事，上命仍视副都统赐恤，谥刚勇。
天喜、鄂实、三格并祀昭忠祠，予骑都尉兼云骑尉世职。回部平，图形紫光阁。特通额，策楞子也，附见策楞传。
和起，马佳氏，满洲镶蓝旗人。其先世阿音布，国初以军功授拜他喇布勒哈番世职。和起袭职，授盛京协领。累擢宁夏副都统。乾隆十九年，命与侍卫海福将千人佐定西将军永常讨达瓦齐，迁宁夏将军。永常劾和起兵不及额，而和起先疏言将九百人以往，留百人护辎重，上得永常疏，不之罪也。寻又命偕提督豆斌为巴里坤办事大臣，策楞代永常为定西将军，复劾和起送兵马迟误，当夺官，留任。旋复官，授钦差大臣关防，召诣京师谘军事。达什达瓦所属宰桑讷默库、曼集、乌达瑚们都等在军私还游牧，命和起严鞫得实，以降人请予宽典，上不许，命正军法。
二十一年十一月，辉特台吉巴雅尔叛，掠紥哈沁五百馀户。定边右副将军兆惠令和起将索伦兵百人往按，檄吐鲁番伯克莽阿里克等集辟展，而噶勒杂特宰桑哈萨克锡喇、布鲁特台吉尼玛阴应巴雅尔，诡以兵五百会。和起望兵至，疑之。令莽阿里克诇之，绐告曰：“我兵也！”逾时，尼玛等操戈前，莽阿里克自后噪，贼众蜂集。和起所将兵仅百人，负重创，手刃数贼，股中枪，徒步转战，至夜力尽。和起垂死，命索伦侍卫努古德、彰金布突围出，以所戴孔雀翎为识报兆惠，遂死之。谥武烈，追封一等伯，以一等子世袭，祀贤良、昭忠二祠。二十三年，师还，获尼玛及其子槛送京师，命戮于和起墓前。子和隆武，自有传。
唐喀禄，他塔喇氏，蒙古正蓝旗人。自笔帖式再迁理藩院员外郎。乾隆十九年，赐副都统衔，命赴北路军董理新降辉特台吉阿睦尔撒纳、班珠尔等游牧地。唐喀禄疏言：“班珠尔所属多老稚不能耕，虑饥馁。”上以距耕时尚远，责其琐屑，命撤还。紥萨克林丕勒多尔济初命同董理游牧，将军别有指挥，唐喀禄疏请留。上责其不当，左迁理藩院笔帖式。寻复授员外郎，命送济隆呼图克图自巴林赴伊犁，董理定边右副将军萨喇尔游牧。复赐副都统衔，授领队大臣，将驻防紥布堪兵千人，从定边右副将军哈达哈赴哈萨克，逐捕阿睦尔撒纳。贼渠固尔班和卓遁入乌梁海，唐喀禄报哈达哈督兵擒之，赐孔雀翎。阿睦尔撒纳令其徒达瓦藏布入掠，唐喀禄令索伦总管鄂博什将五百人御之，降其众三百。寻命屯科布多。授理藩院侍郎、镶蓝旗蒙古副都统。
唐喀禄行按诸部，辉特降人屯紥克赛，每自相劫夺，请移屯呼伦贝尔、齐齐哈尔诸地；喀尔喀俘获紥哈沁、特楞古特、奇尔吉斯、乌尔罕济兰诸部人万馀，请以紥哈沁人移驻卡伦内；特楞古特、奇尔吉斯、乌尔罕济兰人给东三省兵丁为奴；杜尔伯特游牧请移乌兰固木：上并从其请。师出西路击哈萨克锡喇，命唐喀禄屯额尔齐斯为声援。阿睦尔撒纳败走，唐喀禄诇知杜尔伯特贝勒巴图博罗特、台吉阿喇善等潜与相结；遣兵攻之辉巴朗山，擒阿喇善等，并戮乌梁海五十馀户，遂赴塔尔巴哈台逐捕阿睦尔撒纳及哈萨克锡喇，赐御用荷包、鼻烟壶。师至塔尔巴哈台，粮罄马乏，唐喀禄引师退，疏言遵旨撤兵，上怒，左授蓝翎侍卫，佐定边左副将军纳穆紥尔出北路。降人和硕齐，上擢用至散秩大臣，至是令护哈萨克来使入边，上命纳穆紥尔遣唐喀禄将二百人迎之。阿睦尔撒纳窜俄罗斯，上命唐喀禄偕和硕齐驻额尔齐斯侦御。
二十三年三月，土尔扈特舍棱等谋走俄罗斯，上命偕和硕齐逐捕。四月，师次布固图河，获舍棱弟劳章紥卜。劳章紥卜诡为兄乞降，唐喀禄未敢信，和硕齐遽纵之还。越日，舍棱诡约降，献酒，和硕齐饮之，邀唐喀禄过其营，贼噪而起。唐喀禄及侍卫富锡尔、穆伦保、佛尔庆额力战，均遇害，和硕齐更衣降。事闻，赐骑都尉世职，祀昭忠祠。富锡尔、佛尔庆额，皆满洲镶黄旗人；穆伦保，满洲正白旗人：皆赐云骑尉世职。
阿敏道，图尔格期氏，蒙古镶红旗人，世居察哈尔。父阿吉斯，康熙间讨噶尔丹，以员外郎从军，中道粮匮，兵苦饥。阿吉斯言于众曰：“我等官兵世受国恩，甘毙道路。誓竭力前进。”众皆诺。于是有昭莫多之胜。圣祖嘉其能，予拖沙喇哈番世职。卒。
阿敏道，袭职。雍正初，累迁二等侍卫。九年，命将巴里呼兵百人自固尔班塞堪赴巴尔坤佐军，又命偕侍读学士查克丹调喀尔喀兵三千率之往。寻复偕护军统领费雅思哈赴乌尔辉音紥罕练兵。乾隆元年，准噶尔乞和，撤军，阿敏道还京，授镶蓝旗察哈尔总管。十九年，师收乌梁海，将察哈尔兵以从，加副都统衔。二十年，迁所获巴尔沁人等于齐拉罕。师定伊犁，定北将军班第奏以阿敏道督台站。是年，阿睦尔撒纳叛，班第陷贼。阿巴噶斯、哈丹附逆肆掠，台站中断。阿敏道辄督兵巡徼，使驿递恒得相续。会定西将军永常自木垒退驻乌尔图布拉克，撤阿敏道还。上夺永常官，以策楞代将。命阿敏道将精骑诣伊犁求班第消息。策楞不即遣，上诘责之。寻将千人捕阿巴噶斯、哈丹贼众。
二十一年，授镶蓝旗蒙古副都统。时回酋布拉呢敦、霍集占有异志，定边右副将军兆惠诇知之，遣阿敏道将索伦兵百、厄鲁特兵三千赴叶尔羌、喀什噶尔慰抚，且使致二渠。至库车，霍集占布在焉，闭城拒我师。阿敏道斩游骑四十馀，围之。城人诡言曰：“厄鲁特吾仇，虑为害。撤还即纳降。”阿敏道遂命厄鲁特兵退，仅留索伦兵百。或虑有变，阿敏道曰：“吾招抚回众，惟期于国有济，何暇他虑？”遂入，为霍集占所执。
二十二年，上谕诸将檄霍集占送阿敏道还，不从，谋加害。库车伯克呼岱巴尔以告，阿敏道谋脱归，不克，死之。二等男署察哈尔营总旺紥勒及诸裨将绷科、耨金吹、紥木苏
七、巴克萨拾，并索伦兵百人，皆从死。事平，诸有功者图形紫光阁，阿敏道列后五十功臣，加世职为骑都尉兼一云骑尉，祀昭忠祠。旺札勒加云骑尉，绷科等皆予云骑尉世职。
满福，瓜尔佳氏，满洲镶蓝旗人。自世管佐领累擢拉林副都统。乾隆二十二年，迁都统，驻巴里坤。命将吉林兵千人屯吐鲁番，寻授领队大臣。定边将军成衮紥布出珠勒都斯，令满福将三百人巡视阿勒辉至乌纳哈特十三台站，搜剿吗哈沁。沙拉斯、吗唬斯既降复叛，掠台站，上命满福自阿勒辉往剿，又令巴里坤办事大臣阿里衮帅师与会。阿里衮未至，满福师次肯色岭，与贼遇，击之，贼败走，伪遣人乞降，且言贼渠已就缚，请除道迎。满福信之，行次哈喇和落，径险林密，下临深沟。满福悟为贼所绐，急麾前队返。贼千馀突自林中出，围我师。满福厉声督兵力战，被创坠沟，死之。上以满福虽为贼所愚，愍其捐躯，命如阵亡例议恤，谥武毅，祀昭忠祠，图形紫光阁。
豆斌，陕西固原人。初以马兵入提标，累迁肃州镇标中营守备。雍正间，从征准噶尔。力战受创，赐白金四百。迁川陕督标前营游击。准噶尔犯科舍图，率兵击走之。乾隆初，累迁提督，自广东移广西。疏言：“各营鸟枪，旧式大小参差，坐卧倚伏，不能应手；又质薄易热，难收实用。请照陕西威字号缠丝枪式改制。”下两广总督议行。俄，调还固原。又命以提督衔领湖北宜昌镇总兵事。寻复历甘肃、安西提督。命讨准噶尔，帅将标兵出驻巴里坤，以输军马后时，下吏议。旋乞病，罢。
居数月，复授安西提督，仍令赴巴里坤兆惠师。师攻霍集占于库车，命斌将所部从，充领队大臣，徼巡鲁克察克、辟展、库车诸地驿路。兆惠被围黑水，斌从副将军富德自阿克苏兼程赴援。师次呼尔𫞩，霍集占以五千人迎战，我师分两翼，贼据高冈，斌率中军火器进攻。贼知我师马力乏，拥众相偪。阿里衮解马至，斌偕众将夹击，胁中创，仍力战，贼大败。创甚遂卒，谥壮节，祀昭忠祠，予骑都尉兼云骑尉。上制诗惜之。回部平，图形紫光阁。孙｛雨澍｝，袭世职，官至山东登州镇总兵。
端济布，瓜尔佳氏，满洲镶黄旗人。自前锋累迁头等侍卫、镶黄旗察哈尔总管。乾隆二十二年，上令选兵千佐定边将军兆惠出西路。自朱尔图斯赴玛纳斯，获得木齐鄂罗斯，并所部三百人、马驼牛羊二千馀。紥哈沁头人巴哈曼集叛走，端济布偕侍卫奎玛岱追捕，至小卫和勒津，降所部二百户，又得掠台站贼札木布。师捕治厄鲁特头人噶尔藏多尔济、紥那噶尔布等，布鲁古特台吉珲齐、呼尔𫞩台吉达瓦斩紥那噶尔布，诣端济布军请降。端济布遽引师还，珲齐、达瓦复叛去。上惩端济布惟事姑息，命靖逆将军雅尔哈善按治。师至罗克伦孟古图岭，获噶尔藏多尔济宰桑罗卜札尼玛、得木齐敦多克，槛送巴里坤。上闻，命贷端济布罪。
紥哈沁得木齐哈勒拜等谋掠台站，参赞大臣哈宁阿檄端济布往捕，至玛纳斯，得间谍十馀。渡河至美罗托山，贼遁，收其游牧牲畜。师围库车，端济布将吉林、厄鲁特兵以从。霍集占将三千人自赛里木来援，屯高阜。端济布偕侍卫顺德纳等奋击，斩二千馀级。师攻叶尔羌，霍集占筑台城东北。端济布及侍卫诺尔本将右翼后队攻之，贼拒战，复斩二千馀级。兆惠被围于黑水，端济布从定边左副将军富德赴援，十馀战，至呼尔𫞩，与兆惠军会，赐三等轻车都尉世职，授镶红旗满洲副都统。
师逐贼，战于阿尔楚尔，再战于伊西洱库尔淖尔，端济布将二百人截贼逃路。侦山有贼寨，越岭攻之，被创，赐号塔什巴图鲁。师还，图形紫光阁，列前五十功臣。卒，赠都统，谥壮节，祀昭忠祠。谕以“端济布力战受伤，与阵亡者无异也”。
诺尔本，吴机格忒氏，满洲正蓝旗人。以前锋从军。富德获宰桑乌巴什，遣诺尔本送兆惠军。道遇贼，力战，赐号克筹巴图鲁。师围库车，霍集占来援。诺尔本偕公衮楚克，侍卫齐凌札卜、齐努浑等击贼右翼，贼败走，逐之六十馀里，至鄂根河口，斩获甚众；贼逃入苏巴什山，复偕齐努浑入山搜戮：温诏嘉焉。师攻叶尔羌，偕端济布战城东，败贼。师还，命在干清门行走，赉银帛，赐骑都尉加一云骑尉世职，图形紫光阁。擢头等侍卫，从明瑞征缅甸，击贼被创。寻令将兵屯腾越。还京，擢围场总管，加副都统衔。卒。
论曰：高天喜骁勇善战，与鄂实、三格奋斗破阵，死事为最烈。和起等仓卒为贼陷，慷慨授命。斌与端济布以力战受创，得与战死者同其血食。旌勇励忠，当如是也。
