荣全喜昌 升泰 善庆柏梁 恩泽 铭安 恭钅堂 庆裕 长庚 文海 凤全 增祺 贻谷信勤
荣全，关佳氏，满洲正黄旗人，一等威勇侯那铭嗣子。咸丰元年，袭爵，授二等侍卫。从征山东，以功迁头等，还直干清门。十一年，出为塔尔巴哈台领队大臣，历喀喇沙尔办事大臣、伊犁参赞大臣。同治五年，以镶红旗蒙古副都统署伊犁将军。明年，调乌里雅苏台参赞大臣。时缠回袭陷伊犁，俄乘机遣兵入，借口代为收复。荣全内筹守御，外示羁縻。又以索伦、蒙古被兵，民多亡入俄境，为请择地安插，分部护之。
八年，朝旨以新疆各城多与俄接壤，命荣全会俄官，依三年勘办西北界约记，建设乌属界牌鄂博。先是，塔城和约两国分界，自恰克图西北逾乌梁海，首沙滨达巴哈，讫浩罕边界，绘画地图，识以红线。至是，集议乌克克卡伦仍依旧界，惟自东北沙滨达巴哈至西南赛留格木山柏郭苏克坝补牌博八，明定界限，所谓乌里雅苏台界约是也。九年，坐乌鲁木齐城陷，褫职留任。十年，俄遣柯福满将军占领库尔札，声收乌鲁木齐，诏荣全赴伊犁收回城池。荣全遂自乌城西进至霍博克赛里，直抵塔尔巴哈台。会天大雪，止舍。逾岁，与俄官布呼策勒傅斯奇集议色尔贺鄂鲁勒，荣全向之索还。俄官阳言请命本国，而阴遣兵袭取玛纳斯，骎骎欲东犯。荣全不获已，返塔城。是时，俄人据伊犁可千馀人，滋骄横，索伦、锡伯苦之。十二年，锡伯窘益甚，荣全济以银，俄官反出阻之。荣全曰：“为我属地，我自济之。与俄奚涉焉？”牒驳之，俄官词屈。上闻而嘉之。
会回构安集延扰动，上命荣全进攻玛纳斯缀寇势，遂复其官。十三年，白彦虎犯上马桥，荣全遣军败之沙子山。光绪二年，师克玛纳斯南、北二城。荣全数有功，寻召入京，历兼护军统领、右翼前锋统领。五年，卒，恤如制。
喜昌，字桂亭，葛济勒氏，满洲镶白旗人，世居吉林。亦以防俄著。初从军征捻，累功至协领。河内之役，以少胜众，功尤盛，晋副都统。西捻平，赐头品秩，充西宁办事大臣，光绪六年，调乌里雅苏台参赞大臣。时中俄有违言，俄军窥吉林边壤。朝命喜昌佐防务，因上言珲春为兵冲要地，宜练马队二千、步队八千资守御。逾岁，抵珲春，相度地势，乃专嘱伊克唐阿防守事，而自率所部顿磨夷石，扼双城、红土岩来路，上韪之。和议成，授库伦办事大臣，条上边防六事，寻谢病归。十七年，卒，予易州建祠。
升泰，字竹珊，卓特氏，蒙古正黄旗人。入赀为员外郎，铨户部。出知山西汾州府，有政声。回寇扰境，录守城功，晋道员，除河东道。历浙江按察使、云南布政使。光绪七年，赏副都统衔，充伊犁参赞大臣，寻授内阁学士。明年，署乌鲁木齐都统，与俄罗斯定阿尔泰山边界。俄人遇事龃龉，升泰执原议不稍让。始受约束。
十三年，改充驻藏帮办大臣。时藏人筑卡隆阿，为印度所败。上命办事大臣文硕令藏人撤卡。文硕谓为藏地，无可撤，严旨责焉，以升泰代之。而藏人誓复仇，顿兵帕克里，将痛击印军。升泰搜集乾隆五十三年旧档，哲孟雄受偪廓尔喀，达赖以日纳宗给之，以雅拉、木支两山为界，持示藏人。藏人曰：“地虽予哲，今哲通英，宜收回。”升泰数止之，不从。英使愿媾和，朝旨令升泰赴边界与印官议约。十四年，印军收哲全境。藏兵又败咱利，亚东、朗热并失。隙愈深，群思报复，升泰数严止之，仍不从。会天寒，印官趣升泰赴议，而藏人请代索哲孟雄、布鲁克巴侵地，否则倾众一战。升泰仍百计谕藏僧，戒藏番毋妄动。及至边，布部长遣兵千七百人护卫。升泰虑为英口实，谢去，并乞印绶封典，升泰允代请诸朝。既与英政务司保尔会于纳荡，索藏偿兵费。升泰曰：“哲为藏属，索费无名。”英人又在布境及后藏干坝修路，藏人益大震。英官要求甚奢，升泰力折之，藏人渐就范。升泰数要英撤兵，英不可。升泰以大雪封山，运粮无所，退驻仁进冈。英人既掠哲地，复羁其部长土尕朗思，置之噶伦绷，招印度、廓尔喀游民垦荒。廷议以哲事无从挽救，虑梗藏议，谕升泰勿问。
藏、哲旧界，本在雅拉、支木。后商人往来咱利，为新辟捷径。升泰议以咱利山分藏、哲界，以符前案。其印、哲界在日喜曲河，拟约中注明。哲部长母挈两孙赴升泰营泣诉，丐中朝作主，升泰无如何。英人又欲易置其部长，升泰力阻之。土尕朗思谓愿弃此居春丕，升泰弗许，虑英责言也。
十五年春，藏兵撤退。升泰请总署达英使，电印军速撤。逮既撤，而英人犹久不订约。升泰上疏略谓：“闻藏人言：‘与有仇之英议和，不若与无仇之俄通好。’设藏番果与通款，英、俄必互相猜忌，后患方长。乞告英使，电趣印督速定藏约。”又言：“与英初次会议，英人欲至藏贸易。告以番情疑诈，始许退至江孜。力言再四，又许退至帕隘。臣力谕藏番，通商万不能免，始出结遵办。今英虑他国援以为请，忽议中止。在藏人固所深愿，在俄人亦不能有所干求。惟日后防范宜严，未可再涉疏懈。入夏至今，旷日持久，请敕总署牒英使速议结。”
十六年，以升泰为全权大臣，与印督定约八款，自布坦交界支莫挚山起，至廓尔喀边界止，分藏、哲界，哲境归英保护，所谓藏印条款是也，语详邦交志。十八年，卒于仁进冈。事闻，优诏赐恤。
善庆，张佳氏，满洲正黄旗人，黑龙江驻防。初从胜保征捻，积勋至协领，赐号济特固勒忒依巴图鲁。克凤阳，擢副都统。论复定远功，晋头品服。同治元年，追捻至灵壁，平宿州寇墟。创发，乞病去。逾岁，朝旨以捻事棘，命选吉林、黑龙江骑旅赴皖。军抵河南，张之万疏留，连败粤寇于南阳及湖北阳邳滩鲜花镇。坐所部兵马疲瘠褫职，仍留军。四年，授吉林双城堡总管。以战功复故官，即于军前除杭州副都统。再坐营马侵踏民田褫职，追击窜贼大同集，被宥。
六年，与刘铭传剿东捻，败之潍县松树山。捻奔赣榆，追及之。铭传自当赖文光，而令善庆当任柱。任柱殊死斗，善庆令骑旅下马结阵疾击之，尸山积，犹进不止。会大雾，窈冥不见人。铭传分军袭其后，善庆率队大呼冲杀，枪炮雨坌，降人潘贵升斩任酋于阵。善庆乘势追击，斩馘千馀级。论功，赏黄马褂。赖酋势益蹙，阻弥河弗能达，乃据寿光王胡城。铭传等分左右进，善庆与温德勒克西拒之。追至凤凰台，为他将所败，就缚于扬州，予骑都尉世职。七年，西捻平，张总愚自沉于河，馀匪为善庆等所歼，晋二等轻车都尉，赴本官。
擢杭州将军。杭州驻防自克复后，昆寿规复营制，连成重建营墙。善庆至，筹设渐备。光绪改元，调绥远城，历宁夏、江宁。召还，授正红旗汉军副都统，驻师通州。十一年，充御前侍卫，佐海军事务。十三年，出为福州将军。次年，卒，予建祠，谥勤敏。
柏梁，字研香，瓜尔佳氏，满洲正白旗人，杭州驻防。父麟瑞，咸丰末阵亡乍浦，见忠义传。柏梁少从其叔父凤瑞出，隶李鸿章军，转战江、浙。攻太仓州，柏梁自南门先登。复攻苏州，战于黄天荡，阵斩悍目。攻嘉兴、宜兴、江阴、金坛，柏梁皆有功。改隶胜保军，战江北，屡捷，累保至协领，赏花翎。杭州克复，调归驻防，补协领。承历任将军办理营务，善庆尤倚任之。光绪中，驻防初设洋枪队，以柏梁充全营翼长，兼掌兵司。规画营制，均照新军式训练，纪律肃然。叙劳，以副都统记名。入觐，奏对称旨。以晓畅戎机、训练出力，赏头品服。驻防旧有旗仓，久为兵燹，柏梁请拨款重建。旋授乍浦副都统。乍浦驻防营毁于粤乱，副都统驻杭州。柏梁莅任，岁至乍浦巡视海防。以劳卒。赐恤如制。
恩泽，字雨三，噶奇特氏，蒙古镶蓝旗人，荆州驻防。光绪初，以佐领从金顺出关，克黄田，复乌鲁木齐诸城，擢协领。其秋，回寇奔呼图壁，追击之，大溃，又扼之头屯河，白彦虎益窘。进攻玛纳斯，轰溃城垣数丈，恩泽先登，诸军继之，城拔，晋副都统。历权巴里坤、乌鲁木齐领队大臣。以刘锦棠荐。除吉林副都统，移珲春。
二十年，日本败盟，与将军长顺筹战守。乃治团练，筑台垒，设疑兵，敌知有备，引兵去。寻署将军。其时东山马贼猖獗，伯都讷、乌拉教匪乘机窃发，窜扰官街、白旗屯。恩泽闻警，率师分击之，夷其坚堡。又遣提督云春等，搜东山逸匪。明年，调黑龙江，督边防。先后疏请改练洋操，招垦荒地，赈恤穷乏。俄而胡匪据观音山南北围，谋劫金厂。恩泽诇知之，严备以待。已，寇果至，营官王槐林等迎击，大败之。别遣将大搜山林，自是首观音山讫乌苏里满卡，千馀里无寇踪。又以挠力沟素窟匪，留兵镇摄之。上以为能，降敕褒嘉。二十五年，卒于官，予黑龙江及立功省分建祠。
铭安，字鼎臣，叶赫那拉氏，内务府满洲镶黄旗人。咸丰六年进士，选庶吉士，授编修，除赞善。累迁内阁学士，历泰陵总兵、仓场侍郎。同治十三年，调盛京刑部。德宗缵业，充颁诏朝鲜正使。光绪二年，勘事吉林，条上四事，曰：剿马贼、禁赌博、设民官、稽荒地，上韪之，命署将军。吉省武备久弛，寇盗充斥。铭安莅任，严治盗。复募猎户为炮勇，号吉胜营。先后檄统领穆隆阿、协领金福，分道追剿，斩馘甚众。益练西丹步队八百，入山穷搜，寇势渐蹙。已，复捕治东山逸匪，擒诛金厂党魁，军威大振。默念吉省幅瀼四五千里，断非十数委员能济事；且旗员未谙民治，请破积习，调用汉官，部臣尼之，铭安抗疏力争，始俞允。
五年，实授。又言盗贼虽平，馀孽未靖，亟宜增置民官，画疆分治。先后奏改伯都讷同知、长春通判，理事，为抚民，置知府、巡道各一，宾州、五常同知二，双城通判、伊通知州、敦化知县各一，并请无分满、汉。又奏弛秧蓡禁，免山兽贡，增各旗义学，士民利赖之。东北与俄接壤，旧设卡伦，无兵驻守。乃遣将分扼要塞，并筑营伯力、红土崖、双城子，守以重兵，因上安内攘外方略，称旨。长春号难治，铭安稔知锺彦才，奏请除通判，部臣以违例请下吏议，铭安盛气抗辩，上两解之。然铭安终不自安，引疾去。寻坐失察属吏受贿，降三级。二十三年，上以治吉有功，部民感念，复故官。明年，乡举重逢，加太子太保。宣统三年，卒，年八十四，诏优恤，谥文肃。
恭钅堂，字振魁，博尔济吉特氏，满洲正黄旗人，大学士琦善子。以任子授吏部主事。累迁郎中，兼内务府银库员外郎，充总理各国事务衙门章京，出为湖北荆宜施道。论捕获江陵教匪功，加按察使衔。同治十年，擢奉天府府尹，坐事降。光绪三年，赏二等侍卫，充乌鲁木齐领队大臣。越二年，迁都统。
先是，陕回阿浑妥明客参将索焕章家。焕章者，前甘州提督索文子也，素蓄异志。戍卒朱小桂告变，提督业普冲惑焕章言，诬斩小桂。及焕章反，乌城陷，业普冲被害。至是恭钅堂廉得实，请予平反。夺索文荣典，分别恤小桂、业普冲及赴援殉难诸臣，人心称快，赐头品秩。九年，除西安将军，病免。十二年，署黑龙江将军。疏请举办漠河金矿，杜俄人觊觎。又建议垦荒十利，曰：储国帑、济民食、严保卫、便辑绥、裕经费、富征收、集商贾、益厘税、广生聚、实边备，诏不许。十四年，实授。明年，移杭州，入觐，道卒天津，诏优恤。子瑞澂，自有传。
庆裕，字兰圃，喜塔腊氏，满洲正白旗人。以翻译生员考取内阁中书，充军机章京，兼总理各国事务衙门行走。从文祥赴奉天剿匪，还补侍读。出知湖北郧阳府。追录平捻功，晋道员。光绪元年，擢奉天府府尹。历迁至漕运总督，调河东河道。九年，除盛京将军。明年，法越构衅，庆裕巡视没沟营、旅顺口、大连湾，谕示居民曰：“有能杀敌立功，擒获奸细者赏。”又遵旨增练苏拉千人、食饷旗兵五百，上言：“整顿旗营，兼顾海防。今日多一兵，即有一兵之用；异日补旗兵，即可裁客兵之饷。所费者少，所系者重。”诏嘉许之。朝鲜乱作，檄提督黄仕林等扼隘口。以营口为兵冲要地，运石塞海口，设电线达省城。建议筹边筹饷机宜，附陈宜变通者三事：一，道府年终加考；一，推广荐举卓异；一，崇府尹品秩，行巡抚事，议行。
十一年，安东十二州县告灾，庆裕筹赈抚恤，民获苏。是秋霪雨，辽河、大凌河暴涨，田禾被淹。发仓以济。设粥厂牛庄、田庄台收养之。明年，金州蝗，旱魃为虐。又明年，兴京水祲，赈如初。十九年，授热河都统。道孙河、半壁店，上流民被灾就食状，并请变通盗案、税额章程。又使吏捕平泉黑役为害乡里者，颇著政声。二十年，调福州将军。闽海关沿袭旧规，吏胥因缘为奸，上敕其整理。既至，钩稽纠剔，蠲苛息烦，弊风尽革。其秋，卒于官，恤如制。
长庚，字少白，伊尔根觉罗氏，满洲正黄旗人。以县丞保知县。伊犁将军荣全调充翼长。时白彦虎纠西宁回匪寇乌垣，进围哈密。安集延酋帕夏并伪元帅马明众，合乌鲁木齐、古牧地、昌吉、玛纳斯、呼图壁汉回，扑犯沙山子，与为遥应，势张甚。长庚奉荣全檄，领练勇赴援。而乌鲁木齐都统景廉所遣黑龙江营总伊勒和布兵亦至。两军夹击，歼擒殆尽，卒解沙山子围。旋赞都统金顺戎幕，总理营务，积勋至道员。光绪六年，授巴彦岱领队大臣。未几，丁母忧。服阕，入觐，上召见，垂询西北情形。长庚手绘舆图，奏陈边事，以阿尔泰山宜设防守，伊犁边防宜筹布置，缠金等境宜开屯山，漠北草地宜善抚绥，及哈萨克应仿例编为佐领等条以对。迁伊犁副都统。
十四年，命充驻藏大臣。行次里塘，值瞻对番族叛。长庚暂往硕般多，廉知衅由番官肆虐酿成，遴员授以机宜，调集汉、土官兵，声罪致讨，歼渠宥胁，严惩藏官，事乃就绪。议者遂欲收其地，仍归川辖。长庚以瞻对自乾隆以来，叛服靡常，劳师糜饷。同治初年，西藏底定，奉旨将瞻对划归达赖喇嘛，派堪布管理。今若蹊田夺牛，使朝廷失信于卫藏，恐所得小而所失大。乃为详定善后章程，与将军岐元、川督刘秉璋等同上。藏乱遂定。
擢伊犁将军。时伊犁当大乱后，万端待理。长庚至，多所规画。葱岭西有帕米尔者，即唐之波谜罗也，东距疏勒约一千四百里。乾隆二十四年，将军富德穷追回酋，一至其地，立碑记焉，然称之为叶什勒库尔，未明言帕米尔三字。嘉、道以来，久未顾问，碑亦湮没。咸、同后，俄人遽以哈萨克右中各部与浩罕八部，设土耳其斯坦、斜米七河、费尔干等省，甚至塔城西之旧雅尔城、阿克苏之察林河卡伦，同就沦胥。葱岭东有坎巨提者，一名干竺特，其都城曰棍杂，与哪咯耳隔水相望，在莎车州西南约二千里。其西北可通帕米尔。坎民贫而多盗，其酋纵掠邻郡。英人责言，牒告我政府。坎酋又交通俄人。英使臣以割分帕地请，政府恐启俄争，拒弗许。时英、俄各以兵压境。长庚致书新疆巡抚陶模，谓：“属地当争，边地当守，兵衅万不可开。况能戡土匪之将士，未足以御强敌；军中所资。仰给内地及滨江海各省，数月乃达。而俄境铁轨已至萨玛尔干，英属铁轨已至北印度之劳尔，迟速迥殊。又新疆南北路与俄地犬牙相错者几五千馀里，虽兵倍加，不敷防守。且俄若以轻兵由齐桑斯克走布伦托海犯镇西、哈密，即可梗我咽喉。当此民穷财匮之时，尤不可轻战。只能备豫不虞，徐图转圜。毋以小忿遂起大衅，增兵徒增民困。”陶模以为然，卒如长庚议。
又伊、塔之间，有巴尔鲁克山者，西连俄界，南逼精河，西南与博罗塔拉接壤，为伊、塔要道，泉甘土沃，久为俄人垂涎。自借与俄后，俄人视为己有。先是，北路劫盗多窟此山，扰行旅。前副都统额尔庆额请租借期满索回。总署以俄使有续借之请，函询情形。长庚详陈利弊，谓此山关系重大，急应收回。随遣员赴塔城与俄领事会商，坚持人随地归之约，卒收回。二十年，甘回作乱，官军兜剿。贼不能得志于甘，欲循白彦虎故事，西窜新疆，由伊犁遁俄境。长庚谍知，遣兵扼守珠勒都斯等地，贼不能越，遂就擒于罗布淖尔。二十二年，命兼镶蓝旗汉军都统。二十六年，拳匪肇乱，俄人调兵入伊。长庚与俄领事交涉，凡教堂及俄人财产，力任保护，谕令退兵，人心乃定。调成都将军，未之任，奉电旨饬赴阿尔泰山查勘界址。旋内召，授兵部尚书。
三十一年，复授伊犁将军。疏陈伊犁应办事宜，并言筹饷练兵，必合新疆全省筹画。将军事权不属，莫若裁去新疆巡抚、伊犁将军，增设总督兼管巡抚事宜，庶呼应灵而事权一。又筹拟北方兴屯、置省事宜，请筑西安至兰州、归化至包头、包头至古城各铁路，皆不果行。
宣统元年，迁陕甘总督。三年，武昌事起，西安等处继之。前陕甘总督升允奉命督办军务，事略定。逊位旨下，长庚乃将总督印交布政使赵惟熙而去。越四年卒，谥恭厚。
文海，字仲瀛，费莫氏，满洲镶红旗人。以翻译举人考取内阁中书，充军机章京，迁侍读。光绪九年，转御史。建言培养人才，宜令中外大臣杜徇情，励廉耻，以植其本，上嘉纳焉。十二年，巡视北城。以兄文治授詹事，依例回避，调户部郎中。十四年，出知贵州安顺府，调贵阳。所莅有声。
二十二年，数迁至按察使，寻加副都统，充驻藏办事大臣。既至，即上言叛番虽靖，馀孽犹存，兵未可罢，愿自任剿办。二十五年，呼图克图第穆构康巴喇嘛用邪术咒诅达赖。文海曰：“此关风化，不可不有以惩之也。”乃奏请夺其名号。已而野番出掠博窝，地为川、藏孔道，行旅苦之。官军入昂多往捕，彼即扼缩隆冈来路，崛强莫能制。文海率众进击，别遣通番语者绕道叩其壁，宣播朝威，反复开喻。于是上博窝业鲁第巴宿木宗，中博窝雨茹寺，下博窝蒲隆、琼多诸寺，皆相率乞款附，数月而事定，赐头品服。未几遘疾，请入川疗治，卒于涂。依尚书例赐恤，予入城治丧。
凤全，字茀堂，满洲镶黄旗人，荆州驻防。以举人入赀为知县，铨四川。光绪二年，权知开县，至则使吏捕仇开正。开正故无赖，痛以重法绳之，卒改为善。李氏为邑豪族，其族人倚势，所为多不法。凤全直法行治，虽豪必夷，以故人人惴恐。历成都、绵竹，补蒲江，署崇庆州，一如治开。举治行第一，擢工卩州直隶州。二十三年，调资州。大足县余蛮子乱起，其党唐翠屏等构众入境。凤全乃治城防，设间谍，练乡勇，联客军，谋定寇至，亟遣军间道袭击。战太平场，捕斩略尽。复越境搜治馀党，不两月而事宁。州属患水祲，民多失业，设法赈济之，全活甚众。再以治行闻，调署泸州。二十八年，权知嘉定府。缘江会匪啸聚，既莅事，举团练，严治通匪土豪，居民莫敢玩法。无何，拳匪延入蜀，嘉定当水陆冲，郡中一夕数惊。凤全内固人心，外严拒守。尝提一旅师四出游弋，匪不敢近。故邻境多破碎，惟嘉郡差全，各国侨民多乐就之，繇是名大著。岑春煊性严厉，喜弹劾，属吏鲜当意，独亟赏凤全，一再论荐。迁成绵龙茂道，特加副都统。
三十年，充驻藏帮办大臣。行抵巴塘，见土司侵细民，喇嘛尤横恣，久蔑视大臣。凤全以为纵之则滋骄，后且婴患，因是有暂停剃度、限定人数之议。喇嘛衔之深，遂潜通土司，嗾番匪播流言，阻垦务，渐至戕营勇，燔教堂，势汹汹。凤全率卫兵五百人往，至红亭子，伏突起，战良久，被害。事闻，予建祠，谥威愍。继室李佳氏留成都，闻变，率子忠顺驰入打箭炉辨遗骸，随丧归省垣。祠既成，乃觞将军、总督以下官及文武士绅，告灵安主，慨然曰：“吾可以见先夫于地下矣！”事毕，夜赴荷池死，获附祀。
凤全清操峻特，号刚直，然性忭急，少权变，不能与番众委蛇，故终及难云。
增祺，字瑞堂，伊拉里氏，满洲镶白旗人，密云驻防。以佐领调黑龙江，佐练兵事，历至齐齐哈尔副都统。光绪二十年，署将军。二十四年，擢福州将军，充船政大臣，兼署闽浙总督，旋迁盛京将军。奉天自中日战后，副都统荣和、寿长编练仁字、育字两军，营务废弛，增祺奏请派员查办，上命李秉衡往查，夺二人职，交部治罪，军制肃然。
二十六年，拳匪乱作，副都统晋昌率众附和，增祺不能阻，遂启战衅。奉省自日还辽南，旅顺、大连既转归俄租，复筑铁道，沿路皆驻俄兵。战累挫，盖平、熊岳先后失守。增祺先以敌强兵脆，大局不支，连电上达，并照会旅顺俄水师提督、营口俄领事，磋商停战，不果。俄兵遂抵省城，诸军皆溃。增祺奏请恭奉盛京大内尊藏圣容、太庙册宝出城。俄兵至，招增祺还，商议善后。增祺往旅顺，与俄议订奉天交地暂约九条，以荒谬交严议，诏革职，寻仍留任。谕杨儒向俄外部商改，以吏治兵权不失自主为要。二十八年，交收东三省条约始成。俄兵驻奉数年，遇事强横，无复公理，增祺隐忍周旋，忧劳备至，至是驻兵始退。
未几，复有俄日之战，朝旨守中立。增祺严饬文武官吏坚明约束，并告两国主兵者勿得犯中立。日兵迫省亟，劝俄兵先退，日兵官始入城，省城幸免战祸。
三十年冬，谕增祺赈抚东三省难民，并发内帑三十万赈之。明年，懿旨复发内帑三十万赈恤。增祺招集流亡，商民复业。颇留意吏治，先后增设洮南、海龙、辽源、开通、靖安、西安、西丰等府县。凡牧厂、围场及蒙荒，逐渐放垦。奉省财政素绌，征榷一切，向无定章，咸丰后始办货厘，光绪初始办盐厘。增祺锐意清理，筹办粮、酒、烟、药各税，明年规章，变通盐法，就厂征税，岁入渐增。尤严治盗，以增官设治为弭盗清源之本。三十一年，以忧免。三十三年，授宁夏将军，改正白旗蒙古都统。宣统元年，迁广州将军，兼署两广总督。三年，调京，仍授都统，兼弼德院顾问大臣，旋去职。越八年，卒，谥简悫。
贻谷，字蔼人，乌雅氏，满洲镶黄旗人。光绪元年举人。以主事分兵部，晋员外郎。十八年，成进士，选庶吉士，授编修，累迁内阁学士。两宫西幸，贻谷闻警，步行追及宣化，流涕入对，随扈西安。授兵部左侍郎，屡召询时政，直言无隐，上皆嘉纳。明年，扈驾还京。兵部公署已毁，假柏林寺为廨舍。贻谷昕夕莅事，如在行在时。
是冬，山西巡抚岑春煊奏晋边察哈尔左右翼及西北乌兰察布、伊克昭两盟荒地甚多，请及时开垦，派大员督办。诏以贻谷为督办蒙旗垦务大臣。贻谷有经济才，艰贞自励。既奉命，锐以筹边殖民为己任。其督垦地界，绵延直、晋、秦、陇、长城、河套，凡数千里。统筹全局，拟陈开垦大纲，规画至详。疏入报可，并加理藩部尚书衔，节制秦、晋、陇沿边各厅州县。旋复授绥远城将军，事权始一。
贻谷首重官垦。立垦务局，设东路公司，官商合办。初办察哈尔右翼，改旧设押荒局为丰宁垦务局，旋分为丰镇、宁远两局。清查旧垦，招辟生荒，派员丈勘绘图，酌留蒙员随缺地亩及公共牧厂，其馀乃悉开放之。牛羊群地，错处左右翼间，直隶、山西民户，频年互争，贻谷亲往勘之，由固尔班诺尔中分界址，其争始息。继放察哈尔左翼地，为留牧厂、随缺，与右翼同。移正黄旗牛羊两群于商都牧群，又移骟马群于骒马群，筹拨直、晋边厅学田。乌兰察布、伊克昭两盟夹河套为部落，乌拉特三公，杭锦、达拉特数旗，尤逼近套。其地恃河渠灌之，自元、明以还，渠尽湮废，或并古道不存。贻谷躬莅其地相度，修通长济、永济两大干渠，又疏濬塔布河、五加河、老郭诸渠，增凿枝渠数十、子渠三百馀道，水利始兴。先后六年，始自察哈尔两翼八旗，而推之二盟十三旗，以及土默特、绥远右卫与驻防马厂各地，凡垦放逾十万顷，东西二千馀里。绝塞大漠，蔚成村落，众皆称之。
复以时创设陆军，置枪炮器械，筑营垒，兴警察，立武备陆军学校及中小蒙学校数十所，创工艺局、妇女工厂。资送绥远学生出洋，或就北洋学堂肄业。建设兴和、陶林、武川、五原、东胜五厅。练巡防马步十营，修缮绥远城垣，濬城外沟渠，建筑蒙地村屯，植树造林，劝课园圃果实蔬菜。暇辄就田间耕夫妇竖问疾苦，或策单骑驰营垒，召士卒申儆之，教之以习勤崇俭，戒嗜好，勤勤如训子弟，不率者乃罚谴之。方其治河套垦地，蒙人时起抗阻，台吉丹丕尔攘其旗主地，戕文武官吏，贻谷请于朝诛之，众始帖伏。
三十四年，贻谷劾归化城副都统文哲珲侵吞库款，而文哲珲先以败坏边局、蒙民怨恨劾贻谷。朝命军机大臣鹿传霖等往查，传霖以已革布政使樊增祥等为随员，奏覆，衹贻谷职，逮京，下法部勘问，三年不能决，卒坐诛丹丕尔事，谴戍川边。宣统三年赴戍，方经鄂，武昌变起，直隶总督陈夔龙奏请进止，诏改易州安置。国变后，尝自叹曰：“昔姜采谴戍宣城卫，自号‘宣城老兵’。吾其终此矣！即死，必葬于是。”丙寅年，卒。晋边官绅念其德，请昭雪，释处分，遂葬易州白杨村，成其志。
信勤，字怀民，钮祜禄氏，满洲镶黄旗人。以荫生累至浙江布政使，署巡抚，代贻谷为绥远城将军。督办垦务，踵其遗规。益勤远略，颇礼致贤才，思有所建树，功未竟而遽罢。辛亥后，久病，卒。
论曰：将军、都统，职视专圻，西北边疆大臣与之并重。非才足当一面者不能任也。荣全、升泰以下诸人，或多战绩，或著边功，或勤旗务，或兼民治，所至皆能尽其职，多有可称，故并著于篇。
