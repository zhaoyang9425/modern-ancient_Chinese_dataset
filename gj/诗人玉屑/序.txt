诗之有评，犹医之有方也。评不精，何益于诗；方不灵，何益于医！然惟善医者能审其方之灵，善诗者能识其评之精，夫岂易言也哉！诗话之编多矣，《总龟》最为踈驳，其可取者惟《苕溪丛话》；然贪多务得，不泛则冗，求其有益于诗者，如披砂简金，闷闷而后得之，故观者或不能终卷。友人魏菊庄，诗家之良医师也，乃出新意，别为是编。自有诗话以来，至于近世之评论，博观约取，科别其条，凡升高自下之方，繇粗入精之要，靡不登载。其格律之明，可准而式；其鉴裁之公，可研而核；其斧藻之有味，可咀而食也。既又取三百篇、骚、选而下，及宋朝诸公之诗，名胜之所品题，有补于诗道者，尽择其精而录之。盖始焉束以法度之严，所以正其趋向，终焉极夫古今之变，所以富其见闻。是犹仓公、华佗，按病处方，虽庸医得之，犹可借以已疾，而况医之善者哉！方今海内诗人林立，是书既行，皆得灵方，取宝囊玉屑之饭，瀹之以冰瓯雪盌，荐之以菊英兰露，吾知其换骨而仙也必矣。姜白石云：不知诗病，何由能诗，不观诗法，何由知病？人非李杜，安能径诣圣处！吾党盍相与懋之！君名庆之，字醇甫，有才而不屑科第，惟种菊千丛，日与骚人佚士，觞咏于其间。阁学游公受斋先生，尝赋诗嘉之，有“种菊幽探计何早，想应苦吟被花恼”之句，视其所好事，以知其人焉。淳佑甲辰长至日，玉林黄升叔旸序。
