黄帝问曰∶病之生时，有喜怒不测，饮食不节，阴气不足，阳气有余，营气不行，乃发为痈疽，阴阳气不通，而热相搏，乃化为脓，小针能取之乎？岐伯对曰∶夫致使身被痈疽之疾，脓血之聚者，不亦离道远乎。痈疽之生，脓血之成也，积聚之所生。故圣人自治于未形也，愚者遭其已成也。曰∶其已有形，脓已成，为之奈何？曰∶脓已成十死一生。曰∶其已成有脓血，可以小针治乎？曰∶以小治小者其功小；以大治大者其功大；以小治大者多害大，故其已成脓血者，其惟砭石 锋之所取也。曰∶多害者，其不可全乎？曰∶在逆顺焉耳。曰∶愿闻顺逆曰∶已为伤者，其白晴青黑，眼小，是一逆也；内药而呕，是二逆也；腹痛渴甚，是三逆也；肩项中不便，是四逆也；音嘶色脱，是五逆也。除此五者为顺矣。
邪之入于身也深，其寒与热相搏，久留而内着，寒胜其热则骨疼肉枯，热胜其寒则烂肉腐肌为脓，内伤骨为骨蚀。有所疾前，筋屈不得伸，气居其间而不反，发为筋瘤也。有所结，气归之，卫气留之，不得复反，津液久留，合而为肠（一本作疡）疽，留久者数岁乃成。以手按之柔。有所结，气归之，津液留之，邪气中之，凝结日以易甚，连以聚居为昔瘤，以手按之坚。有所结，气深中骨，气因于骨，骨与气并息，日以益大，则为骨疽。有所结，气中于肉，宗气归之，邪留而不去，有热则化为脓，无热则为肉疽。凡此数气者，其发无常处而有常名。曰∶病痈肿，颈痛胸满腹胀，此为何病？曰∶病名曰厥逆，灸之则喑，石之则狂，须其气并，乃可治也，阳气重上（一本作止），有余于上，灸之，阳气入阴，入则喑；石之，阳气虚，虚则狂；须其气并而治之，使愈。曰∶病颈痈者，或石治之，或以针灸治之，而皆已，其治何在？曰∶此同名而异等者也。夫痈气之息者，宜以针开除去之；夫气盛血聚者，宜石而泻之。此所谓同病而异治者也。曰∶诸痈肿，筋挛骨痛，此皆安在？曰∶此皆寒气之肿也，八风之变也。曰∶治之奈何？曰∶此四时之病也，以其胜治其俞。暴痈筋濡（一本作软），随分而痛，魄汗不尽，胞气不足，治在其经俞。腋痈大热，刺足少阳五，刺而热不止，刺手心主三，刺手太阴经络者，大骨之会各三。痈疽不得顷回。痈不知所，按之不应手，乍来乍已，刺手太阴傍三，与缨脉各二。治痈肿者刺痈上，视痈大小深浅刺之，刺大者多而深之，必端内针为故止也（《素问》云∶刺大者多血，小者深之，必端内针为故止）。
项肿不可俯仰，颊肿引耳，完骨主之。咽肿难言，天柱主之。 肿唇痈，颧 主之。
颊肿痛，天窗主之。头项痈肿不能言，天容主之。身肿，关门主之。胸下满痛，膺肿，乳根主之。马刀肿 ，渊腋、章门、支沟主之。面肿目痈肿，刺陷谷出血立已。犊鼻肿，可刺其上，坚勿攻，攻之者死。痈疽，窍阴主之。
厉风者，索刺其肿上，已刺以吮其处，按出其恶血，肿尽乃止，常食方食，无食他食。脉风成为厉。
管疽发厉，窍阴主之。头大浸淫，间使黄帝问曰∶愿尽闻痈疽之形与忌日名？岐伯对曰∶痈发于嗌中，名曰猛疽。不急治化为脓，脓不泻塞咽，半日死；其化为脓者，脓泻已，则合豕膏，冷食三日已。发于颈者，名曰夭疽。其状大而赤黑，不急治则热气下入渊腋，前伤任脉，内熏肝肺，熏则十余日死矣。阳气大发，消脑瘤项，名曰脑烁。其色不乐，脑项痛如刺以针，烦心者，死不治。发于肩及 ，名曰疵疽。其状赤黑，急治之。此令人汗出至足，不害五脏，痈发四五日，逆 之。发于腋下，赤坚者，名曰米疽。治之以砭石，欲细而长，疏砭之，涂以豕膏，六日已，勿裹之。其痈坚而不溃者，为马刀挟瘿，以急治之。发于胸，名曰井疽。其状如大豆，三四日起，不早治，下入腹，不治，七日死。发于膺，名曰甘疽。色青，其状如谷实栝蒌，常苦寒热。急治之，去其寒热；不急治。十岁死，死后出脓。痈发于胁，名曰败疵。
此言女子之病也，灸之。其状大痈脓，其中乃有生肉大如赤小豆，治之以陵翘草根及赤松子根各一升，以水一斗六升，煮之令竭得三升，即强饮，浓衣坐于釜上，令汗至足已。发于股胫（一作 ），名曰股胫疽。其状不甚变色，痈脓内薄于骨，急治之，不急治，四十日死。发于尻，名曰锐疽。其状赤坚大，急治之，不治，三十日死。发于股阴，名曰赤弛。不治，六十日死；在两股之内，不治，十日死。发于膝，名曰疵疽，其状大痈，色不变，寒，发于阳者，百日死，发于阴者四十日死。发于胫，名曰兔啮，其状如赤豆，至骨，急治之，不急治，杀人。发于内踝，名曰走缓。其状痈，色不变，数石其俞而止其寒热，不死。
发于小指发，急除去之，其状黑者不可消，辄益不治，百日死。发于足指，名曰脱疽。其状赤黑者，死不治；不赤黑者不死。治之不衰，急斩去之，不去则死矣。
黄帝问曰∶何为痈？岐伯对曰∶营气积留于经络之中，则血泣而不行，不行则卫气归之，归而不通，壅遏而不得行，故曰热。大热不止，热胜则肉腐，肉腐则为脓。然不能陷肌肤于骨髓，骨髓不为焦枯，五脏不为伤，故名曰痈。曰∶何谓疽？曰∶热气纯盛，下陷肌肤筋髓骨肉，内连五脏，血气竭绝，当其痈下筋骨，良肉皆无余，故名曰疽。疽者，曰其上皮夭瘀兔一， （《灵枢》作腓）二，背三，五脏之俞四，项五。此五部有疽死也。曰∶身形应九野奈何？曰∶请言身形之应九野也。左手（一作足）应立春，其日戊寅己丑；左胸（一作胁）应春分，其日乙卯；左足应立夏，其日戊辰己巳；膺喉头首应夏至，其日丙午；右手应立秋，其日戊申己未；右胸（一作胁）应秋分，其日辛酉；右足应立冬，其日戊戌己亥；腰尻下窍应冬至，其日壬子；六腑及鬲下五脏应中州，其日大禁，太乙所在之日，及诸戊己。凡此九者，善候八正所在之处，主左右上下体体有痈肿者，欲治之，无以其所直之日溃治之，是谓天忌日也。
五子夜半 五丑鸡鸣 五寅平旦五卯日出 五辰食时 五巳KT 中五午日中 五未日 五申晡时五酉日入 五戌黄昏 五亥人定以上此时得疾者皆不起。
