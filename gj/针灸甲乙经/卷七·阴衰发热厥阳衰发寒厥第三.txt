黄帝问曰∶厥之寒热者，何也？岐伯对曰∶阳气衰于下则为寒厥，阴气衰于下则为热厥。曰∶热厥必起于于足下者，何也？曰∶阳气起于足五指之表。阴脉者，集于足下而聚于足心，故阳胜则足下热。曰∶寒厥必起于五指而上于膝者，何也？曰∶阴气起于五指之里，集于膝下而聚于膝上，故阴气盛则从五指到膝上寒。其寒也，不从外，皆从内。曰∶寒厥何失而然也？曰厥阴者，众筋之所聚（《素问》作前阴者宗筋之所聚），太阴、阳明之所合。春夏则阳气多而阴气少，秋冬则阴气盛而阳气衰。此人质壮，以秋冬夺于所用，下气上争不能复，精气溢下，邪气从而上之。所中（《素问》所中二字作气因于中）阳气衰，不能渗营其经络，阳气日损，阴气独在，故手足为之寒。曰∶热厥何如？曰∶酒入于胃，则络脉满而经脉虚。脾主为胃行其津液者也。阴气虚则阳气入，阳气入则胃不和，胃不和则精气竭，精气竭则不营其四肢。此人必数醉，若饱以入房，气聚于脾中不得散，酒气与谷气相搏，热遍于身，内热而溺赤。夫酒气盛而 悍，肾气日衰，阳气独盛，故手足为之热。曰∶厥或令人腹满，或令人暴不知人，或至半日，远至一日，乃知人者，何谓也？曰∶阴气盛于上则下虚，下虚则腹满，腹满（《素问》腹满二字作阳气盛于上）则下气重上而邪气逆，逆则阳气乱，阳气乱则不知人矣。太阳之厥则肿首，头重，足不能行，发为眩仆。阳明之厥，则癫疾，欲走呼，腹满不得卧，面赤而热，妄见妄言。少阳之厥，则暴聋，颊肿而热，胁痛， 不可以运。太阴之厥，则腹满胀，后不利，不欲食，食则呕，不得卧。少阴之厥，则舌干溺赤，腹满心痛。厥阴之厥，则少腹肿痛， 胀，泾溲不利，好卧屈膝，阴缩， 内热。盛则泻之，虚则补之，不盛不虚，以经取之。
请言解论，与天地相应，四时相副，人参天地，故可为解。下有渐洳，上生薄苇，此所外，皮肤缓，腠理开，血气盛，汗大泄，皮淖泽。寒则地冻水冰，人气在中，皮肤致，腠理闭，汗不泄，血气强，皮坚涩。当是之时，善行水者，不能往冰；善穷地者，不能凿冻。夫善用针者，亦不能取四逆，血脉凝结，坚搏不往来，亦不可即柔。故行水者，必待天温冰释；穷地者，必待冻解，而后地可穷。人脉犹是，治厥者，必先熨火以调和其经，掌与腋，肘与脚，项与脊，以调其气。大道已通，血脉乃行。后视其病，脉淖泽者，刺而平之，坚紧者，破而决之，气下乃止，此所谓解结。用针之类，在于调气。气积于胃，以通营卫，各行其道。
宗气留积在海，其下者注于气街，上行者注于息道。故厥在足，宗气不下，脉中之血凝而留止，弗之火调，针弗能取。用针者，必先察其经络之虚实，切而循之，按而弹之，视其应动者，乃后取而下之。六经调者，谓之不病，虽病谓之自已。一经上实下虚而不通者，此必有横络盛加于大经，令之不通。视而泻之，通而决之，是所谓解结者也。上寒下热，先刺其项太阳久留之，已刺则火熨项与肩臂，令热下合（一本作冷）乃止，所谓推而上之者也。上热下寒，视其虚脉而陷下于经络者取之，气下而止，所谓引而下之者也。
刺热厥者，留针反为热；刺热厥者，二阴一阳；刺寒厥者，一阴二阳。所谓二阴者，二刺阴；所谓二阳者，二刺阳。热厥取太阴、少阳。寒厥取阳明、少阴，于足留之。厥胸满面肿者，肩中热，暴言难，甚则不能言，取足阳明。厥气走喉而不言，手足微满清，大便不利，取足少阴。厥而腹膨膨，多寒气，腹中 （音最，《九墟》作荣），便溲难，取足太阴。
？，清取足阳明，清则补之，温则泻之。厥逆腹满胀，肠鸣，胸满不得息，取之下胸三肋间咳而动应手者，与背俞以指按之立快。足厥喘逆，足下清至膝，涌泉主之。
