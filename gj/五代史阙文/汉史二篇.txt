明宗妃也。从益，明宗幼子也。而见于《汉史》者，为汉祖所杀故也汉高祖自太原起军建号，至洛阳，命郭从义先入京师，受密旨，杀王淑妃与许王从益。淑妃临刑，号泣曰：“吾家子母何罪吾儿为契丹所立，非敢与人争国，何不且留我儿，每年寒食使持一盂饭，洒明宗陵寝！”闻者无不泣下。臣谨按隐帝朝，诏史臣修《汉祖实录》，叙淑妃、从益传，但云“临刑之日，焚香俟命”，盖讳之耳。
汉隐帝朝，洙为开封尹。周祖自邺起兵，洙尽诛周祖之家子孙妇女十数人，极其惨毒。及隐帝遇害，周祖以汉太后令，收洙下狱，使人责之。洙对曰：“某为汉家戮叛族耳，不知其他。”周祖怒，遂杀之。臣谨按周世家朝史官修《汉隐帝实录》，洙之忠言，讳而不载。
