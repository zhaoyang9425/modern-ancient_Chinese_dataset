梁开平初，潞州行营使李思安奏：壶关县壤乡民伐树，树仆，自分为二，中有六字，如左书云：“天十四载石进。”梁帝藏于武库，时莫详其义。至晋帝即位，识者曰：“天字取四字两画，加之于傍，即丙字也。四字去中之两画，加十，即申字也。帝即位之年，乃丙申也。进者，晋也。石者，姓也。”臣谨按天祐二十年岁在癸未，其年庄宗建号，改同光元年。至清泰三年岁在丙申，其年晋祖即位，改元天福元年，自未至申，凡十四载矣。故谶书云“天十四载石进”者，言自天祐灭后十四载，石氏兴于晋也，岂不明乎！而拆字解谶，以就丙申，非也。
