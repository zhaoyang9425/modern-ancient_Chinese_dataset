【经】九年春，齐人杀无知。公及齐大夫盟于既。夏，公伐齐纳子纠。齐小白入于齐。秋七月丁酉，葬齐襄公。八月庚申，及齐师战于干时，我师败绩。九月，齐人取子纠杀之。冬，浚洙。
【传】九年春，雍廪杀无知。
公及齐大夫盟于既，齐无君也。
夏，公伐齐，纳子纠。桓公自莒先入。
秋，师及齐师战于干时，我师败绩，公丧戎路，传乘而归。秦子、梁子以公旗辟于下道，是以皆止。
鲍叔帅师来言曰：「子纠，亲也，请君讨之。管、召、仇也，请受而甘心焉。」乃杀子纠于生窦，召忽死之。管仲请囚，鲍叔受之，乃堂阜而税之。归而以告曰：「管夷吾治于高傒，使相可也。」公从之。
