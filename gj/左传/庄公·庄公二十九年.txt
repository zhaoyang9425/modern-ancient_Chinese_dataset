【经】二十有九年春，新延厩。夏，郑人侵许。秋，有蜚。冬十有二月，纪叔卒。城诸及防。
【传】二十九年春，新作延厩。书，不时也。凡马日中而出，日中而入。
夏，郑人侵许。凡师有钟鼓曰伐，无曰侵，轻曰袭。
秋，有蜚，为灾也。凡物不为灾不书。
冬十二月，城诸及防，书，时也。凡土功，龙见而毕务，戒事也。火见而致用，水昏正而栽，日至而毕。
樊皮叛王。
