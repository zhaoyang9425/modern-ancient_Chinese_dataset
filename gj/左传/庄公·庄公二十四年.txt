【经】二十有四年春王三月，刻桓宫桷。葬曹庄公。夏，公如齐逆女。秋，公至自齐。八月丁丑，夫人姜氏入。戊寅，大夫宗妇觌，用币。大水。冬，戎侵曹。曹羁出奔陈。赤归于曹。郭公。
【传】二十四年春，刻其桷，皆非礼也。御孙谏曰：「臣闻之：『俭，德之共也；侈，恶之大也。』先君有共德而君纳诸大恶，无乃不可乎！」
秋，哀姜至。公使宗妇觌，用币，非礼也。御孙曰：「男贽大者玉帛，小者禽鸟，以章物也。女贽不过榛栗枣修，以告虔也。今男女同贽，是无别也。男女之别，国之大节也。而由夫人乱之，无乃不可乎！」
晋士𫇭又与群公子谋，使杀游氏之二子。士𫇭告晋侯曰：「可矣。不过二年，君必无患。」
