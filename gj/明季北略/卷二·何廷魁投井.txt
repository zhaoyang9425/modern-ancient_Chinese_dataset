何廷魁，字汝谦，山西大同人，万历辛丑进士，授泾县知县，改令宁晋。入为刑部主事，升归德知府，擢西宁副使，降黎平知府，寻备兵辽阳，与袁应泰多抵牾，争纳降事不得，乃贻书家人曰：吾不知死所矣。沈阳陷，同事者争遣其孥，公曰：吾不敢为民望。大兵济河，请于应泰，乘半渡急击。不听。及薄城未合，请悉锐御之，又不听。城陷，还署，怀印自投于井。妾高氏、金氏从之。婢仆六人，一时同死。赠光禄寺卿，再赠大理寺卿，谥忠愍，荫一子，锦衣世百户，赐祭，祀昭忠。
