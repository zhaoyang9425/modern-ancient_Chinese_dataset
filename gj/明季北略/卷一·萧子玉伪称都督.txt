万历四十五年丁巳，辽抚使辽阳材官萧子玉伪称都督，衔命使辽东。子玉盛其仪从临境，彼不郊迎。子玉大怒，诟之曰：天使俨临而大都督不出，是辱皇朝也；将归问罪。大清主闻之，欢然属橐鞬迎道左，供具甚丰腆。子玉大喜，相与尽欢。徐致诘不贡市之命。从容对曰：本部之蜜，犹天朝之五谷。五谷有不登之年，皇朝将谁是诘耶？本部五谷来花疏蜂死，是以不供。俟春枝花满，酿熟花衙，当复贡市如初。此琐耳，何烦圣虑？厚赠子玉，并辔而出。至别处，从马上拍子玉肩笑曰：汝是辽阳无籍萧子玉也，安得假称都督临我郊境？我非不能杀汝，奏之圣明，顾不忍贻天朝以辱耳。为我致意抚台，后毋再作许事。子玉狼狈西奔。抚台闻之，闭门累日（按辽抚疑即李维翰）。
