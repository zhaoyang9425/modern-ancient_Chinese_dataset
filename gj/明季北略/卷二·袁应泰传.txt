袁应泰，字大来号位宇，凤翔人。万历乙未进士，除临漳知县，筑长堤四十余里，以御漳水，升工部主事。又备兵淮徐以岁饥发赈，被参移疾归。起河南参政，备兵永平。会边报警，庚申八月初九升佥都御史巡抚辽东。熊廷弼既以人言去任，十月初十乃升兵部侍郎，赐剑经略辽东，既至辽，上疏言：臣父遗书，命臣不得请告乞骸，病医于斯，死葬于斯，如以罪蒙谴，亦愿编为士伍以杀敌，不敢入山海关一步。有旨褒答。初熊廷弼守辽阳部署严整，应泰至微有改张，而收降一事，殊不厌人心。应泰谓西人以食尽投东，东辄抚为锐师，姑收之以壮我而孤敌，计良便。迨沈阳破，监军欲诛降人，就缚矣，应泰验其背负重创慰遣之，而骂缚者，既与死难诸臣积相左，而他苟活者无所诿辜。竞曰：辽不自亡，降人亡之云。城陷应泰于城楼上望阙拜疏曰：臣至辽见人心不固，不可以守，是以有死辽葬辽之誓，今果陷，臣力竭而死，望皇上收拾人心为恢复计。复寄书辞其父，遂自缢死。内淫姚居秀从之。仆唐世明凭尸大恸，纵火焚楼而死。朝廷以应泰妄，收降人，轻信叛将，致亡沈辽，及明年十月始得赠兵部尚书予祭，荫一子入监云。
