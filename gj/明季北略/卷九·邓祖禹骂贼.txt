邓祖禹，字又元，湖广蕲水人，习骑射，中万历己未武进士，选沈阳守备。未几，大清兵至，祖禹入阵多格杀，中矢坠地将死，夜半乃苏，呼城入，负矢如猬，创甚，遂告归。寻起宣府守备。崇祯初，京城困，申甫全军皆没，祖禹提兵遇于芦沟桥，殊死战，势稍郤，晋涿州副总兵。流贼乱，移镇黄德，寻守孝感，忽报应城破，巡抚檄往援，所携止七百人，比至寂然，甫入城，相度，贼四面掩至，围数重，祖禹破围，退保西门外，顾左右曰：吾受国厚恩，谊当血战以报皇上，突围得出，幸也，不则以死继之。复何言？围坚不得出，遂被执。贼素敬祖禹，解其缚，治酒安上坐。且罗拜曰：须公为我作一主盟。祖禹曰：朝延福大，诸贼何敢如此？贼请之至再。祖禹骂益厉。曰：若此，须换郤肝心。张献忠怒曰。换郤汝心肝，亦不难也。遂呼众曳出，缚大树土，剖心剜肝杀之。
