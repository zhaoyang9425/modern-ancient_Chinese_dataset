收枣子，一层稻草一层枣，相间藏之，则不蛀。
藏栗不蛀，以栗篰烧灰淋汁，浸二宿出之，候干，置盆中，以沙覆之。藏西瓜，不可见日影，见之则芽。
收鸡豆，晒干入瓶，箬包好，埋之地中。
藏金橘于绿豆中，则经时不变。
藏柑子，以盆盛，用干潮沙盖。
木瓜同法。
收湘橘，用汤煮过，瓶收之，经年不坏。
藏胡桃，不可焙，焙则油。
藏梨子，用罗卜间之，勿令相着，经年不坏。
梨蒂插萝卜内，亦不得烂。
藏香团，同法。
栗子与橄榄同食，作梅花香。
炒栗子、白果，拳一个在手，勿令人知，则不爆。
水杨梅入烰炭，不烂。
以缸贮细沙，藏柑橘、梨、榴之属于其中，久而不坏。
如柑橘顿近米处，便速烂。
梨子纸裹入新瓶，可藏至二月。
石榴煎米泔百沸汤，淖过晾干，可至来年夏，不损坏。
梨子藏北枣中，可以致远。
榧子用盛茶瓶贮之，经久不坏。
藏生枣子用新沙罐，一层淡竹叶枝，古老铜钱数个，白矾少许，浸水井内，经年不坏。
藏桃、梅之属于竹林中，拣一大竹，截去上节，留五尺，通之，置果于竹中，以箬封泥涂之，隔岁如新撷。
摘银杏，以竹篾箍其根，过一宿，击篾则实尽落。
鸡豆子连蒲元水藏于新瓷器内，供时旋剥，甚妙。
蜜饯夏月多酸，可用大缸盛细沙，时以水浸湿，置瓶其上，即不坏。
梨子怕冻，须用沙瓮，着稻糠拌和藏之，以草塞瓶口，使其通气，可留过春。
松子用防风数两置裹中，即不油。
梨子每个以其柄插萝卜中，藏漆盒内，可以久留。
风栗，以皂荚水浸一宿，取出晾干，篮盛挂当风，时时摇之。
收柑橘，用黄砂坛，以晒燥松毛拌之，则不烂。
松毛湿，则又晒燥换之。
无松毛，早稻草铡断，亦好。
闽中藏生荔枝，六七分熟者，用蜜一瓮浸之，密扎，令水不入，投井中，用时取出，其色如鲜。 收胡桃松子，以粗布作袋，挂当风中。
收桃子，以麦麸作粥，先入少盐，盛盆内，候冷，以桃子纳其中，冬月取以侑酒极佳。
桃不可太熟，须择其颜色青红可爱者。
凡果品皆忌酒，酒气熏即损坏。
葡萄方熟，用蜡纸裹紧，扎封以蜡，可留到冬。
栗蒲安在壳中，可以久留。
食胡桃多者，令人吐血。
黄蜡同栗子嚼，成水。
栗子同橄榄嚼，其味甘清，名曰：“风流脯”。
