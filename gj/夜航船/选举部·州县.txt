（附幕、判、丞、簿、尉、吏）
宋置知州，名因唐始。舜有州牧。宋太祖置州通判。
周置县正。秦孝公置县令、丞。唐宣宗始置知县。宋仁宗置县丞。隋炀帝置主簿。
后汉馆陶公主为子求郎，不许，赐钱十万缗。明帝谓群臣曰：“郎官上应列宿，出宰百里，苟非其人，则民受其殃矣！”
唐宪宗时，王乔为叶县令，有神术。每朔望朝，帝怪其来速，不见车骑，密令太史伺之。言其临至，有双凫从南飞来，举罗张之，但得双舄。诏尚方视之，则向年所赐尚书履也。
《韩子》：晋公问赵武曰：“中牟，三国之股肱，邯郸之肩髀也。寡人欲得一良令，其谁可？”武曰：“刑伯可。”
后汉鲁恭为中牟令，蝗不入境，司徒袁安遣使往察之。值恭息桑阴下，有雉在旁，使者谓小儿曰：“何不捕之？”曰：“雉将雏。”乃语恭曰：“公为政有三异：积德禳灾，一异；仁及禽兽，二异；童子有仁心，三异。”
宓子贱治单父，喜弹琴，身不下堂而单父治。唐诗云：“百里春风回草野，一轮明月照琴堂。”
潘岳为河阳令，公余值桃李花，人称曰“花满河阳”。
唐乔智明为隆虑令，县民爱之，号为神君。黄浮为童阳令，亦号神君。
晋曹摅补临淄令，纵死囚归家，克日而还，一县叹服，号曰：“圣君”。
唐房谦为长葛令，治为天下第一。百姓号为慈父。擢司马，县民泣曰：“房明府今去，吾属何以生为？”乃立碑颂德。
汉袁绍问陈元方曰：“卿家君在太丘，远近称之，何所履行？”元方曰：“强者绥之以德，弱者抚之以仁。”杜诗云：“姚公美政谁与俦，不减当年陈太丘。”
唐元德秀为鲁山令，诚信化人，士夫高其行，称之元鲁山。
齐傅僧绰、子琰并为山阴令，父子并着奇绩。世谓傅氏有治县谱，子孙相传，不以示人。
宋寇准知巴东县，手植双柏于县庭，民以比甘棠，谓之莱公柏。
宋真宗朝，鲁宗道为海盐令，疏治东南旧港口，导海水至邑下，人以为利，号鲁公浦。
晋赵简子使尹铎为晋阳，将行，请曰：“以为茧丝乎，抑为保障乎？”简子曰：“保障哉。”
唐岑参《送宇文舍人出宰元城》诗：“县花迎墨绶，关柳拂铜章。别后能为政，相思淇水长。”
刘玄明历建康、山阴令，治每为天下第一。傅翙代之，问玄明白：“愿闻旧政。”对曰：“作令无他术，惟日食一升米饭而莫饮酒，此第一策也。”
陶潜为彭泽令，县有公田，悉令种秫，曰：“吾常得醉于酒足矣。”
王士弘为海宁知县，有惠政，祷甘霖，除虎害。邑人歌曰：“打虎得虎，祈雨得雨。岂弟君子，民之父母。”
温县知县沃墅，令民垦辟荒芜，树艺桑枣。百姓歌曰：“田野辟，沃公力。衣食足，沃公育。”
刘陶，顺阳长，多惠政，以疾免。民思而歌之曰：“悒然不乐，思我刘君。何得复来，安我下民。”
周健知全州，任满，民诣阙请留，进秩还治。杨士奇赠以诗，有云：“归到清湘三月暮，郊南骑马劝春耕。”
沈度为余干令，父老以三善名其堂：一曰田无废土，二曰市无游民，三曰狱无宿系。
吴在木知余干，有白雀青鹿之瑞。民歌曰：“吴在木，政严肃，恶者忧羁囚，善者乐化育。鸟有白翎雀，兽有青毛鹿，不见大声急走人，昔之屡空今皆足。”
张谠为德兴令，民颂之曰：“张侯张侯，敷政优游。农乐其业，禾麦有秋。”
何正为萍乡令，民歌之曰：“寇至侯御之，民饥侯食之。”
晋郗超为桓温参军，谢安、王坦之诣新亭论事，温令超卧帐中听之，风动帐开。安笑曰：“郗生可谓入幕之宾矣。”
《南史》：王俭用庾果之为卫将军长史，萧沔与俭书曰：“盛府元僚，实难其选；庾景行泛绿水芙蓉，何其丽也！”时人以入俭府为莲花幕。
唐齐，开元初姚崇擢为中书舍人。论驳诏诰，皆援证古谊。朝廷大政，必资之。时号解事舍人。
《南史》：孔凯除长史，醉日居多，而明晓政事，醒时判决，未尝有壅。人曰：“孔公一月二十九日醉，胜世人二十九日醒也。”
晋桓温辟王珣为主簿，郗超为参军。超多须髯，珣体短小。人语曰：“髯参军，短主簿，能令公喜，能令公怒。”
狄仁杰为汴州参军，以吏诬诉，即讯。黜陟使阎立本异其才，谢曰：“仲尼称观过知人。君可谓沧海遗珠矣。”荐授并州法曹参军。高宗幸汾阳宫，道出妒女祠。俗言：盛服过者致风雷之变。更发卒数万，改驰道。仁杰曰：“天子之行，风伯清尘，雨师洒道，何妒女避耶！”止其役，帝壮之。出为宁州刺史。
裘贤通判潮州，为政勤，爱民笃。尝出劝农，释冠带，执农具以耕，其妻馌之。其年大熟，人皆以为劝农所致。
杨玙为高邮判，民颂曰：“为政不宽还不猛，处心无党更无偏。”
杨瑾知华亭，秩满，父老为二旗以饯，题其上曰：“农人不为题诗句，但称一味好官人。”
何瀞为松江司李，知府王衡赠诗云：“关门共惜寒毡苦，断狱争夸老吏明。”
陶安字主敬，明太祖留参幕府，尝榜其门曰：“国朝谋略无双士，翰苑文章第一家。”
王斌，龙阳丞，为民筑堤，无旱潦灾。民歌之曰：“王父母，筑围堤。民乐业。我无饥。”
王升，桐城县丞。时黄蘖山虎白昼噬人，升祷于神，虎忽自毙。
唐崔斯立为蓝田丞。始至，喟然曰：“丞哉，丞哉！余不负丞，而丞负余。”庭有老槐四行，南墙巨竹千挺，斯立痛扫溉对，树二松，日吟哦其间，有问者，辄对曰：“余方有公事，子姑去。”
裴子羽为下邳令，张晴为县丞，二人俱有声气，而善言语，论事移时。吏人相谓曰：“县官甚不和，长官道雨，替府称晴，以此终不得合也。
汉黄霸为令，许丞年老，病聋，吏白欲逐之，霸曰：“许丞廉吏，虽老，尚能拜起，重听何妨！”
后汉张玄迁陈仓县丞，清静无欲，专心经史。
后汉仇览，陈留人。考城令王涣闻览以德化人，署为主簿。涣谓曰：“主簿得无少鹰鹯之志耶？”览曰：“以为鹰鹯，不如鸾凤。”涣曰：“枳棘非鸾凤所栖，百里岂大贤之路！”
《白氏六帖》：凤栖之位，鸿渐之宾。
韦元将为郡主簿，杨虔称曰：“韦主簿有长城风，昂昂然千里驹也。”
朱光庭调万年主簿，邑人谓之明镜。时程伯淳鄠县簿，张三甫武功簿，与光庭均有才名，故关中号为“三杰”。
黄山谷《送谢主簿》诗云：“官栖仇香结，才拍翰林肩。”
孙觉为合肥簿，值岁旱，课民捕蝗。觉言民方艰食，捕得蝗若干，官以米易之，捕必尽力。守悦，推其法行之，竟不损禾。
李白《赠瑕丘王少府》，杜甫《赠华阳李少府》。唐朝县尉多称少府。
唐朝县尉之绶黄色。陈之昂《送齐少府序》：黄绶位轻，而青云望重。
西溪梅福为南昌县尉，上疏言事不用，遂弃官，一朝携妻子去九江，不知所终。后为吴门市卒。
唐魏奉古为雍丘尉。尝公宴，有客草序五百言。奉古曰：“此旧作也。”朗背诵之。草序者默然。奉古徐笑曰：“适览记之，非旧习也。”由是知名。人号“聪明尉”。
宋杨王休，调台州黄岩尉。邑有豪民，武断一方，具得其奸状，白于郡，黥隶他州。闾里欢称为“铁面少府”。
曹操年二十，举孝廉为郎，除洛阳比部尉。入尉廨，缮治四门，造五色棒，悬门左右。犯罪者，不避豪强，皆棒杀之。京师敛迹。
唐河南伊闾县前水中，每僚佐有入台省者，先有滩出，石砾金砂。牛僧孺为尉，一日报滩出，有老吏观之曰：“此必分司御史。若是西台，当有双㶉𫛶至。”僧孺祝曰：“既有滩，何惜㶉𫛶？”语未竟，一双飞下。不旬日，召拜西台御史。
郑虎臣会稽尉也，解贾似道安置循州，侍妾尚数十人，虎臣悉屏去，夺其宝玉，撤轿盖，暴烈日中，令舁轿夫唱杭州歌谑之，窘辱备至。至漳州木绵庵，虎臣讽令自杀，似道不从。虎臣曰：“吾为天下杀此贼，虽死何憾！”遂囚似道子于别室，即厕上拉似道椎杀之。
唐裴琰之为同州司户，年少，刺史李崇义轻之。州中积年旧案数百，崇义促之判决。琰之命吏书数人递纸笔，须臾，剖断毕。崇义惊曰：“公何忍藏锋，以成鄙人之过？”由是大知名。人称霹雳手。
刘子敏由御史左迁侯官典史，自署曰：“禄薄俭常足，官卑廉自高。”
萧曹出身刀笔。古者用版牍，吏书以刀削书之，故吏称刀笔功名。
