尧眉八彩。舜目重瞳。文王四乳。苍颉四目，禹耳三漏，是谓大通，兴利除害，决江疏河。
仲尼生而具四十九表：反首，洼面，月角，日准，河目，海口，牛唇，昌颜，均赜，辅喉，骈齿、龙形，龟脊，虎掌，骈胁，参膺，圩项，山脐，林胔，翼臂、窐头，隆鼻，阜𣍰，堤眉，地足，谷窍，雷声，泽腹，面如蒙倛，两目方相也，手垂过膝，眉有十二彩，目有二十四理，立如凤峙，坐如龙蹲，手握天文，足履度字，望之如仆，就之如升，修上趋下，末偻后耳，视若营四海，耳垂珠庭，其颈似尧，其颡似舜，其肩类子产，自腰以下不及禹三寸，胸有文曰“制作定世符”，身长九尺六寸，腰六十围。（见《祖庭广记》。）
老子有七十二相，八十一好。（见《法轮经》。）
如来有三十二相。（见《般若经》。）
蜀先主长七尺五寸，目顾见耳，臂垂过膝。
孙权幼时眼碧色，号碧眼小儿。
汉李广猿臂善射。
李克用一目眇，时号“独眼龙”。
姜维死后剖腹视之，胆如斗大。张世杰亦胆大如斗，焚而不化。
贾弼梦易其头，遂能半面啼，半面笑。
东坡《雪》诗：“冻合玉楼寒起栗，光摇银海眩生花。”王荆公曰：“道家以两肩为玉楼，两眼为银海。”东坡曰：“惟荆公知此。”
孔子观周庙有金人焉，三缄其口，而铭其背曰：古人慎言人也。戒之哉！戒之哉！毋多言，多言，多败。毋多事，多事，多患。
常𪭢有疾，老子曰：“先生疾甚，无遗教语弟子乎？” 𪭢乃张其口，曰：“舌存乎？”曰：“存。岂非以软耶？”“齿亡乎？”曰：“亡。岂非以刚也？”常𪭢曰：“天下事尽此矣！”
梁武帝平建业，朝土皆造之。谢览时年二十，为太子舍人，意气闲雅，瞻视聪明。武帝目送良久，谓徐勉曰：“觉此生芳兰竟体。”
王戎字浚冲，形状短小，而目甚清照，视日不眩。裴楷曰：“王安丰眼烂烂如岩下电。”
何宴美姿仪，面至白。魏明帝疑其傅粉，夏月，与热汤面。既啖，大汗出，以朱衣自拭，色转皎然。
卫玠少时，乘白羊车于洛阳市上，咸曰：“谁家璧人？”
卫叔宝从豫章至都下，人久闻其名，观者如堵墙。玠先有羸疾，体不堪劳，遂成病而死。时人谓看杀卫玠。
王济是卫玠之舅，隽爽有丰姿。每见玠，辄叹曰：“珠玉在侧，觉我形秽。”
孟尝君过赵，赵人闻其贤，出观之，皆大笑曰：“始以薛公为魁梧也，今视之，乃渺小丈夫耳。”
司马迁曰：“余以为留侯其人必魁梧奇伟，至见其图，状貌如妇人好女。”
张九龄风仪秀整，帝于朝班望见之，谓左右曰：“朕每见九龄，使我精神顿生。”
有人诣王太尉，遇安丰、大将军、丞相在坐。往别屋，见季胤（名诩）平子（夷甫子）。还，语人曰：“今日之行，触目皆琳琅珠玉。”
李白见玄宗于便殿，神气高朗，轩轩若朝霞举。
魏明帝使后弟毛曾与夏侯玄并坐，时人谓蒹葭倚玉树。
潘安甚有姿容。少时挟弹乘小车出洛阳道，妇人遇者，无不连手共萦之，竞以果掷盈车而返。
祖广行恒缩颈。桓南郡始下车，桓曰：“天甚晴明，祖参军如从屋漏中来。”
成汤之臂四肘。《韵会》：一肘二尺。又云一尺五寸为肘。
周公手可反握。
骈，联也。晋文公名重耳，其胁骈。
西汉文：“众口铄金，积毁销骨。”谓谗言诽谤之利害也。
髓，骨髓也。敲其肤而吸其髓，喻虐政之诛求也。
《说苑》：鲁使子贱为单父令，子贱借善书者二人使书，从旁掣其肘，书丑，则怒，欲好书，则又引之。书者辞归，以告鲁君。君曰：“若吾扰之，不得施善政。”令毋征发单父。未几，教化盛行。
《书经》：“颜厚有忸怩。”谓愧之见于面也。
《庄子》：摇唇鼓舌，擅生得非。
秦王许以十五城易赵王和氏璧，蔺相如捧璧入秦，见秦王无意偿城，怒发冲冠，英气勃勃。
《皇览》：周灵王生而有髭，谓之髭王。
《唐史》：酷吏来俊臣鞫囚，每以醋注囚鼻。
言纤指如春笋之尖且长，媚眼如秋波之清且碧也。
卢杞号蓝面鬼，常造郭汾阳家问病。闻杞至，悉屏姬侍，独隐几待之。家人问故，汾阳曰：“杞外陋而内险，左右见之必笑，使后得权，吾族无瞧类矣。”
后魏李谐形貌短小，兼是六指，因瘿而举颐，因跛而缓步，因謇而徐言。人谓李谐善用三短。
左太冲绝丑，亦效潘安乘车游市中，群姬乱唾之，委顿而返。张孟阳亦丑，每行，小儿以瓦石掷之，满车。
韩文公撰《马燧志》云：“当是时见王于北平，犹高山深林，龙虎变化不测，魁杰人也。退见少傅，翠竹碧梧，鸾停鹄峙。
苻坚拂盖郎申香、夏默、护磨那三人，俱长一丈九尺，每饭食一石、肉三十斤。
王蒙长三尺，张仲师长二尺五寸。
安禄山重三百五十斤，司马保八百斤，孟业一千斤。
李龙眠所画七十二子像，澹台灭明猛毅甚于子路，则夫子所谓失之子羽者，谓其貌武行儒耳。
秦始皇虎口，日角，火目，隆准，鸷鸟膺，豹声，长八尺六寸，大七围，手握兵执矢，号曰祖龙，侯生数其淫暴，谓万万均朱，千千桀纣。
陆士龙好笑。常着缞绩上船，水中自见其影，便大笑不止，几落水。
李义府，貌足恭，与人言，嬉怡微笑，而阴贼褊忌，凡忤其意者，皆中伤之。时号义府笑中有刀。
管辂云：“眼有方睛，多寿之相。陶隐居末年，其眼有时而方。
人身有百骸，故曰百体。官，司也。五官，耳、目、口、鼻、心也。
发属心，禀火气，故上生。须属肾，禀水气，故下生。眉属肝，禀木性，故侧生。男子坚持气外行，上为须，下为势。女子黄门无势，故无须。
舜重瞳，项羽重瞳，隋鱼俱罗，朱梁康，王友敬，永乐中楚王子，亦俱重瞳。文王四乳，宋范镃百、常文子，明倪文僖谦，俱四乳。
身长一丈
中国之人长一丈者，人君则黄帝、尧与文王；人臣则吴伍员、汉巨毋霸，俱十尺。毋霸腰大十围，员眉间一尺。孔子长十尺，又云九尺六寸。按《庄子》所谓自腰而下不及禹三寸，则后说是矣。宋《桯史》载，有唐某者与其妹各长一丈二尺。
禹长九尺九寸，汤九尺，秦始皇八尺七寸，汉高祖七尺八寸，光武七尺三寸，昭烈七尺五寸，宋武帝七尺六寸，陈武帝七尺五寸，宇文周太祖八尺，项王八尺二寸，韩王信八尺九寸，王莽七尺五寸，刘渊八尺四寸，刘曜九尺四寸，慕容皝七尺八寸，姚襄八尺五寸，曹交九尺四寸，冉闵、什翼健、宇文泰皆八尺，慕容垂七尺四寸，慕容德八尺二寸。自唐以后，人臣长者故少。韦康成十五长八尺，姜宇十五长七尺九寸，刘曜子胤十岁长七尺五寸，美姿貌，眉须如画。人固有少而长若此者，胤止八尺四寸，不能如其父也。
佛长一丈六尺以为神，然其小弟阿难与徒弟调达俱长一丈四尺五寸，彼时天竺之长者故不少也。
沉颜《谗论》曰：宰嚭谗子胥而吴灭，赵高谗李斯而秦亡，无极谗伍奢而楚昭奔，靳尚谗屈原而楚怀囚。故曰：人知佞之谗谗忠，不知佞之谗谗国。
