唐武后天授元年二月，策问贡士于洛阳殿前。状元之名，盖自此始。
唐人进士榜必以夜书，书必以淡墨。或曰名第者阴注阳受，以淡墨书，若鬼神之迹也。
集英殿唱第日，皇帝临轩，宰臣进三名卷子，读于御案前，用牙棍点读。宰臣拆视姓名，则曰某人。鸿胪寺承之，以传于阶下，卫士六七人，齐声传其名而呼之，谓之传胪。
唐初择人以身、言、书、判，六品以下集试，选人皆糊名，令学士考判。
宋熙宁三年，吕公着知贡举，密奏曰：“天子临轩策士，用诗赋，非举贤求治之意。令廷试，乞以诏策，咨访治道。”自是上御集英殿亲试，乃用策问。
范仲淹判陈州时，郡守母病，召道士伏坛，奏章终夜不动。至五更，谓守曰：“夫人寿有六年。”守问奏章何久，曰：“天门放明年春榜，观者骈道，以故稽留。”问状元，曰：“姓王，二字名，下一字涂墨，旁注一字，远不可辨。”明春，状元王拱寿，御笔改为拱辰。
钱起宿驿舍，外有人语曰：“曲终人不见，江上数峰青。”起识之。及殿试《湘灵鼓瑟》诗，遂赋曰：“善鼓云和瑟，常闻帝子灵。冯夷徒自舞，楚客不堪听，雅调凄金石，清音发杳冥。苍梧来暮怨，白芷动芳馨。流水传湘曲，悲风过洞庭。”末联久不属。忽记此二语，足之。试官曰：“神句也。”遂中首选。
王曾初举进士，省试礼部、廷对皆第一。人或曰：“状元中三杨，一生吃着不尽。”曾曰：“某生平志不在温饱。”
宋太平兴国八年，宋白等及第，赐宴琼林苑，后遂为定制。又曰自吕蒙正始。
《天宝遗事》：新及第，以泥金帖子附家书报捷，谓之泥金报喜。
唐韦肇及第，偶于慈恩寺雁塔上题名，后人效之，遂为故事。自神龙以来，杏林宴后于雁塔题名，同年中推善书者记之。他时有将相，则易朱书。
曲江在西安府，唐朝秀士登科第者，赐宴曲江。每年三月三日，游人最盛。
世传：大罗天放榜于蕊珠宫，故称蕊榜。
宋太祖幸西都。张齐贤以布衣献《十策》，语太宗曰：“我到西都得一张齐贤，异时可作宰相。”太宗即位，放进士榜，欲置齐贤高等，而有司落名三甲榜末，上不悦。及注官，一榜尽除京官。
唐卢肇、黄颇皆宜兴人，同举乡试，郡守独厚饯颇。明年，肇状元及第归，郡守延肇观竞渡，有诗：“向道是龙君不信，果然夺得锦标归。”守大惭。
释褐
宋兴国二年，始赐吕蒙正等释褐加袍带。后遂为例。
唐士人得第，必展欢宴，谓之烧尾宴。谓鱼化为龙，必烧其尾。
唐懿宗开新第，宴于同江，乃命折花于金盒，令中使驰之宴所，宣口敕曰：“便令簪花饮宴。”无不为荣。
唐僖宗幸南内兴庆池，泛舟，方食饼。时进士在曲江，有闻喜宴。上命御府依人数各赐红绫饼。所司以金盒进，上命中官驰以赐。故徐演诗云：“莫欺老缺残牙齿，曾吃红绫饼来。”
李固行古柳下，闻弹指声曰：“吾柳神也，用柳汁染子衣矣。得蓝袍，当以枣糕祀我。”未几，及第。
唐太宗贞观中私幸端门，见进士缀行而出，喜曰：“天下英雄入吾彀中矣！”时人语曰：“太宗皇帝真长策，赚得英雄尽白头。”
汉夏侯胜曰：“士患不明经术耳，经术一明，取青紫，如俯拾地芥耳。”
宋初士子犹袭唐俗，皆曳袍垂带，出则席帽自随。李巽累举不第，乡人曰：“李秀才不知恁时席帽离身？”及第后，乃遗乡人诗曰：“为报乡闾亲戚道，如今席帽已离身。”
王维登第，得意之甚，有“一日看遍长安花”之句。
王十朋正榜第一，李三锡副榜第一。时有戏正榜尾者，曰：“举头虽不见王十，伸脚犹能踏李三。”
韩忠献弱冠举进士，名在第二。方唱名，太史奏曰：“下五色云见。”遂拜右司谏，权知制诰。
唐张鷟举制科甲第，员半千称：鷟文辞犹青铜钱，万选万中。时号“青钱学士”。
王寄幼有声场屋间，为李文定客。文定薨于位，章圣临奠，见屏间有诗云：“雁声不到歌楼上，秋色偏欺客路中。”爱之，召见。占对称旨，特许赴殿试。既登科，有谢诗云：“不拜春官为座主，亲逢天子作门生。”
开庆间，王应麟充读卷官。至第七卷，顿首曰：“是卷古谊若龟鉴，忠肝如铁石，臣敢以得士贺。”遂擢第一，乃文天祥也。
