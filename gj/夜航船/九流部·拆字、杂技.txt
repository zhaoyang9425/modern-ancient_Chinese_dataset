开元时，有术士以拆字驰名。唐玄宗书一“朝”字，令中贵持往试之。术士见字，即端视中贵人曰：“此非观察所书也。”中贵人愕然曰：“但据字言之。”术士以手加额曰：“朝字，离之为十月十日，非此月此日所生之人，天人，当谁书也！”一座尽惊，中贵驰奏。翌日召见，补承信郎，赐赍甚厚。
建炎间，术者周生，视人书字分配笔画，以判休咎。车驾往杭州时，金骑惊扰之余，人心危疑。执政呼周生，偶书“杭”字示之。周曰：“惧有惊报，虏骑相逼。”乃拆其字，以右边一点配“木”上，即为“兀术”。不旬日，果得兀术南侵之报。
一士人卜功名，书一“串”字问周生，生曰：“不特登科，抑且连捷。”以串字有两中字也。果应其言。下科一人侦知之，往问功名，亦书一“串”字，周生曰：“亲翁不特不中，还防有病”。士人曰：“如何一字两断？”周生曰：“前某公书串字，出于无心，故断其连捷；今书串字，出于有心，是‘患’字也，焉得无病！”
高宗命周生拆一“春”字，周生言：“秦头太重，压日无光。”忤相桧，死于戍。
贾似道有异志。一术士能拆字，贾以策画地作“奇”字与之。拆术者曰：“相公之事不谐矣！道立又不可立，道可又立不成。”公默不语，遣之去。
有朝士，其室怀娠过月，手书一“也”字，令其夫特问谢石。石详视谓朝士曰：“此尊阃所书否？”曰：“何以言之？”曰：“为语助者‘焉哉乎也’，固知是内助所书。”问：“盛年卅一否？以也字上为卅，下为一也。”朝士曰：“吾官欲迁动，得如愿否？”石曰：“也字着水为池，倚马为驰。今池则无水，驰则无马，安能迁动？”又问：“尊阃父母兄弟当无一存者，即家产亦当荡尽。以也字着人则是‘他’字，今独见也并不见人；着土为‘地’，今不见土，故知其无人，并无产也。”朝士曰：“诚如所言。然此皆非所问者，所问乃怀娠过月耳。”石曰：“得非十三月乎？以也字中有“十”字，并旁二竖为‘十三’也。”石熟视朝士曰：“有一事似涉奇怪，欲不言，则所问又正为此事，可尽言否？”朝士请竟其说。石曰：“也字着虫为虵（蛇）字，今尊阃所娠，殆蛇妖也。然不见虫，则不能为害，石亦有药，可以下之，无苦也。”朝士大异其说，固请至家，以药投之，果下数百小蛇。都人益共奇之，而不知其竟挟何术。
郑仰田少椎鲁，不解治生，父母恶之，呼泣于野。老僧遇之，曰：“吾迟子久矣。”偕入山，授之青囊、壬遁诸之术，于是言祸福无不中。魏阉召之问数，指“囚”字以问。仰田曰：“此中国一人也。”阉大悦，出谓人曰：“囚则诚囚也！吾诡辞以逃死耳。”
《庄子》：宋人有善为不龟手之药者，世以洴澼纩（洴澼，洗也。纩，绵也。有不龟手之药，而以洗绵为业）。客闻之，请买其方百金。于是聚族而谋曰：“我世为洴澼纩，不过数金；今一朝为鬻技，得百金，请与之。”客得之，以说吴王。吴王使之将，冬与越人水战，大败越人，裂地而封。夫不龟手，一也；或以封，或不免洴澼纩，则所用之异也。
轮扁斫轮
《庄子》：齐桓公读书于堂上，轮扁斫轮于堂下，释凿问曰：“君之所读者，古人糟粕已夫。臣斫轮，不徐不疾，得之于心，应之于手，口不能言，有数存焉。臣不能以喻臣之子，臣之子不能受之于臣，行年七十而老于斫轮。”
《庄子》：“朱洴漫学屠龙技于支离，殚千金之产，以学屠龙，三年技成，而无所用其巧。”
王振劝上亲征瓦剌也先，百官伏阙上章恳留，不听。少顷居庸至宣府败报踵至，扈从连章留驾。王振大怒，皆令掠阵。至大同，振进兵益急，钦天监彭德清斥振曰：“象纬示警，不可复前。若有疏虞，陷乘舆于草莽，谁执其咎？”振怒詈之，遂致土木之变。
