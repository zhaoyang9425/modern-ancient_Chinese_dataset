大禹即位十年，东巡狩，崩于会稽，因而葬之。有鸟来为之耘，春拔草根，秋啄芜秽，谓之鸟社。县官禁民不得妄害此鸟，犯则无赦。
炎帝女溺死渤海中，化为精卫鸟，日衔西山木石，以填渤，至死不倦。
《论语谶》曰：“凤有六象九苞。”六象者，头象天，目象日，背象月，翼象风，足象地，尾象纬。九苞者，口包命，心合度，耳聪达，舌诎伸，色光彩，冠矩朱，距锐钩，音激扬，腹文户。行鸣曰归嬉，止鸣曰提扶，夜鸣曰善哉，晨鸣曰贺世，飞鸣曰郎都，食惟梧桐竹实。故子欲居九夷，从凤嬉。
瑞鸟也。张华注曰：鸾者，凤凰之亚，始生类凤，久则五彩变易，其音如铃。周之文物大备，法车之上缀以大铃，和鸾声也，故改为鸾驾。
太史令蔡衡曰：凡像凤者有五色，多赤者凤，多青者鸾，多黄者鹓雏，多紫者鸑鷟，多白者鹄。此鸟多青，乃鸾，非凤也。
鸣清越如笙箫，妙合宫商，能为百虫之音。《椤严经》云：“迦陵仙音，遍十方界。”
《山海经》：章峨之山，有鸟，状如鹤，一足，赤文青质而白喙，名曰“毕方”。其鸣自叫。见则邑有讹火。
宋范泰《鸾诗序》：昔罽宾王结罝峻卵之山，获一鸾，三年不鸣。其夫人曰：“尝闻鸟见其类则鸣，可不悬镜以照之？”王从其言。鸾观影悲鸣，冲霄一奋而绝。嗟乎慈禽！何情之深也。鸾血作胶，以续弓弩、琴瑟之弦。
形状、毛色俱如大鸡。天睛淑景，颔下吐绶，方一尺，金碧晃曜，花纹如蜀锦，中有一字，乃篆文“寿”字，阴晦则不吐。一名“寿字鸡”，一名“锦带功曹”。
自爱其尾，遇芳时好景，闻鼓吹则舒张翅尾，盼睐而舞。性妒忌，见妇女盛服，必奔逐啄之。山栖时，先择贮尾之地，然后置身。欲生捕之者，候雨甚，往擒之。尾沾雨而重，人虽至，犹爱尾，不敢轻动也。
蜀有王曰杜宇，禅位于鳖灵，隐于西山，死，化为杜鹃。蜀人闻其鸣，则思之，故曰“望帝”。又曰杜鹃生子寄于他巢，百鸟为饲之。
刘向曰：“今夫鸿鹄高飞冲天，然其所恃者六翮耳。”夫腹下之毳，背上之毛，（扌曾）去一把，飞不为高下。
五台山有鸟，名号寒虫。四足，有肉翅不能飞，其粪即五灵脂也。当盛暑时，文采绚烂，乃自鸣曰：“凤凰不如我。”至冬，毛尽脱落，自鸣曰：“得过且过。”
岭南灵鸟。一名“了哥”。形似鸜鹆，黑色，两肩独黄，顶毛有缝，如人分发，耳聪心慧，舌巧能言。有夷人以数万钱买去，吉了曰：“我汉禽不入胡地！”遂惊死。
《月令》：三月，田鼠化为𫛪，八月𫛪化为田鼠。二物交化，即今所谓鹌鹑也。二月鹰化为鸠，八月鸠化为鹰，亦交化也。
周武王伐纣，渡孟津，有火自上而下，至王屋，流化为乌，其色赤，其声丑。
即斑鸠。杜诗：“布谷催春种。”张华曰：农事方起，此鸟飞鸣于桑间，若云谷可布种也。又其声曰：“家家撒谷。”又云：“脱却破裤。”因其声之相似也。
大如鸡，黑色，生南方池泽葭芦中，其声如人呕吐，每一鸣，口中吐出蚊虫一二升。
一名“竹团”。喜食笋，善匿，不使人见。故杜诗有“笋根稚子无人见”之句。
水鸟，能厌水神，故画于舟首，舟名“彩鹢”。
魏公子无忌，方与客饮。有鹯击鸠，走逃于公子案下，鹯追击，杀于公子之前。公子耻之，即使人多设罻罗，得鹯数十匹，责让以杀鸠之罪，曰：“杀鸠者死！”一鹯低头，不敢仰视；余皆鼓翅自鸣。公子乃杀低头者，余尽释之。
汉高祖庙，临城鹁鸽井旁，记云：“沛公避难井中，有双鸽集井中，追者不疑，得脱。”
唐明皇时，岭南进白鹦鹉，聪慧能言，上呼之为“雪衣娘”。上每与诸王及贵妃博戏，稍不胜，左右呼雪衣娘，即飞入局中，以乱其行列。一日语曰：“昨夜梦为鸷所搏。”已而，果为鹰毙，瘗之苑中，号“鹦鹉冢”。唐李繁曰：“东都有人养鹦鹉，以甚慧，施于僧。僧教之能诵经，往往架上不言不动。问其故，对曰：“身心俱不动，为求无上道。”及其死，焚之，有舍利。
宋帝昺驻跸厓州山，为元兵所追，丞相陆秀夫抱帝赴海死。时御舟一白鹇，奋击哀鸣，堕水以殉。
宋高宗好养鸽，躬自飞放。有士人题诗云：“鹁鸽飞腾绕帝都，朝收暮放费工夫。何如养个南来雁，沙漠能传二帝书。”帝闻之，召见士人，即命补官。
宋处宗尝买一长鸣鸡，着窗间。后鸡作人语，与处宗谈论，终日不辍。处宗因此学业大进。
宋文帝尚食厨备御膳，烹鸡子，忽闻鼎内有声极微，乃群卵呼观世音，凄怆之甚。监宰以闻。帝往验之，果然，叹曰：“吾不知佛道神力乃能若是！”敕自今不得用鸡子，并除宰割。
苏武使匈奴，留武于海上牧羝。汉使求之，匈奴诡言武死。常惠教使者曰：“天子在上林射雁，雁足上系帛书，言武在某泽中。”单于惊谢，乃遣武还。《礼记》：“鸿雁来宾。”先至为主，后至为宾。
张华曰：雁夜栖川泽中，千百成群，必使孤雁巡更，有警则哀鸣呼众。故师旷《禽经》曰：“群栖独警。”
张九龄家养群鸽，每与亲知书，系鸽足上，移之，呼为“飞奴”。
《左传》：“宴安鸩毒，不可怀也。”鸩，毒鸟也，黑身赤目，食蝮蛇，以其毛历饮食则杀人。
名周周。首重尾屈，将欲饮于河，则必颠，乃衔尾而饮。
唐明皇游于禁宛，见黄莺羽毛鲜洁，因呼为“金衣公子”。
戴颙春日携双柑斗酒，人问何之，答曰：“往听黄鹂声，此俗耳针砭，诗肠鼓吹。”
《庄子》：渻子为宣王养斗鸡，十日而问之曰：“鸡可斗乎？”曰：“未也。犹虚憍而恃气。”十日又问之。曰：“几矣。鸡有鸣者，已无变矣，望之似木鸡矣，其德全矣。异鸡无敢应者，反走矣。”
《左传》：季郈之斗鸡，季氏介其羽，郈氏为之金距。刘孝威诗：“翅中含白芥，距外曜金芒。”
卫懿公好鹤，鹤有乘轩者，及狄人伐卫，受甲者皆曰：“鹤有禄位，何不使战。”是以卫亡。
僧支道林好鹤。有遗以双鹤者，林铩其羽，鹤反顾懊惜。林曰：“鹤有凌霄之志，何肯为人耳目近玩！”养令翮成，置使飞去。
昔羊叔子有鹤善舞，尝向客称之。客试使驱来，（氃去立改上宀下艹）氋而不肯舞。故比人之名而不实。
《庄子》：穷发之北，有鸟名鹏，抟扶摇而上者九万里，且适南冥，斥鷃笑之曰：“彼且奚适也？我腾跃而上，不过数仞而下，翱翔蓬蒿之间，此亦飞之至也。而彼且奚适也？”
吕士隆知宣州，好笞官妓。适杭州一妓到，士隆喜之。一日群妓小过，士隆欲笞之。妓曰：“不敢辞责，但恐杭妓不安耳。”士隆赦之。梅圣俞作打鸭诗：“莫打鸭，惊鸳鸯，鸳鸯新向池中落，不比孤州老鸹鸧。”
燕太子丹质于秦，秦遇之无礼，欲归。秦王不听，谬言曰：“令乌白头马生角，乃可归。”丹仰天叹息，乌即兴白，马为生角，秦王不得已而遣之。
乌纯孝，父亡，负土筑墓，群乌衔土助之，其吻皆伤，因以名县。《唐雅》曰：“纯黑而反哺者谓之乌，小而腹下白，不能反哺者谓之鸦。”
武瓘诗：“花开蝶满枝，花谢蝶还希。惟有旧巢燕，主人贫亦归。”又唐诗：“旧时王谢堂前燕，飞入寻常百姓家。”
陆龟蒙有斗鸭阑。一日，驿使过焉，挟弹毙其尤者。陆曰：“此鸭善人言，欲进上，奈何毙之！”使者尽以囊中金窒其口，徐问人语之状，陆曰：“能自呼其名耳。”使者愤且笑，拂袖上马，陆还其金，曰：“吾戏耳。”
唐天宝末，长兴沉氏畜一母鹅，将死，其雏悲鸣，不复食；母死，啄败荐覆之，又衔刍草列前，若祭状，向天长号而死。沉氏异之，埋于蒋湾，名“孝鹅冢”。
蔡确贬新州，有侍姬名琵琶，所蓄鹦鹉甚慧，每为确呼琵琶，及琵琶死，鹦鹉犹呼其名。确赋诗伤之。
金元好问过阳曲，见一猎者云：“捕得二雁，内一死，一脱网去，空中哀鸣良久，投地亦死。”好问遂以金赎二雁，瘗之汾水滨，垒土为丘。今为雁丘。
《庄子》：长梧子曰：“汝亦太早计，见卵而求时夜，见弹而求炙鸮。”
季札如晋，将宿于戚，闻钟声曰：“夫子之在此也，犹燕之巢于幕上，而可以乐乎？”《吕氏春秋》：燕雀处堂，母子相爱，突厥栋焚，燕雀不知。
金得伯劳之血则昏，铁得䴙䴘之膏则莹，石得鹊髓则化，银得雉粪则枯。翡翠粉金，䴔䴖厌火。
《禽经》云：风翔则风。风，鸢也。雨舞则雨。雨，商羊也。霜飞则霜。霜，鹔鹴也。露翥则露。露，鹤也。又云：以豚谶风，以鼍谶雨。豚，江豚也。鹊知风，蚁知雨。
陈所敏云：㶉𫛶能水，故水宿之物莫能害。啄木遇蠹穴，能以嘴画字成符，蠹虫自出。鹤能步罡，蛇不敢动。鸦有隐巢，故鸷鸟不能见。燕衔泥常避戊己，故巢不倾。鹳有长水石，能于巢中养鱼，而水不涸。燕恶艾，雀欲夺其巢，即衔艾置巢中，燕遂避去。此皆禽之有智者也。
杨震将葬，先葬数日，有大鸟高丈余，集震丧次悲鸣，葬毕方去。上闻，乃悟震坐枉，遣使具祭，官其子。
《职方乘》云：南昌洗马池，尝有年少见美女七人，脱彩衣岸侧浴池中。年少戏藏其一，诸女浴毕就衣，化白鹤去。独失衣女留，随至年少家，为夫妇，约以三年还其衣，亦飞去。故又名“浴仙池”。
王仲变仓颉旧文为今隶书。秦始皇尝征仲，不至，大怒，诏槛车送之。仲化为大鸟飞去，落二翮于延庆州，今有大翮山。
出罗浮山。贵人至，则先翔舞。
产肇庆。形似山鸡，其羽有光，汉以饰侍中冠。
永福隋时双凤来巢，宋初复至，守臣以闻，太宗遣使凿巢下石，得美玉，名其山曰“凤凰山”。
海盐乌夜村，晋何准寓此。一夕，群乌啼噪，准生女。后复夜啼，乃穆帝立女为后之日。
郭浩按边至陇，见鹦鹉一红一白鸣树间，问：“上皇安否？”浩诘其故，盖陇州岁贡此鸟，徽宗置之安妃阁。后发还本土，二鸟犹感恩不忘。
凤知天时，故以名历。凤鸣而天下之鸡皆鸣。凤尾十二翎，遇闰岁生十三翎。今乐府调尾声十二板，以象鸟尾，故曰尾声。或增四字，亦加一板，以象闰。
《韩诗外传》：“头戴冠，文也。足搏距，武也。见敌敢斗，勇也。见食相呼，义也。守夜不失时，信也。”故又称“德禽”。
秦穆公时，陈仓人掘地得一物以献，道逢二童子，曰：“此物名为蝹。” 蝹曰：“彼二童子名为陈宝，得雄者王，得雌得霸。”陈仓人舍蝹逐童子，童子化为雉，飞入平林，以告于公。公大猎，果得其雌，化为石，置于汧渭之间，立陈宝祠，遂霸西戎。
昔有客各言其志。一愿为扬州刺史，一愿多资财，一愿骑鹤上升。其一人曰：“吾愿腰缠十万贯，骑鹤上扬州。”
古云，以隋侯之珠弹千仞之雀，世必笑之。盖所用者重，所求者轻也。
雀跃者，言人喜悦，如雀之跳跃也。
《诗经》：“瞻乌爰止，于谁之屋。”恐因乌而伤其屋也。
《庄子》：“越鸡不能伏鹄卵。”谓其身小也。
《淮南子》：大厦成而燕雀相贺。
《唐史》：高骈见双雕飞过，祝曰：“我贵当中之。”一发贯双雕，因号“双雕侍郎”。
《诗经》：“维鹊有巢，维鸠居之。”
祖逖与刘琨同寝，中夜闻鸡鸣，蹴琨觉曰：“此非恶声也！”因起舞。
