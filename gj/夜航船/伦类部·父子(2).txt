苏颋父同李峤拜相。一日，召二子进见，帝曰：“苏瓖有子，李峤无儿。”
吕昭知沁州，临行，父老持金相赠。昭曰：“吾无刘宠之爱，敢为父老留一钱哉！”却不纳。子旦初第，昭诫之曰：“苟酌贪泉，死不歆祀。啮冰茹蘖，是父是子。”
伦文叙弘治乙未会元，三子以谅、以训、以诜皆成进士。以谅乡试第一，以训会试第一，以诜殿试第二。父子居四元，为科名盛事。
范仲淹知耀、邠二州，皆有善政。赵元昊叛，知永兴军时，称小范老子胸中有数万甲兵。子纯礼，亦知永兴，为政一如其父。
邝埜仕副使，尝市一褐寄父。贻书问：何处得此褐，毋以不义污我。家教严，故埜制行最清谨。
杜诗：“徐卿二子生绝奇，感应吉梦相追随。孔子释氏亲抱送，并是天上麒麟儿。”
昔有厉人夜半举子，急持灯烛之，盖恐肖己也。
孟子少时，居近墓，乃好为墓间之事。孟母曰：“非所以教吾子也。”乃去。居市廛，孟子又好为贸易之事。母曰：“此非所以教吾子也。”复去。居学宫之傍，孟子乃设俎豆，揖攘进退。孟母曰：“此可以教吾子矣。”遂居之。
柳公绰妻韩氏，常命粉苦参、黄连和熊胆为丸，赐其子仲郢等夜学含之，以资勤苦。
欧阳修四岁而孤，母郑氏教之。家贫，乏纸笔，以荻画地学字。后成大儒，官至观文殿大学士。
陶侃孤贫，孝廉范逵尝过，仓卒无以款待。母湛氏乃截髲以易酒，又撤所卧草荐，锉以喂马。逵见卢江守张夔称之。夔召侃领枞阳令。
灶上有釜，故子过于父，谓之跨灶。盖父与釜同音，借以相喻也。
宋谢凤子超宗，善文词，作《殷妃诔》。帝叹赏曰：“超宗殊有凤毛。”杜诗：“欲知世掌丝纶美，池上于今有凤毛。”
后汉韦康、韦诞俱有时名。孔融语其父端曰：“不意双珠近出老蚌。”
曹操见孙权，叹曰：“生儿当如孙仲谋，如刘景升，儿子豚犬耳！”
杨彪子修为曹操所杀。操后见彪，曰：“何瘦之甚！”曰：“愧无日䃅先见之明，犹怀老牛舐犊之爱。”操为之改容。
邓攸字伯道，石勒之乱，挈妻子及弟子绥以逃，度不能两全，乃弃子存侄，后卒绝嗣。时人语曰：“皇天无知，使伯道无儿。”
萱草一名宜男，妊妇佩之即生男。故称母为萱堂。《诗·伯兮》章：“焉得萱草，言树之北”。
《庄子》云：“上古有大椿，以八千岁为春，八千岁为秋。”今人称父曰椿庭。
乔木高而仰，父道也。梓木实而俯，子道也。故称父子曰乔梓。
张敷小字楂，父邵小字梨。宋文帝戏之曰：“楂何如梨？”敷曰：“梨是百果之宗，楂何敢比！”
子路曰：“伤哉贫也！生无以为养，死无以为礼也。”孔子曰：“啜菽，饮水，尽其欢，斯之谓孝。”
后汉茅容，郭林宗访之，留宿。旦日，容杀鸡为馔，林宗以为己设。已而，供奉其母。林宗拜之，曰：“卿贤乎哉！”因劝之学，以成其德。
晋赵至年十二，与母道旁看令上任。母曰：“汝后能如此不？”至曰：“可尔耳。”早闻父耕叱牛声，释书而泣。师问之，曰：“自伤未遇，而使老父不免勤苦。”
春秋皋鱼宦游列国，归而亲故，泣曰：“树欲静而风不息，子欲养而亲不在！”遂自刎死。
毛义以孝行称。府檄至，以义为安阳令。义捧檄而喜动颜色，张奉薄之。后义母亡，遂不仕。奉叹曰：“往日之喜，盖为母也。”
颖考叔为封人，郑庄公赐之食。食舍肉，曰：“小人有母，皆尝小人之食矣，未尝君之羹，请以遗之。”
王孙贾事齐闵王，王出走，贾不知其处。其母曰：“汝朝出而晚归，则吾倚门而望；汝暮出不归，则吾倚闾而望。汝今事王，王出走，汝不知其处，汝尚何归？”
王陵归汉，项羽取陵母置军中，以招陵。陵母私送使者曰：“汉王长者，吾儿毋以老妾故持二心，妾以死送。”遂伏剑而死。
陶侃少为县吏，常监鱼池，以鱼鲊遗母。母封鲊责之，曰：“尔以官物遗我，反增我忧耳！”拒却之。
刘安世除谏官，白母曰：“朝廷使儿居言路，须以身任国，脱有祸谴，如老母何？”母曰：“谏官为天子诤臣，汝父欲为而弗得。汝幸居此，当捐身报主，勿以母老惧流放耳。”
陆续系洛阳。母往馈食，续对食悲泣。使者问故，曰：“母来不得见耳。”问：“何以知之？”曰：“吾母切肉未尝不方，断葱以寸为度，此必母所飨也。”使者以闻，特赦之。
陈婴母，东阳少年杀其令，欲立婴为王。母曰：“吾自为汝家妇，未闻汝先有贵者。今暴得大名，不祥。”婴乃属汉。
严延年为河南守，母从东海来，适见报囚，乃大惊，不肯入。延年叩首谢。母曰：“天道神明，人不可独杀。我不意垂老见壮子被刑戮也！”岁余，果败。
陈尧咨秩满归。母问有何异政，对曰：“荆南当孔道，过客以儿善射，莫不叹。”母曰：“忠孝辅国，尔父之训也。尔不能以善化民，顾专卒伍一人之技。因击以杖，堕其金鱼。
汉诛党人，诏捕急。范滂白母曰：“仲博孝敬，足供养，滂从龙舒君九原，存亡得所。惟大人割不忍之恩。”母曰：“汝得与李杜齐驱，死亦何恨！令名寿考，可兼致乎？”
尹焞尝应举，发策有诛元佑诸臣议。不对而出，归告其母。母曰：“吾知汝以善养，不知汝以禄养也。”
苏轼生十岁，母程氏亲授以书，闻古今成败，辄能领其要。程读《范滂传》，慨然叹息。轼请曰：“轼若为滂，母能许之否？”程曰：“汝能为滂，我独不能为滂母耶？”
虞集母杨氏归虞汲。宋末兵乱，汲挈家奔岭外，无书可携读。母口授集《左传》、欧苏文。卒以文章名世，皆母训也。
唐宋之问父名令文，富文词，且工书。有力绝人，世谓之三绝。后之问以文章显，之悌以骁勇闻，之逊精草隶，各得父一绝。
明倪谦与子同入史局，谦终南礼部尚书，子岳终南吏部尚书。父谥文僖，子谥文毅。父子谥文，世以为荣。
何遵幼阅范滂母事，告母曰：“儿设为滂，大人能慨然为滂母乎？”母笑而许之。后为工部主事，谏武宗南巡，荷校暴午门外，五日杖死。廷杖日，父铎在里，有乌悲鸣而前，心异之。比闻工部有以言获罪者，父长号曰：“遵其死夫！”已而果然。
三国纪亮与子骘俱仕吴，亮为尚书令，骘为中书令，每朝会，以云母屏隔座，时论荣之。
周狐突，晋大夫。怀公时，突子毛及偃从重耳如秦。公执突曰：“子来则免。”对曰：“子之能仕，父教之忠，古之道也。今臣子从公子亡，若又召之，教之贰也。”卒就死。
商瞿同年有梁鳣者，年三十，未举子，欲出其妻。瞿曰：“未也！吾齿三十八无子，吾母为吾更娶。夫子曰：‘无忧也。瞿过四十当有五丈夫子。’果然。吾恐子自晚生，且未必妻过也。”居二年，而梁有子。
韦玄成，贤之子，与萧望之诸儒辩五经同异于石渠阁。汉元帝朝拜相，守正持重不及父，而文采过之。邹、鲁谚曰：“遗子黄金满籯，不如一经。”
齐二子之母，宣王时有死于道者，吏执其二子，兄曰：“我杀之。”弟曰：“非兄也，我杀之。”吏以告王，王召问其母，母泣对曰：“杀其少者。王问故，母曰：“少者妾之子。长者前妻之子，其父临终，嘱妾善视。今杀兄活弟，是以私废公也。背言忘信，是欺死也。”王高其义，皆赦之。
于忠肃父与如兰为方外交。忠肃弥月，如兰赴汤饼之会，摩其顶，曰：“此他日救时宰相也。”
宋刘式殁，惟遗书数千卷，夫人陈氏指谓诸子曰：“此乃父墨庄也。”其后诸子及孙并起高第，为时名臣。
宋田辟行高学博，游成均二十年，不遇，浩然归隐。子九人，各授一经，俱登第。时称义方者，必曰田氏。
《礼记》：良冶之子，必学为裘；良弓之子，必学为箕。
唐崔邠为太常卿，亲导母舆入太常署，公卿皆避道。
▲附：各方称谓
蜀人称父曰郎罢。吴人呼父曰（上父下者）（音遮），呼祖曰阿爹，又有呼曰公爹。有呼父曰爷（音涯），有呼父曰爸（音霸）。有呼父曰（上父下邑）（音播）。辽东人呼父曰阿嘛，母曰峨娘。湖南人呼母曰哎祖。有呼父曰阿叭，母曰阿宜。江淮人呼母曰社。李长吉呼母曰婱。吴人呼母曰（女迷）（音寐）。羌人呼母曰姐。江湖有呼母谓媞（音侍）。青、徐人呼兄曰阿荒。荒，大也。又曰（先克）（音选）。越人呼兄曰况。楚人呼姊曰媭，呼妹曰媦（音位）。江淮人呼子曰崽（音宰），呼女曰娪（音悟）。又有呼子曰男，女曰媛（音嬽）。越人呼子曰（女肯）。吴人呼子曰（牙子）（音牙）。楚人呼妻母曰姼（音氏）。东齐人呼婿曰倩。呼贱役曰倯。妇人呼夫之兄曰兄公，称夫之姊曰女伀（音中）。呼姊妹之子曰出（音翠）。自称曰姎（音盎），犹称我也。称舅母曰妗。齐人呼姊曰（上稍下女）（音稍）。
