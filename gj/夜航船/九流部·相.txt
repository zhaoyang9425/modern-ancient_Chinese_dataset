姑布子卿，相孔子曰：“其颡似尧，其顶类皋陶，其肩类子产，然自腰以下不及禹三寸，身长九尺三寸，累累然若丧家之狗。”
陶侃左手有文，直达中指上横节便止。有相者师圭谓：“君左手中指有竖理，若彻于上，位在无极。”侃以针挑之令彻，血流弹壁，乃作“公”字。后果如其兆。
卫青少时，其父使牧羊，兄弟皆奴畜之。有钳徒相青曰：“官至封侯。”青笑曰：“人奴之生，得无笞骂足矣，焉得封侯？”
刘惔道桓温须如反猬毛，眉如紫石棱，自是孙仲谋、司马宣王一流人。
汉周亚夫为河南守，许负相之，曰：“君后三年为侯。八年为宰相，持国秉政。九年当饿死。”亚夫笑曰：“既贵如君言，又何饿死？”负指其口曰：“螣蛇入口故耳。”后果然。
《国语》：叔鱼生，其母视之，曰：“是虎目而豕喙，鸢肩而牛腹，溪壑可盈，是不可餍也，必以贿死。”
晋简文初无子，令相者遍阅宫人，时李太后执役宫中，指后当生贵子而有虎厄。帝幸之，生武帝，既为太后，服相者之验，而怪虎厄无谓。且生未识虎，命图形以观，戏击之，患手肿而崩。
潘滔见王敦少时谓曰：“君蜂目已露，但豺声未振耳。必能食人，亦当为人所食。”
管辂曰：“邓扬之行步，筋不束骨，此为鬼躁。何晏容若槁木，此为鬼幽。”
唐袁天纲见武后母曰：“夫人当生贵子。”后尚幼，母抱以见，给以男，天纲熟视之，曰：“龙瞳凤颈，若为男儿，当作天子。”
袁天纲见窦轨曰：“君伏犀贯玉枕，辅角全起，十年且显，立功在梁、益间。”
相者陈训背语甘卓曰：“甘侯仰视首昂，相名盻刀。目中赤脉自外入，必兵死。”
宋李承之在仁宗朝官郡守，因邸吏报包孝肃拜参政，或曰：“朝廷自此多事矣。”承之正色曰：“包公无能为也，今知鄞县王安石，眼多白，甚似王敦。他日乱天下者，此人也。”
宋钱若水谒陈希夷，希夷与老僧拥炉，熟视若水，以火箸画灰上，云：“做不得。”徐曰：“急流中勇退人也。”后再往，希夷曰：“吾始以子神清，谓可作仙。时召麻衣道人决之，云子但可作公卿耳。”
欧阳公耳白于面，名满天下；唇不着齿，无事得谤。
史佚始相人，一云姑布子卿风鉴，内史服唐举，吕公通其术，伯益始相马。
明袁珙遇僧道衍于嵩山寺，相之曰：“目三角彯白，形如病虎，性嗜杀人，他日刘秉忠之流也。”后衍荐珙于北平酒肆中，识燕王，即相为太平天子。其子忠彻亦善相，燕王命其遍相谢贵诸人，而后靖难。
单父人吕公，好相人，见季状貌，奇之，因妻以女，乃吕后也。
汉翟方进少孤，事后母孝，尝为郡小吏，为诸掾所詈辱，乃从蔡父相，大奇之，曰：“小吏有封侯骨。”遂辞母，游学长安。母怜其幼，随之入京，织履以给，卒成名儒，举高第，拜相，封高陵侯。
五代黄损，与桑维翰、宋齐丘尝游五老峰，见一叟长啸而至，相维翰曰：“子异日作相，然而狡，狡则不得其死。”相齐丘曰：“子亦作相，然而忍忍，则不得其死。”独异损曰：“子有道气，当善终。”其后维翰相晋，齐丘相南唐，皆见杀，世以为前定。而损仕梁，官左仆射，雅以诗文名。
蒯彻以相术说韩信曰：“相君之面，不过封侯；相君之背，贵不可言。”
李峤母以峤问袁天纲，答曰：“神气清秀，恐不永耳。”请伺峤卧，而候鼻息，乃贺曰：“是龟息也，必贵而寿。”
