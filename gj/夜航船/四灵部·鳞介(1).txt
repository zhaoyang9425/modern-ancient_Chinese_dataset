一曰赑屃，似龟，好负重，故立于碑趺。二曰螭吻，好远望，故立于屋脊。三曰蒲牢，似龙而小，好叫吼，故立于钟纽。四曰狴犴，似虎，有威力，故立于狱门。五曰饕餮，好饮食，故立于鼎盖。六曰（虫八）（虫夏），好水，故立于桥柱。七曰睚眦，好杀，故立于刀环。八曰金猊，形似狮，好烟火，故立于香炉。九曰椒图，似螺蚌，性好闲，故立于门楣。
龙头上有一物，如博山形，名曰尺木。龙无尺木，不能升天。
黄帝采铜，铸鼎于荆山下。鼎成，有龙垂胡髯下迎帝骑龙上，群臣后宫从上者七十余人，小臣不得上，悉持龙髯，髯拔，堕弓。抱其弓而号。后世名其处曰“鼎湖”，名其弓曰“乌号”。
夏后藏龙漦于匮，周厉王发之，漦化为鼋，入于王府。府中童妾娠之生女，弃于道，有夫妇窃之至褒。后褒人有罪，纳女于幽王，是为褒姒。
昔有人堕洛中洞穴，见宫殿人物九处，捋大羊髯，得珠，取食之。出问张华，华曰：“九仙馆也。大羊乃痴龙。”
龙不见石，人不见风。鱼不见水，鬼不见地。
陶侃少时，尝捕鱼雷泽，得一铁梭，还挂着壁。有顷，雷雨大作，梭变成赤龙，腾空而去。
叶公子高好龙，雕文画之。一旦，真龙入室，叶公弃而还走，失其魂魄。故曰叶公非好真龙也，好夫似龙而非龙者也。
唐普闻师聚徒说法，有老人在旁，问之，答曰：“某此山之龙，因病，行雨不职见罚，求救。”师曰：“可易形来。”俄为小蛇，师引入净瓶，覆以袈裟。忽云雨晦冥，雷电绕空而散。蛇出，复为老人而谢：“非藉师力，则腥秽此地矣。”出泉以报。
亦龙种，形似美人，首尾似鱼，有两翼，其性通灵，终夜不寐，故用以巡警。
闽人谢端得一大螺如斗，畜之家。每归，盘餐必具。因密伺，乃一姝丽甚，问之，曰：“我天汉中白水素女。天帝遣我为君具食。今去，留壳与君，端用以储粟，粟常满。
越王郢于福州溪中，见一鳝长三丈，郢射中之，鳝以尾环绕，人马俱溺。
出松江。昔吴王江行食鲙，以残者弃水面，化而为鱼。
《抱朴子》：山中辰日称无肠公子者，蟹也。《蟹谱》：“出师下岩之际，忽见蟹，称为横行介士。”
周瑜谓孙权曰：“刘备有关张熊虎之将，肯久屈人下哉？恐蛟龙得云雨，终非池中物也。”
金华俞清建云：“荆公欲使脱逢掖着僧伽黎，遂去室家妻子之累，犹生龟脱筩，亦难堪忍。
乐广为河南尹，宴客。壁上有悬弩照于标中，影如蛇，客惊谓蛇入腹，遂病。后至其故处，知为弩影，病遂解。
《博物志》：率然一身两头，击其一头，则一头至；击其中，则两头俱至。故行军者有长蛇阵法。
汉武欲伐昆明，凿池习水战，刻石为鲸鱼，每雷雨至则鸣，髯尾皆动。尝有人钓此，纶绝而去。鱼梦于武帝，求去其钩。明日，帝游池上，见一鱼衔钩，曰：“岂非昨所梦乎？”取鱼去钩而放之。后帝复游池畔，得明月珠一双，叹曰：“岂鱼之报也！”
王鲁为当涂令，赎货为务。会稽民连状诉主簿贪贿，鲁判曰：“汝虽打草，吾已惊蛇。”
《笔谈》：关中无蟹，有人收得一干蟹，土人怪其形以为异，每人家有疟者，借去悬于户，其病遂痊。是不但人不识，鬼亦不识矣。
《尔雅》：鱼婢，小鱼也，亦曰妾鱼。大蟹腹下有数十小蟹，名蟹奴。
陈轸对楚使曰：三人饮酒，约画地为蛇，先成者饮。一人先成，举酒而起，曰：“吾先成，且添为之足。”其一人夺酒饮，曰：“蛇无足，汝添足，非蛇也。”
长十丈，围七八尺。常在树上伺鹿兽过，便低头绕之，有顷，鹿死，先濡令湿，便吞食之，头角骨皆钻皮自出。
广东电白海中出珠鳖，状如肺，有四眼六脚而吐珠。一曰“文魮”，鸟头鱼尾，鸣如磬而生玉。
建昌修水出儵鱼。郭璞云：有水名修，有鱼名儵。天下大乱，此地无忧。俗呼西河。
抚州学有右军墨池。韩子苍《杂记》：池中忽时水黑，谓之黑龙。此物见，则士子应试者，得人必多。屡验。
晋吴隶筑鱼塞于湖，忽闻空中云：“晚有大鱼攻塞，勿杀！”须臾，大鱼果至，群鱼从之。隶误杀大鱼，是夕风雨横作，鱼悉飞树上。
石勒时大旱，佛图澄于石井冈掘一死龙，咒而祭之，龙腾空而上，雨即降。今有龙冈驿。
