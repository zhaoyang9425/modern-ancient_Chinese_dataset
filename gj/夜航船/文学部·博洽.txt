汉贾逵通经术，门徒来学，不远千里，献粟盈仓。或云，逵非力耕，乃舌耕也。
陆澄博览，无所不知，王俭自谓过之。及与语，澄谈及所遗编数百条，皆俭所未睹，乃叹服曰：“陆公，书厨也。”
《南史》：梁昭博及古今，人称为学府。
唐李守通晓天下人物臧否，世号肉谱。虞世南曰：“昔任彦升通晓经术，世号五经笥。今以守为人物志，可乎！”
唐谷律耶博通经术，为世所重，号“《九经》库”。又房晖远博闻洽记，学者称为“《五经》库”。
汉桓荣性嗜学，明帝时拜太子太傅，以所赐车马陈于庭，谓诸生曰：“此稽古力也。”
唐柳灿迁左拾遗，公卿竞托为笺奏，时誉日富，以其博学，号“柳箧子”。
五总龟
唐殷践猷博通经典，贺知章称之曰“五总龟”。（龟千岁一总，问无不知，为秘书省学士。）
唐太宗尝出行，有司请载副书以从。上曰：“不须。虞世南在此，即秘书也。”
谢灵运曰：“天下才共一石，曹子建独得八斗，我得一斗，自古及今共享一斗。”奇才博识，安定继之。
杨玠娶崔季让女，崔富图籍，玠游其精舍，辄览记。既而曰：“崔氏书被人盗尽。”崔遽令检之，玠扪其腹曰：“已藏之腹笥矣！”
吴莱好游，尝东出齐鲁，北抵燕赵，每遇胜迹名山，必盘桓许久。尝语人曰：“胸中无三万卷书，眼中无天下奇山水，未必能文章；纵能，亦儿女语耳。”
朱晦翁答陈同文书：奉告老兄，旦暮相撺留取间，汉存山里咬菜根，了却几卷残书。
刘峻家贫好学，常燎麻炬，从夕达旦，时或昏睡，𦶟其鬓发。及觉复读，常恐听见不博，闻有异书，必往祈借，崔慰谓之“书淫”。
