唐郭元振，美丰姿。宰相张嘉贞欲纳为婿，曰：“吾五女，各持一丝于幔后。子牵之，得者为妇。”元振牵一红丝，得第三女。
《南史》：杜广初为刘景厩卒，及与景语，景大惊曰：“久负贤者！”告其妻曰：“吾为女求婿二十年，不意厩中有骐骥。”遂以女妻之。
唐高祖皇后窦氏父毅曰：“此女有奇相，不可轻许人。”因画二孔雀于屏，求婿者令射二矢，阴约中目。高祖最后至，各中一目，遂归于帝。
晋温峤姑有女，属峤觅婿。峤自有婚意，曰：“但得如峤何如？”姑曰：“何敢希汝比也？”复一日，峤云：“已得婿矣。门第不减峤。”因下玉镜台一枚，姑喜。婚毕，姑女披纱扇，抚撑笑曰：“我固疑是老奴，果如所卜！”
欧阳公与王拱辰同为萧简肃公婿，欧公先娶其长，拱辰娶其次。后欧公再娶其幼女，故欧公有“旧女婿为新女婿，大姨夫作小姨夫”之戏。
郗鉴使门生求婿婚于王导，导东厢下遍观子弟门生，归谓郗曰：“王氏诸子弟，咸自矜持。唯一人，在东床坦腹卧，食胡饼，独若不闻。”鉴曰：“此正佳！”访问，乃羲之，遂妻以女。
后魏刘延明，十四就博士郭瑀学。弟子五百余人，瑀有女选婿，意在延明。设一座，曰：“吾有女，欲觅一快婿，谁坐此者？”延明奋衣坐，曰：“延明其人也。” 瑀遂妻之。
魏黄尚与李元礼俱为司徒，俱娶太尉桓叔元女。时人谓桓叔元女俱乘龙，言得婿如龙也。
青城山为五岳之长，名丈人山，故称妇翁曰岳丈。又云泰山有丈人峰，故称泰山。
欧阳永叔常云：今人呼妻父为岳公，以泰山有丈人峰。呼妻母为泰水，不知出何书也。
晋卫玠，妻父乐广，皆有重名。议者以为妇翁冰清，女婿玉润。
蒙氏有女，欲为择配。女曰：“王择配，非天婚也。我欲倒骑牛背，任牛所之，即嫁之。”王从其请。至一委巷，牛侧其角而入，见一樵者，女曰：“此吾婿也。”王怒绝女。一日，婿问：“首饰是何物？”曰：“金也。”婿曰：“吾樵处甚多。”载归，皆金砖。王难之曰：“汝能作金桥银路，吾当来访。”果作以迎王。王叹曰：“信天缘也。”后名其地曰辘角庄。
张负女孙五嫁而夫辄死，平欲娶之。负曰：“平虽贫，门多长者辙。”卒与之。诫曰：“无以贫故，事人不谨。”
唐杨于陵补句容主簿，时韩滉节制金陵，杨以属吏谒，滉异之。谓其妻柳氏曰：“夫人欲择佳婿，无有如杨主簿者！”遂以女妻之。
范文正一见富弼器之，曰：“王佐才也。”适晏元献谓文正曰：“吾一女，烦君为择婿。”文正曰：“必求国士，无如富弼者！”元献妻之。后弼与元献共登相府，盖异观也。
宋马亮知夔州。时吕蒙亨为属吏，子夷简在焉，亮一见，许妻以女。妻怒，亮曰：“此必国夫人也。”人服其鉴。
