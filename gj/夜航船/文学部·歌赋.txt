伏羲氏有网罟之歌，始为歌。葛天氏操牛尾，投足，歌八阕，始分阕。孔甲作《破斧》之歌，始为东音。涂山氏（禹妃）歌侯人，始为周南、召南。有氏感飞燕，始为北音。周昭王时，西瞿徙宅西河，始为西音。（今歌曲统谓南北音。凉州、伊州、甘州、渭州皆西音，并为北歌曲。）
黄帝命岐伯为鼓吹。凯歌，汉为铙歌，本鼓吹。
汉始有杂歌、艳歌、倚歌、蹈歌，始为相和歌，本讴谣丝竹相和，执节而歌。
汉武帝立乐府采诗，夜诵则有赵代秦楚之讴，始以声为主尚歌。
梁武帝本吴歌《白纻》，始改子夜吴声四时歌。
田横从者始为《薤露》、《蒿里》歌。魏缪袭始以挽歌为辞。
三言四言。谢庄歌五帝，三言九言，依五行数。汉歌篇八句转韵。张华、夏侯湛两三韵转。傅玄改韵颇数。王韶之、颜延之始四句转韵，赊促得中。
唐柳子厚作铙歌鼓吹曲十二篇，歌唐战功。
周世宗南征军士作《檀来歌》，声闻数十里。
《文选》：客有歌于郢中者，始为《下里》、《巴人》，国中和者数千人。为《向阳薤露》，和者数百人。为《阳春》、《白雪》，和者数十人。引商刻羽，杂以流征，和者不过数人。其曲弥高，其和弥寡。
柳耆卿为屯田员外郎，初名三变，自作词云：“才子词人，自是白衣卿相。”后有荐于朝者，仁宗曰：“此人风前月下，且去填词。”由是不得志。自称奉圣旨填词柳三变。
司马相如曰：合纂组以成文，列锦绣而为质，一经一纬，一宫一商，此赋之迹也。赋家之心，包括宇宙，总揽人物，斯乃得之于内，不可得而传也。
古者登高能赋，山川能祭，师旅能御，丧纪能诔，作器能铭，则可以为大夫矣。
孙绰博学，善属文，绝重张衡、左思赋，每云：“《三都》、《二京》，五经鼓吹。”
或问扬子云曰：“吾子少而好赋？”曰：“然。童子雕虫篆刻。”既而曰：“壮夫不为也。”
都督阎伯岐修滕王阁，落成设宴，属婿吴子章预作《滕王阁赋》，出以夸客。王勃自马当顺风行七百余里，至南昌与宴。及逊作赋，受笔札而不辞。都督大怒，命吏伺其落句即报。至“落霞秋水”句，都督曰：“此天才也！”命其婿辍笔。
张融为《海赋》，徐凯之曰：“卿此赋实超玄虚，但不道盐耳。”融即援笔增曰：“漉沙构白，熬波出素。积雪中春，飞霜暑路。”
木华作《海赋》，思路偶涩，或告之曰：“何不于海之上下四旁言之？”华因其言，《海赋》遂成。
温庭筠工赋，每人试作赋，八叉手而八韵成。又言庭筠作赋，未尝起草，一吟一韵，场中号温八吟，亦号温八叉。
