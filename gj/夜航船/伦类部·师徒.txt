北面
唐崔日用请武甄言《春秋》疑义，甄条举无留语。日用曰：“吾请北面。”
《礼》：“若非饮食之客，则布席，席间函丈。”
夏与榎同，山楸木也。榎形圆，楚形方，以二物为朴，以警其惰慢，使之收敛威仪也。
汉匡衡深明经术，诸儒为之语曰：“无说诗，匡鼎来；匡说诗，解人颐。”
汉马融教授诸生，常有千数，坐高堂，施绛纱帐，前授生徒，后列女乐。
汉苏章负笈寻师，不远千里。
游酢、杨时为伊川先生弟子。一日，侍先生侧，先生隐几而卧。二生不敢去，候其寤，则门外雪深尺余矣。
朱公琰，名光庭，见明道先生于汝州。归语人曰：“光庭在春风中坐了一月。”
汉贾逵通经，来学者不远千里，广有赠献，积粟盈仓。或云：“逵非力耕，乃舌耕也。”
后汉孙期少为诸生，通《京氏易》、《古文尚书》。家甚贫，收豕于泽中。学者皆执经垅畔，以追随之。
贾琼曰：“文中子十五为人师。陈留王孝逸，先达之傲者矣。然而白首北面，岂以年乎？”
童子魏照求入事郭林宗，供洒扫。林宗曰：“当精义讲书，何来相近？”照曰：“经师易获，人师难遭。欲以素丝之后南，附近朱蓝。”
《荀子》：学不可已。青出于蓝，而青于蓝；冰出于水，而寒于水。
《北史》：李谧初师事孔璠，后璠还就谧请业。同门生语曰：“青城蓝，蓝谢青。师何常？在明经。”
张咏诗云：“独恨太平无一事，江南闲杀老尚书。”萧楚才曰：“恨字未妥，应改幸字。”永曰：“子，吾一字师也。”
汉邴原就学于孙崧，𪨗崧曰：“子近舍郑君（郑玄），而蹑𪨗至此，岂以郑为东家丘耶？”原曰：“人各有志，所向不同。君谓仆以郑为东家丘，则君以仆为西家之愚夫矣。”崧谢。（《家语》：孔子西家有愚夫，不识孔子为圣人，乃曰：“彼东家丘，吾知之矣。”）
汉郑玄事马融，学有得。及辞归，融喟然谓门人曰：“吾道东矣！”
宋杨龟山师明道先生。及归，送之出门，谓坐客曰：“吾道南矣。”
汉卜宽学《易》于田何，学既有成，宽东归。何喜谓弟子曰：“吾《易》已东矣！”
后汉杨震明经博览，为诸儒所宗，号曰：“关西夫子”。
兖州曲阜县阙里，孔子所居之地。朱熹居建阳，有考亭，明经论道，诸士子号“南州阙里”。
晋王通教授于河汾之间，弟子自远至者甚众。累征不起。赵郡李靖、清河房玄龄、巨鹿魏征，一时王佐之才，皆出其门。
古人学问必有渊源，杨恽一囗迥出当时流辈，则司马迁外甥也。
黄干字直卿。朱熹曰：“直卿志坚思苦，与之处，甚有益。”遂以女妻之。熹病革，出所著书授干，曰：“吾道之托在此。”
蔡元定，八岁能诗。及长，登泰山绝顶，日惟啖荠，于书无所不读。朱熹扣其学，大惊曰：“此吾老友也，不当在弟子列。”
孔融年十岁，闻李膺有重名，造之。膺问：“高明父祖常与仆周旋乎？”融曰：“然。先君孔子与君家老子，同德比义而相师友，则融与君累世通家也。”
《曲礼》曰：“见父之执（执，父同志之友也），不谓之进不敢进，不谓之退不敢退，不问不敢对。”
李白与韩荆州书曰：“白闻天下谈士言曰：生不用封万户侯，但愿一识韩荆州。何令人之景慕至此哉！
韩昌黎以六经之文为诸儒倡。自愈殁后，其学盛行，学者仰之如泰山北斗。
老子将度函谷关，关吏尹喜望见紫气，知有神人来。果见老子骑青牛薄板车过关，喜拜之。老子教喜炼气，授以《道德》五千言。
蔡邕闻王粲在门，倒屣迎之。粲至，年既幼弱，容貌短小，一座尽惊。邕曰：“此王公孙也，有异才，吾不如也，吾家书籍文章，尽当与之。”
徐穉字孺子，豫章人。陈蕃为豫章太守，罕所接见，惟设一榻以待孺子，去则悬之。穉屡荐不仕。郭林宗称为南州高士。
李膺性简亢，无所交接。荀爽常谒膺，因为其御，既还，喜曰：“今日乃得御李君。”
郭泰游洛阳，与河南尹李膺相友善。后归乡里，衣冠送至河上，车骑数千。泰与膺同舟而济，众宾望之，以为神仙。世称“李郭仙舟”。
孔北海性宽容好客，及退闲职，宾客日盈其门，常叹曰：“座上客常满，樽中酒不空，吾无忧矣。”
晋吕安服嵇康高致，每一相思，辄千里命驾赴之。
李贺，七岁能文，韩愈、皇甫湜过之，贺作《高轩过》诗以谢之。
汉陈遵，每大饮，宾客满堂，辄闭门取客车辖投井中，虽有急，不得去。
《公孙述传》：苍蝇之飞不过数步，附托骥尾得以绝群。
晋卫见乐广，奇之，命子弟造焉，曰：“此人，冰壶濯魄，见之莹然，若披云雾而睹青天。”
韩愈遗李勃书曰：“朝廷士引领东望，若景星凤凰始见，争先睹之为快。”
汉黄宪，陈蕃尝谓周举曰：“旬日间不见黄叔度，鄙吝之私复萌于心矣。”
