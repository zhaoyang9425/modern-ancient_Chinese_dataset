五官将既纳袁熙妻，孔文举与曹操书曰：“武王伐纣，以妲己赐周公。”曹以文举博学，信以为然。后问文举，答曰：“以今度之，想当然耳。”
西子心痛则捧心而颦，其貌愈媚。丑女羡而效之，曰“效颦”。山谷诗：“今代捧心学，取笑类西施。”
杨贵妃浴罢，对镜匀面，裙腰褪露一乳，明皇扪弄曰：“软温新剥鸡头肉。”安禄山在旁曰：“润滑犹如塞上酥。”
《诗经》：“妇有长舌，维厉之阶。”
楚昭王夫人，齐女也。昭王出游，留夫人于渐台。江水大至，遗使迎夫人，忘持符。夫人曰：“王与约，召必以符。”今使者不持符，不敢行。使者还取符，台崩，夫人溺死。
甄后年九岁时，喜攻书，每用诸兄笔砚。兄曰：“欲作女博士耶？”后曰：“古者贤女未有不览经籍；不然，成败安知之？”
甄后入魏宫，宫廷有绿蛇，口中恒有赤珠，若梧子大，不伤人；人欲害之，则不见。每日后梳妆，则盘结一髻形，后效而为髻，巧夺天工。故后髻每日不同，号为“灵蛇髻”。宫人拟之，十不得其一二。
《货殖传》：巴蜀寡妇清，其先得丹穴，而擅其利数世，家亦不赀。用财自卫，不见侵侮。始皇为筑“女怀清台”。
《战国策》：郦姬者，国色也。《天宝遗事》：都下名妓楚莲香，国色无双，每出则蜂蝶相随，慕其香也。
明德马皇后和熙邓皇后俱七尺三寸，刘曜刘皇后七尺八寸，俱以美称。
李光弼之母李氏，封韩国太夫人，有须数十茎，长五寸，为妇人奇贵之相。
蔡琰六岁，夜听父邕弹琴，弦绝。琰曰：“一弦断也。”复故断一弦，琰曰：“第四弦也。”邕曰：“偶中耳。”琰曰：“季札观风，知四国兴衰；师旷吹律，知南风不竞。由是言之，安得不知乎？”
《左传》叔向欲娶申公巫臣女，其母曰：汝何以为哉？夫有尤物，足以移人。苟非礼义，则必祸及。
钩弋夫人，齐人，右手拳。望气者云：“东方有贵人气。”及至，见夫人姿色甚伟，帝批其手，得一钩，手遂不拳。故名其宫曰钩弋宫。
五代刘鄩侍儿王氏，有绝色，人号“花见羞。”
隋炀帝每视降仙，顾内使曰：“古人谓秀色可餐。若降仙者，可以疗饥矣。”
李延年歌曰：“北方有佳人，绝世而独立，一顾倾人城，再顾倾人国。宁不知倾城与倾国，佳人难再得！”
赵飞燕为妹合德养发，号新兴髻；为薄眉，号远山黛；施小朱，号慵来妆。又《玉京记》：“卓文君眉色不加黛，如远山。人效之，号远山眉。”
巴陵鸦不畏人，除夕，妇人各取一只，以米粱喂之。明旦，各以五色缕系于鸦顶，放之，视其方向，卜一年休咎。其占云：“鸦子东，兴女红；鸦子西，喜事齐；鸦子南，利桑蚕；鸦子北，织作息。”甚验。又元旦梳头，先以栉理其羽毛，祝曰：“愿我妇女，黰发髟髟。惟有斯年，似其羽毛。”楚人谓女髻为鸦髻。
《杨妃传》：虢国夫人不施妆粉，自有容貌，常淡妆以朝天子。白乐天诗：“虢国夫人承主恩，平明上马入宫门，却嫌脂粉污颜色，淡扫蛾眉朝至尊。”
黄帝妃嫫母，貌仳催（音灰），丑面也而贤，帝甚爱之。《文选》：“及蒙华衮褒如。”誉嫫母贤也。
《列女传》：无盐者，齐之丑女，自诣宣王，陈时政，王拜为后。
《丽情集》：长安中有妓女曹文姬，尤工翰墨，为关中第一，时号“书仙”。
《明皇杂录》：许子和，吉州永新人，以倡家女入宫，因名永新，能变新妆。临卒，谓其母曰：“阿母，钱树子倒矣！”
唐韩翃与妓柳姬交稔，明，淄青节度使侯希逸奏以为从事。历三载离别，乃寄诗云：“章台柳，章台柳，往日青青今在否？纵使长条似旧垂，亦应攀折他人手。”柳答云：“杨柳枝，芳菲节，所恨年年赠离别。一叶随风忽报秋，纵使君来岂堪折！”
蜀侯继图，倚大慈寺楼，见风飘一大桐叶，上有诗：“拭翠敛蛾眉，为忆心中事。搦管下庭除，书作相思字。天下有心人，尽解相思死。天下负心人，不识相思意。有心与负心，不知落何地？”后二年，继图卜任氏为婚，乃题叶者。
晋中书令王珉与嫂婢情好甚笃，嫂鞭挞过苦。婢素善歌，而珉好持白团扇，其婢制《团扇歌》云：“团扇复团扇，许持自障面。憔悴无复理，羞与郎相见。”
齐东昏侯凿金为莲花以贴地，令潘妃行其上，曰：“此步步生金莲也。”
陶学士出使江南，韩熙载命妓秦若兰诈为邮卒女，拥帚扫地，陶因与之狎，赠词名《风光好》云：“好因缘，恶因缘，只得邮亭一夜眠，别神仙。
琵琶拨尽相思调，知音少。待得鸾胶续断弦，是何年？”
唐杜鸿渐为司空，镇洛时，韦应物为苏州刺史，过洛，杜设宴待之，出二妓歌舞，酒酣，命妓索诗于韦。韦醉甚，就寝。中夜见二妓侍侧，惊问故，对以席上作诗，司空命侍寝。令诵其诗，曰：“高髻云鬟宫样妆，春风一曲杜韦娘。司空见惯浑闲事，恼乱苏州刺史肠。”
南汉主刘鋹得波斯女，黑而妖艳，鋹嬖之，赐号媚猪。
陆慎言妻朱氏，沉惨狡妒。陆宰尉氏，政不在己，吏民谓之燕脂虎。
纣以红蓝花汁凝作脂，以为桃花妆。盖燕国所出，故名燕脂。今写“燕”字加“月”，已非；甚有“因”旁亦加“月”者，更大谬矣。《日记》云：美人妆，面既傅粉，复以燕脂调匀掌中，施之两颊，浓者为酒晕妆，浅者为桃花妆，薄施朱以粉罩之，为飞霞妆。唐熙时，都下竞事妆唇，妇女以分妍否，其有名石榴娇、大红春、小红春十七种。
晋韩寿美姿容，贾充辟为掾史，充女窥寿悦之，遂与通。是时，外国贡异香，袭人衣经月不散，帝以赐充；充女偷以赠寿，充觉，以女妻之。
《列女传》：初齐王出游，百姓尽往观，宿瘤女采桑如故。王怪问之，对曰：“妾受父母命教采桑，不受教观大王。”王以为贤，欲载之后车，女曰：“父母在堂，不受命而往，是奔也。”王奉礼往聘之。父母惊，欲洗沐加衣裳，女曰：“变容更服，王不识也。”遂如故至宫，王以为后。
唐末宫中号“闹扫妆”，形如焱风散鬊，盖盘鸦、堕马之类。宋文元嘉中，民间妇人结发者，三分抽其鬟，向上直梳，谓“飞天紒”。
轻云鬓发甚长，每梳头，立于榻上犹拂地，已绾髻，左右余发各粗一指，束结作同心带，垂于两肩，以珠翠饰之，谓之流苏髻。富家女子多以青丝效其制。
五代王凝妻李氏，凝家青、齐之间，为虢州司户参军，以疾卒于官。凝素贫，一子尚幼。李氏携其子，负骸以归，过开封，旅舍主人不与其宿。适天暮，李氏不肯去，主人牵其臂而出之，李氏恸曰：“我为妇人，不能守节，此手为人所执耶！不可以此手并辱吾身。”遂引斧断其臂。开封尹闻之，厚恤李氏，而笞其主人。
夏侯令女，谯人曹爽从弟文叔妻。文叔早死，恐家必改嫁，乃断发为信。后家果欲嫁之，令女复以刀截两耳。及爽被诛，夫家夷灭已尽，父使人讽之，令女复断鼻，而不改其执义之志。
高行，梁之节妇，荣于色，美于行。夫早死，不嫁。梁王使相聘焉，再三往。高行曰：“妇人之义，一醮不改。忘死而贪生，弃义而从利，何以为人？”乃援镜持刀割其鼻，曰：“王之求妾者，求以色耶。刑余之人，殆可释矣。”相以报王，旌之曰“高行”。
伯姬，宋共公夫人，鲁宣公之女。共公卒，伯姬寡居。夜失火，左右曰：“夫人可避乎？”伯姬曰：“妇人之义，保傅在前，夜始下堂。”顷之，左右又曰：“夫人少避乎？”伯姬曰：“越义而生，不若守义而死！”遂陷于火。
女娟。赵简子伐楚，与津吏期；吏醉，不能渡，简子欲杀之。女娟请以身代，曰：“妾父尚醉，恐心知非而体不知痛也。”简子释其父。将渡，少楫者一人，娟请备父役，简子不许，娟曰：“汤伐夏，左骖牝骊，右骖牝黄而放桀；武王伐殷，左骖牝骐，右骖牝骝而克纣。主君渡，用一妇何伤？”因发《河激之歌》，以明其意。简子悦，曰：“昔者不谷梦娶，岂此女耶？”将使人祝祓，以为夫人。娟曰：“妇人之道，非媒不嫁。妾有严亲在，不敢闻命。”乃纳币于其亲，而娶为夫人。
冯昭仪，冯奉世女，汉元帝选入宫。上幸虎圈，熊逸出，左右皆惊走。惟婕妤当熊而立，熊见杀。上问冯曰：“人皆惊惧，汝何当熊？”对曰：“妾闻猛兽得人而止，恐至御座，故以身当之。”上嗟叹良久，立为昭仪。
皇甫规妻善属文，工草篆。规卒，董卓厚聘之，骂曰：“君羗胡之种，毒害天下犹未足耶！皇甫氏为汉忠臣。君其走吏，敢非礼于上！”卓怒，悬其头庭中，鞭朴交下。规妻谓持杖者曰：“速尽为幸。”
鲁孝公之保母。初，鲁武公生三子，长括，次戏，少称。武公朝周宣王，带子括、戏同往。宣王见戏端重，命武公立为世子。及武公薨，国人立戏，是为懿公。括子伯御弑懿公而自立，并欲求公子称而杀之。义保闻，即以己子卧公子床上，将公子易服而藏他所。伯御遂杀床上公子。义保抱所易服者，奔公子之母家。众大夫感其义，合词请于周天子，命戮伯御以立称，是为孝公。诸侯咸高保母之行，而呼为“义保”。
陶婴，鲁国陶门之女也，夫早死，以纺织抚孤。鲁人闻其少美，皆欲求聘之。婴闻而作歌以明志，曰：“黄鹄之早寡兮七年不双，鹓颈独宿兮不随众翔，半夜悲鸣兮故雄系肠，天命早寡兮独宿可伤！寡妇念此兮泣下数行。呜呼哀哉兮死者不可忘！飞鸟尚然兮况于贞良，虽有贤匹兮终不重行。”鲁人闻而起敬，无复敢言往聘者。
胡氏者，学士广之女。解缙与广同邑，同科，同入翰林。一日，同侍建文帝侧。帝曰：“闻二卿俱得梦熊之兆，朕为主婚，联作姻娅。”广对曰：“昨晚缙已举子，臣亦生男，奈何！”帝笑曰：“朕意如此，定当产女。”后果是女。建文逊国，解缙为汉邸谮死，妻子谪戍，广遂寒盟。氏泣曰：“女命虽蹇，实天子主婚，何敢自轻失身？”乃割去左耳以明志。仁宗登极，诏赠缙爵，荫子中书舍人，给假与胡氏合卺；复赐金币添妆，闻者荣之。
