范仲淹夜读书帐中，帐顶如墨。及贵，夫人以示诸子曰：“尔父少时勤学，灯焰之迹也。”
匡衡好学，邑有富民家多书，与之佣作，而不取值，曰：“愿借主人书读耳。”遂博览群书。
倪宽受业于孔安国，时行赁任，带经而锄，力倦，少休息，即起诵读。
柳灿，少孤贫，好学，昼采薪给费，夜燃叶读书。
司马光常以圆木为警枕，少睡则枕转而觉，即起读书，学无不通。
管宁家贫好学，坐藜床五十余年，未尝箕股，当膝处皆穿。
顾欢家贫，乡中有学舍，欢壁后倚听，无遗忘者。夕则燃松节读书，或燃糖自照。
邢邵，任丘人。少游洛阳，遇雨，乃杜门五日读《汉书》，悉强记无遗。文章典丽，既赡且速，与温子升齐名。官太常卿，兼中书监、国子监祭酒，朝士荣之。雅性脱略，不以位望自尊，止卧一小室，未尝内宿。自云：“尝昼入内阁，为犬所吠。”
