伏羲始制契，以木刻书。黄帝始以刀书。舜始以漆书。中古磨石汁书。
黄帝始铸文于鼎彝。周宣王始刻文于石。五代和凝始刻书于梨板。
隋文帝为印板。冯道请唐明宗行印板，始印五经，始依石经文字，刊九经板。宋真宗始摹印司马、班史诸史板。
《古乐府》：“客从远方来，遗我双鲤鱼；呼童烹鲤鱼，中有尺素书。长跪读素书，书中意何如？上有加餐饭，下有长相思。”
李白诗：“青鸟海上来，今朝发何处？口衔云锦书，为我忽飞去。鸟去凌紫烟，书留绮窗前。开缄方一笑，乃是故人传。”
后汉邓训为上谷守。故吏知训好青泥封书，遂从黎阳步推鹿车，载青泥至上谷，以遗训。
张九龄家养群鸽，每与亲知书，系鸽足上投之，呼为飞奴。
陆机诗：“愧无杂佩赠，良讯代兼金。”
江淹诗：“袖中有短札，欲寄双飞燕。”孟郊诗：“欲写加餐字，寄之西飞翼。”
卢仝《谢孟简惠茶》歌：“日高丈五睡正浓，将军扣门惊周公，口传谏议送书信，白绢斜封三道印。”
晋刘弘为荆州刺史，每发手书郡国，丁宁款密，莫不感悦，咸曰：“得刘公一纸书，贤于十部从事！”
王筠久住沙阳。一日，得家书，曰：“抵得万金也。”杜诗：“烽火连三月，家书抵万金。”
周弘让答王褒书：“苍雁鳞，时留尺素，清风明月，俱寄相思。”
唐高祖曰：“房玄龄每为吾儿陈事，千里外犹如面谈。”
晋殷浩迁豫章太守，都下人士因其致书者百余，行次石头，皆投之水中，曰：“沉者自沉，浮者自浮，殷洪乔不能为致书邮。”
