【风神名封十八姨，又名冯异】【云神名云将】
八节之风，立春条风（赦小过，出稽留），春分明庶风（正封疆，修田畴），立夏清明风（出币帛，礼诸侯），夏至景风（辩大将，封有功），立秋凉风（报土功，祀四郊），秋分闾阖风（解悬垂，琴瑟不张），立冬不周风（修宫室，完边城），冬至广汉风（诛有罪，断大刑）。
郎仁宝曰：春之风，自下升上，纸鸢因之以起。夏之风，横行空中，故树杪多风声。秋之风，自上而下，木叶因之以陨。冬之风，着土而行，是以吼地而生寒。
管辂过清河，倪太守以天旱为忧。辂曰：“树上已有少女微风，树间已有阳鸟和鸣。其雨至矣。”果如其言。
《岭表录》：飓风之作，多在初秋，作则海潮溢，俗谓之飓母风。
石氏女为尤郎妇。尤为商远出，妻阻之，不从。郎出不归，石病且死，曰：“吾恨不能阻郎行。后有商贾远行者，吾当作大风以阻之。”自后行旅遇逆风，曰：“此石尤风也。”
《庄子》：“大鹏起于北溟，而徙南溟也，抟扶摇羊角而上者九万里。”宋熙宁间，武城有旋风如羊角，拔木，官舍卷入云中，人民坠地死。
《尔雅》：南方谓之凯风，东方谓之谷风，北方谓之凉风，西方谓之泰风。焚轮谓之颓，扶摇谓之焱。风与火为。回风为飘。日出而风谓之暴。风而雨为霾。阴日风为噎。猛风曰，凉风曰，微风曰飙，小风曰飕。
唐徐师川诗云：“一百五日寒食雨，二十四番花信风。”《岁时记》曰：“一月二气六候，自小寒至谷雨。四月八气二十四候，每候五日，以一花之风信应之。”
《公羊传》：泰山之云，触石而起，肤寸而合，不崇朝而雨天下。
若云非云，若烟非烟，郁郁纷纷，萧索轮菌，谓之庆云。王者德至于山陵，则卿云出。《春秋繁露》：“人君修德，则矞云见。”云五色为卿，三色为矞。
夜半清气从北方起者，谓之沆瀣。
《列子》言：神瀵即《易》所谓山泽气相蒸，云兴而为雨也。陈希夷诗：“倏尔火轮煎地脉，愕然神瀵涌山椒。”
狄仁杰尝赴并州法掾，登天行山，见白云孤飞，泣曰：“吾亲舍其下。”
宋韩琦，弱冠及第，方传胪，时太史奏：“五色云现。”出入将相，为一代名臣。
天地之使也，大块之噫气，阴阳之怒而为风也。《洛神赋》：“屏翳收风”。屏翳，风师也，又名飞廉；飞廉，神禽，即箕主也。又曰：“箕主簸扬，能致风雨。”
明天启间，魏阉肆毒，风霾旱魃，赤地千里，京师地震，火灾焚烧，震压死伤甚惨。崇祯十七年正月朔，大风霾。占曰：“风从干起主暴。”兵破城。三月丙申，大风霾，昼晦。
《春秋》：皋鱼宦游列国，归而母卒，泣曰：“树欲静而风不息，子欲养而亲不在。”遂自刎死。
大舜弹五弦之琴，歌南风之诗，曰：“南风之熏兮，可以解吾民之愠兮；南风之时兮，可以阜吾民之财兮。”
汉河内张成善风角，推占当赦，教子杀人。司隶李膺督促收捕，既而逢宥获免，膺愈愤疾，竟按杀之。
操连船舰于赤壁，周瑜用黄盖火攻之策。时隆冬无东南风，诸葛孔明筑坛而祭，应期风至，大破曹兵。
云，山川之气也。日旁彩云名霞，东西二方赤色，亦曰霞。《易经》：“云从龙，风从虎。”孔子曰：“于我如浮云”。
陶词：“云无心而出岫。”
二至、二分，望云色以卜岁之丰凶水旱。
楚襄王游于高唐，梦一女曰：“妾在巫山之阳，高丘之上，朝为行云，暮为行雨。”彼旦视之，如其言。
王勃《滕王阁赋》：“落霞与孤鹜齐飞。”后一士子夜泊江中，闻水中吟，此士曰：“何不云‘落霞孤鹜齐飞，秋水长天一色’。”鬼遂绝。
《岭表录》：飓风之作，多在初秋，作则海潮溢，俗谓之飓母风。明正德七年，流贼刘大等舟至通州狼山，遇飓风大作，舟覆，贼尽死。
