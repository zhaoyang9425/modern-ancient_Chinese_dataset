《左传》：毕万筮仕于晋，遇屯之比。辛廖占之曰：“吉。”
李白为南昌宰去思碑云：“未下车，人惧之；既下车，人爱之！”
《左传》：齐侯使连称、管至父戍葵丘，瓜时而往，曰：“及瓜而代。”
《书经》：三载考绩。三考黜陟幽明。
前汉宣帝曰：“太守吏民之本，数变易则下不安。民知其将久，不可欺罔，乃服从其教化。”故二千石有治绩，辄以玺书勉励，增秩赐金。
《史记》：伯禽受封之鲁，三年然后报政。周公曰：“何迟也？”伯禽曰：“变其俗，革其祀丧，三年而后除之，故迟。”太公封于齐，五月而报政。周公曰：“何速也？”曰：“吾简其君臣礼，从其俗也，故速。”
晋嵇叔夜与山巨源书云：“游山泽，观鱼鸟，心甚乐之。一行作吏，此事便废。”
李充字弘度，尝叹不被遇。殷浩问：“君能屈志百里否？”李答曰：“北门之叹，久已上闻。穷猿奔林，岂暇择木？”遂授剡县。
宋初通判与知州争权，每云：“我是州监！”有钱昆者浙人，嗜蟹，尝求补外郡，曰：“但得有蟹无监州则可。”东坡诗云：“欲向君王乞符竹，但忧无蟹有监州。”
