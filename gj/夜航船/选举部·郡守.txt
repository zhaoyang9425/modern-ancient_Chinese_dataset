京府使君陈尹东郊。汉武帝因更名内史为京兆尹，置丞，置治中。宋太祖置通判推官，本唐节度使，属有推官判官。
《遁斋闲览》：汉时朝臣出使以驷马，为太守增一马，故称“五马”。
《唐志》：武德中，改太守曰刺史。天宝中又改刺史曰太守。
魏文侯始置郡守。秦始皇置郡丞，即今同知。汉置州牧，景帝更太守。宋高宗始称知府，始改唐郡称府。
《吴郡志》：吴郡太守所居之堂，乃春申君所居之殿也。数火，涂以雌黄，故曰“黄堂”。
唐袁光庭典守名郡，有异政。明皇谓宰辅曰：“光庭性逐恶，如扇驱蚊。”
汉廉范为蜀郡太守，除火禁，百姓便之，歌曰：“范叔度，来何暮？不禁火，民安作。昔无襦，今五袴。”
汉张堪为渔阳太守，击匈奴，开稻田千万顷，劝农，致殷富。百姓歌曰：“桑无附枝，麦秀两岐。张君为政，乐不可支。”
梁柳浑为吴兴太守，嘉禾同颖，一茎两穗。
赵宋张中庸为详州刺史，洞察民伪。民号为“水晶灯笼”。
田元均治成都有声，民有隐恶，辄摘发之。蜀人谓之“照天蜡烛”。
汉龚遂为渤海太守，民有带刀剑者，遂令卖剑买牛，卖刀买犊。
五代裴侠守河北，入朝，周太祖命独立，曰：“裴侠清慎奉公，为天下之最。有如侠者，与之俱立。”众默然。朝野叹服，号“独立使君”。
汉文帝谓田叔曰：“公知天下长者乎？”田叔请其人。帝曰：“云中太守孟舒是也。”
汉召信臣为南阳太守，兴利除害，吏民信爱，号为“召父”。杜诗亦为南阳守，性节俭，而政治清平。南阳为之语曰：“前有召父，后有杜母。”
汉耿纯为东郡太守，多善政，盗贼清宁。内召去任，百姓思慕不已。光武驾过东郡，百姓数千随车驾，云：“愿复得耿君。”
汉寇恂为颖川太守，光武召为执金吾。后光武幸颖川，百姓遮道，曰：“愿复借寂君一年。”乃留镇之。
后汉岑熙为魏郡太守，视事三年，人歌之曰：“我有枳棘，岑君伐之。我有蟊贼，岑君遏之。犬不吠夜，足下生牦。”
唐田仁会为平州太守，岁旱，自暴以祈雨，时雨大至，年遂丰登。人歌曰：“父母育我兮田使君，挺精神兮上天闻。”
汉冯立徙西河上郡太守，与兄冯野王相代。民歌之曰：“大冯君，小冯君，兄弟继踵相因循。聪明贤知恩惠民，政如鲁卫德化均，周公康叔犹二君。”
宋杜衍知干州，未期，安抚使察其治行，以公权凤翔。二邦之民争于界上，一曰：“此我公也，汝夺之！”一曰：“今我公也，汝何有焉？”
宋赵抃任成都，携一龟一鹤以行。其再任也，屏去龟鹤，止一苍头。执事张公裕赠以诗云：“马谙旧路行来滑，龟放长沙不共来。”
汉武帝拜汲黯为淮阳太守，黯伏谢不受印。帝曰：“君薄淮阳耶？吾以淮阳军民不相得，欲借卿之郡，卧而治之耳。”乃进黯以诸侯相秩，居淮阳。
汉宣帝曰：“庶民所以安其田里，而无叹息愁恨之心者，政平讼理也；与我共此者，其良二千石乎！”
董仲舒曰：“今之郡守县令，民之师帅，所以承流宣化。”
贾琮为冀州刺史行部，升车言曰：“刺史当远听广视，纠察美恶，何可反垂帷幄以自蔽乎？”乃命御者褰帷。
郭贺为荆州刺史，治有殊政。明帝巡狩，赐以三公之服，敕行部去（礻詹）露冕，使百姓见之，以彰有德。
郭伋，字细侯，拜并州牧。行部西河，有数百小儿，骑竹马，迎于路次。问曰：“儿曹何来？”对曰：“闻使君到，喜，故来迎耳。”
郭伋为颖川太守，召见，帝劳之曰：“郡得贤能太守，去帝城不远，河润九里，冀京师并受其福也。”
后汉刘琨初为江陵令，县有火灾，琨叩头反风，火随灭。守弘农，虎负子渡河而去。帝嘉之，征为光禄勋，召问：“反风灭火及虎北渡河，行何德政而致此？”琨对曰：“偶然耳。”帝叹曰：“长者之言也！”
虞诩为朝歌长时，贼数千人攻杀长吏，故旧皆吊。诩曰：“不遇盘根错节，何以别利器乎？”
后汉苏章为冀州刺史，有故人为清河令，以赃败，章乃设酒款之。故人喜曰：“人有一天，我独有二天。”章曰：“今夕，苏孺文与故人饮酒，私情也。明日，冀州刺史白奏事，公法也。”遂举正其罪，郡界肃清。
汉黄霸为颍川太守，户口岁增，治行为天下第一。是时凤凰神雀数集郡国，颍川尤多。赐爵关内侯，黄金百斤。
汉马臻为会稽太守，开鉴湖，得田九千余顷。豪右恶之，告臻开河发掘古冢无数。征下狱，遣官复按，诡称并不见人，云是鬼讼。臻竟被戮。其后越民承河之利，立祠祀之。
后汉刘宠为会稽太守，多善政。将去，父老赍钱送之，曰：“明府下车以来，狗不夜吠，民不识吏。今当迁去，聊为赆送。”宠为选一大钱受之。今号其地曰“钱清”。
梁鱼弘尝语人曰：“我为郡守有四尽，水中鱼鳖尽，山中麋鹿尽，田中米谷尽，村中人庶尽。”
《魏志》：胡质为常山太守，在郡九年，吏民便安，将士用命。子威厉操清白，尝省其父，告归，赐其绢一匹。威跪曰：“大人清白，不审于何得此绢？”质曰：“是吾俸禄之余。”威乃受之。官至前将军、青州刺史。对武帝曰：“臣父清，恐人知；臣清，恐人不知。”
吴隐之有清操，由晋陵太守转广州刺史。至石门，酌贪泉，赋诗曰：“古人云此水，一歃怀千金。试使夷齐饮，终当不易心。”清操不渝，屡被褒饰。子延之为太守，延之弟及子为郡县者，皆以廉慎为门法。
崔祖思仕齐，为青、冀二州刺史，在政清勤，而廉卑下士，常悬一蒲鞭，而未尝用。去任之日，士人思之，为立祠。
崔光伯为北海太守，明帝诏曰：“光伯自莅海沂，清风远着，可更用三年，以广风化。”
虞愿，会稽人，为晋安太守。海边有越王石，常隐云雾。相传云清廉太守乃得见，愿往观之，清彻无所隐蔽。
后汉秦彭与群从同时为二千石者五人，三辅号曰万石秦氏。迁山阳太守，百姓怀爱，莫有欺犯。转颍守，有凤凰麒麟、嘉禾甘露之瑞，集其郡境。
马默为登州知府，士民爱戴。其后苏轼起知是郡，父老迎于路，曰：“公为政爱民，得如马使君乎？”轼异之。
邓攸清和平简，贞正寡欲。授吴郡太守，载米之郡，俸禄无所受，惟饮吴水而已。后去郡，百姓数千人留牵攸船，不得进。吴人歌曰：“恍如打五鼓，鸡鸣天欲曙。邓侯挽不留，谢令推不去。”
张华原兖州刺史，折狱明恕，囹圄一空。先是境内有猛兽为民患，华原下车，甄山中忽有六驳食兽，民害顿除。
宋均为九江守。郡多虎暴，民患之。均至，下令曰：“勤劳张捕，非忧恤之本也。其务退奸贪，进良善，除一切槛阱！”虎皆渡江而东。时楚沛飞蝗蔽天，入九江界者辄散去。
王觌知苏州，民歌之曰：“吏行冰上，人在镜中。”
陶安为饶州知府，民谣曰：“千里榛芜，侯来之初。万姓耕辟，侯去之日。”又曰：“湖水悠悠，侯泽之流。湖水有塞，我侯之德。”
孟尝为合浦太守。合浦产珠，居人采珠易米。时二千石贪污，珠徙去。及尝至，廉洁化行，一年，去珠复还。
