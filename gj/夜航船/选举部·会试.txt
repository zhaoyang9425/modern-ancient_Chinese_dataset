唐开元中，谓尚书省为南省，门下、中书为北省。南宫，礼部也。旧以礼部郎中掌省中文翰，谓之南宫舍人。后之赴春榜，曰赴南宫。
唐《选举志》：玄宗开元二十四年，考功员外郎李昂与贡举，诋诃进士李权文章，大为权所陵诟。帝以员外郎望轻，遂移贡举于礼部，以侍郎主之，永为例。礼部进士自此始。
唐李宗敏知贡举，所取多知名士，世谓之玉笋班。
欧阳修知贡举，考试阅卷，常觉一朱衣人在座后点头，然后文章入格。始疑传吏，及回视，一无所见，因语同列而三叹。常有句云：“文章自古无凭据，惟愿朱衣暗点头。”
韩昌黎应试《不迁怒、不贰过》题，见黜于陆宣公。翌岁，公复主试，仍命此题；韩复书旧作，一字不易，公大加称赏，擢为第一。
宋朝科试在八月中，子由忽感寒疾，自料不能及矣。韩魏公知而奏曰：“今岁制科之士，惟苏轼、苏辙最有声望。闻其弟辙偶疾，如此人不得就试，甚非众望，须展限以待之。”上许之。直待子由病痊，方引就试，比常例迟至二十日。自后科试并在九月。相国吕徽仲不知其故，东坡乃为吕言之，吕曰：“韩忠献之贤如此哉！”
二苏初赴制科之召，同就试者甚多。相国韩公偶与客言曰：“二苏在此，而诸人亦敢与之较试，何也？”于是不试而去者十八九。
嘉佑二年，欧阳修知贡举，梅尧臣得苏轼《刑赏论》以示修，修惊喜，欲以冠多士，疑门生曾巩所作，乃置第二。
唐贞观八年，陆贽主试，欧阳詹举进士，与韩愈、李观、李绛、崔群、王涯、冯宿、庾承宣联第，皆天下名士，时称“龙虎榜”。
