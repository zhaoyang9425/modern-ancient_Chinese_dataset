雷【雷神名丰隆】电【电神名缺列】虹霓【一名挈贰，一名天弓，一名蝃蝀】
仲春之月，雷乃发声，始电。蛰虫咸动，启户始出。仲秋之月，雷始收声，蛰虫坏户。《传》曰：雷八月入地百八十日。
三国王裒父仪，以直言忤司马昭，见杀。裒终身未尝西向而坐，示不臣晋也。庐墓悲号，流涕着树，树为之枯。读《诗》至“哀哀父母”则三复呜咽，门人辄废《蓼莪》。母存日，畏雷，殁后，每雷震，即造墓，曰：“裒在此。”
《世说》：夏侯玄尝倚柱读书，时暴雨，霹雳破所倚柱，衣服焦然，神色无变，读书如故。与《晋纪》诸葛诞事相同。
《世纪》：神农氏之末少昊氏娶附宝，见大电光绕北斗枢星照郊，感附宝孕，二十月生黄帝于寿丘。
《南唐书》：陆昭符，金陵人，保大中为常州刺史。一日，坐厅事，雷雨猝至，电光如金蛇绕案，吏卒皆震仆，昭符神色自若，抚案叱之，雷电遽散。得铁索，重百斤，徐命举索纳库中。
孔子作《春秋》，制《孝经》，书成，告备于天，天乃决郁起白雾摩地，赤虹自上而下，化为黄玉，长者三尺，上有刻文，孔子拜而受之。
汉灵帝时，有黑气堕温德殿中，大如车盖，隆起奋迅，五色，有头，体长十余丈，形貌如龙。上问蔡邕，对曰：“所谓天投蜺也，不见足尾，不得称龙。”占曰：“天子内惑女色，外无忠臣，兵革将起。”
雷州英灵冈，相传雷出于此。《国史补》：雷州春夏多雷，秋日则伏地中，其状如彘，或取而食之。又夜城西南有雷公庙，每岁乡人造雷鼓雷车送入庙中，或以鱼彘同食者，立有霆震。
《论衡》曰：“子路感雷精而生，故好事。”
曹州泽中有雷神，龙身而人颊，鼓其腹则鸣。《史记》：“舜渔于雷泽。”即此。
彭友信以贡至京师，遇上微行，占《虹霓》诗二句云：“谁把青红线两条，和云和雨系天腰。”命友信续之，应声曰：“玉皇昨夜銮舆出，万里长空驾彩桥。”上大悦，问其籍，命翌晨候于竹桥，同入朝。友信如言，候久不至，遂入朝。上召问故，以实对。上曰：“此秀才有学有行。”遂授北平布政使。
雷，阴阳薄动，生物者也。又黔雷，天上造化神名。电，雷光也，阴阳激耀也。霹雳，雷之急激者。闪电曰雷鞭。唐诗：“雷车电作鞭。”又电神，名列缺。《思玄赋》：“列缺烨其照夜。”
《资暇录》：律令是雷边捷鬼，善走，与雷相疾连，故符咒云：“急急如律令。”
《搜神记》：永和中，有人暮宿道旁女子家。夜半闻小儿呼：“阿香！官唤汝推雷车。”急骤雷雨。明日视宿家，乃一新冢。
《国史》：祥符中，岳州玉仙观为天火所焚，惟留一柱，有“谢仙火”三字，倒书而刻之。何仙姑云：“谢仙，雷部，司掌火。”
陈时，雷州民陈氏获一卵，围及尺余，携归。忽一日，雷震而开，生子，有文在手，曰“雷州”。及长，名文玉，后拜本州刺史，多惠政。没而灵异，立庙以祀。
齐神武道逢雷雨，前有浮图一所，使薛孤延视之。未至三十步，震烧浮图。薛大声喝杀，绕浮图走，火遂灭。及还，须发皆焦。
《论语谶》：雷震百里，声相附也，谓言语之符合，如闻雷声之相同也。
《隋史》：马湖府西，万岁征西南夷过此，镌“雷番山”三字于石。山中草有毒，经过头畜，必笼其口，行人亦必缄默，若或高声，虽冬月必有雷震之应。
商武乙无道，为偶人，谓之天神。与博不胜，而戮之。为革囊盛血，仰射之，谓之射天。猎于河渭之间，暴雷震死。
《广舆记》：铅山人某，常悦东邻妇某氏，挑之，不从。值其夫寝疾，天大雷雨，乃着花衣为两翼，跃入邻家，奋铁椎杀之，仍跃而出。妇以其夫真遭雷击也。服除，其人遣媒求娶。妇因改适，伉俪甚笃。一日，妇检箱箧，得所谓花衣两翼者，怪其异制。其人笑曰：“当年若非此衣，安得汝为妻！”因叙事始末。妇亦佯笑。俟其出，抱衣诉官，论绞。绞之日，雷大发，身首异处，若肢裂者。
虹，蝃蝀也。阴气起而阳气不应则为虹。又音绛，亦䗖蝀也。《诗经》：“蝃蝀在东。”霓，屈虹也。《说文》：阴气也。通作“蜺”。《天文志》：“抱珥虹蜺”。一云雄曰虹，雌曰霓。沈约《郊居赋》：“雌霓连蜷”。《西京赋》：“直䗖蝀以高居。”又朝西暮东，东晴西雨。
《通鉴》：太昊之母履巨人迹，意有动，虹县绕之，因娠而生帝于成纪。少昊，黄帝之子，母曰“螺祖”，感大星如虹，下临华渚之祥而生。
