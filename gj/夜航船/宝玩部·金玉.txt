赤刀、大训、弘璧、琬琰，在西序，太玉、夷玉、天球、河图，在东序，八者皆历代传宝。
九鼎者，昔夏方有德，远方图物贡金，九牧铸鼎象物，使民知神奸。故民入川泽山林，而魑魅魍魉莫能逢之。
周有砥砨，宋有结绿，梁有县黎，楚有和璞，此四宝者，天下名器。
王执镇圭，公执桓圭，侯执信圭，伯执躬圭，子执谷璧，男执蒲璧。
聘人以圭，问士以璧，召人以瑗，绝人以玦，反绝以环。
桀伐岷山，岷山献其二女曰琬，曰琰，桀爱之，琢其名于苕华之玉，苕是琬，华是琰。
不独饕餮示戒，凡虿鼎防刺也，同舟防溺也，奕车瓢防覆也。
秦始皇有方镜，照见心胆。凡女子有邪心者，照之，即胆张心动。
魏明帝朝，昆明国献一鸟，名潄金鸟，常吐金屑如粟，古人以金饰钗，谓之辟寒金。
《杜阳编》：武宗时，扶余国贡火玉，光照数十步，置室内，不必挟纩。
《尹文子》：魏田父得玉径尺，邻人曰：“怪石也。”取置庑下，明旦视之，光照一室，大怖，反弃于野。邻人取献魏王，玉工曰：“此无价以当之。”王赐献玉者千金，食上大夫禄。
《洞冥记》：汉武帝时，起招灵阁有二神女，各留一玉钗，帝以赐赵婕妤。至元凤中，宫人犹见此钗。谋欲碎之。明旦视匣中，惟见白燕升天，因名玉燕钗。
《天宝遗事》：杨贵妃常犯热躁，明皇使令含玉咽津，以解肺热。
汉武帝诏曰：往者太山见金，又有白麟神马之瑞，宜以黄金铸麟趾马蹄，以协瑞焉。
有云碧、西碧二种，其色枯涩者曰云碧，产于云南；其色娇润，有虼蚤斑者曰西碧，产于西洋。
珠、玉为上，黄、白为次，刀布为下。
宋太祖幸赵普第，时吴越王俶方遣使遗普书及海错十瓶，列庑下。上曰：“此海错必佳。”命启之，皆满贮瓜子金。普惶恐，顿首谢曰：“臣实不知。”上笑曰：“彼谓国家事，皆由汝书生耳。”
晁，古“朝”字；采，光彩也。言美玉每旦有白虹之气，光彩上腾，故曰晁采。
范文正公家古镜，背具十二时，如博棋子，每至此时，则博棋中，明如月，循环不休。
碔砆，石之似玉也，其状每能乱玉。
宋人以燕石为玉，什袭而藏，识者笑之。
《列子》：宋人以玉为楮叶，三年而成。
《楚辞》：“怀瑾握瑜兮，穷不知所示。”
半璧曰璜。《尚书中侯》：文王至磻溪，见吕望钓得玉璜，刻曰：“姬受命，吕佐之。”
砖以自谓，玉以誉人，谓以此致彼。
《左传》：虞公求虞叔之玉，叔弗献。后乃悔曰：“匹夫无罪，怀璧其罪。焉用此以贾祸乎？”复献之。
《逸论语》：璠瑜，鲁之宝玉也。孔子曰：美哉璠玙，远而望之焕若也；近而视之瑟若也。一则理胜，一则孚胜。
