孙凤有一琴能自鸣，有道士指其背有蛀孔，曰：“此中有虫，不除之，则琴将速朽。”袖中出一竹筒，倒黑药少许，置孔侧，一绿色虫，背有金线文，道人纳虫于竹筒竟去。自后琴不复鸣。识者曰：“此虫名鞠通，有耳聋人置耳边，少顷，耳即明亮。喜食古墨。”始悟道人黑药，即古墨屑也。
有四种：食心曰螟，食叶曰（券去刀改虫），食根曰蟊，食节曰贼。赵抃守青州，蝗自青、齐入境。遇风退飞，堕水而死。马援为武陵守，郡连有蝗，援赈贫羸，薄赋税，蝗飞入海，化为鱼虾。孙觉簿合肥，课民搏蝗若干，官以米易之，竟不损禾。宋均为九江守，蝗至境辄散。贞观二年，唐太宗祝天吞蝗，蝗不为祟。
东海有物，状如凝血，广数尺，正方圆，名曰水母。俗名海蜇，一名虾蛇（音射）。无头目。所处则众虾附之，盖以虾为目也。色正淡紫。《越绝书》云：“水母以虾为目，海镜以蟹为肠。”
广中有圆壳，中甚莹滑，照如云母。壳内有少肉如蚌，腹中有小蟹。海镜饥，则蟹出拾食，蟹饱归腹，海镜亦饱。迫之以火，蟹即走出，此物立毙。
温会在江州观鱼，见渔子忽上岸狂走。温问之，但反手指背。不能言。渔子头面背黑，细视之，有物如荷叶，大尺许，眼遍其上，咬住不可取。温令以火烧之，此物方落，每一眼底有嘴如钉。渔子背上出血数斗而死，莫有识者。
汉光武六年，山阴有小虫千万，皆类人形，明日皆悬于树枝，自缢死之。
诗曰：“螟蛉有子，蜾蠃负之。”螟蛉，桑虫也。蜾蠃，蒲芦也。蒲芦穷取桑虫之子，负持而去，养以成子。故世之养子，号曰螟蛉也。蜾蠃负螟蛉之子，祝曰：“类我，类我！”七日夜化为己也，故又谓之“速肖”。
腐草所化。隋炀帝于景华宫，征求萤火，得数斛，盛以大囊，夜出游，如散火光遍于山谷。
越王既为吴辱，思以报复。一日出游，见怒蛙而式之，左右问其故，王曰：“有气如此，何敢不式！”战士兴起，皆助越反矣。
蜥蝎。以器养之，喂以丹砂，满七斤，捣治万杵，以点女子体，终身不灭，若有房室之事则灭矣。言可以防闲淫佚，故谓之“守宫”。
《二酉余谈》：一人为蛇伤，痛苦欲死。见一小儿曰：“可用两刀在水相磨，磨水饮之，神效。”言毕，走入壁孔中。其人如方服之，即愈。因号绿螈为“蛇医”。又云：蛇医形大色黄，蛇体有伤，此虫辄衔草傅之，故有医名。
钱镠王宫中，使老媪监更。一夕，有蜥蜴沿银缸吸油，既竭。而倏然不见。次日王曰：“吾昨夜梦饮麻膏而饱。”更媪骇异。
形似蜘蛛，而足稍长。本无壳，入空螺壳中载以行。触之，缩足如螺，火炙之乃出。
有蝤虫者，一身两口，争相啮也，遂相食，因自杀。人臣之争事，而亡其国者，皆蝤类也。
螳螂，一名刀螂。前二足如刀而多锯齿，能捕蝉。见物欲以二足相搏，遇车辙而亦当之。故曰：“螳臂当车”。
一名缢女。长寸许，头赤身黑，喜自经死。云是齐东郭姜所化。
毒虫也，能伤人。古人草居露处，故早起相见问劳，必曰：“无恙乎？”又曰：恙，忧也。又：（犭恙），食人兽。
南海有虫，无骨，名曰“泥”。在水中则活，失水则醉，如一堆泥。故诗人讥周泽曰“一日不斋醉如泥”。
一名“短狐”。处于江水，能含沙射人，所中者头痛发热，剧者至死。一名“射影”。凡受射者，其疮如疥。四月一日上弩，八月一日卸弩，人不能见，鹅能食之。一曰以鸡肠草捣涂，经日即愈。
殷仲堪父病疟，悸闻床下蚁动，谓是牛斗。
米芾守无为州，池中蛙声聒人，芾取瓦片书“押”字投之，遂不鸣。上有芾书“墨池”二字为额。
赵抃镇蜀时，以白𫚥寄余氏，放之池中，生息不绝；或畜他所，𫚥色辄变白。𫚥池在开化。
似车螯而扁，生海泥中，常吐肉寸余，类舌。俗甘其味，因名“西施”。
方宽守淮安，有盗杀，无名。适蛛堕于几，鹰下于庭。宽曰：“杀人者岂朱英乎？”按籍捕之，果然。
万鹏举为万安丞，有民妇诉其夫及五子为盗所杀，不知其尸者。一日，有五蜂旋绕行。万曰：“汝若真魂，宜前飞引。”蜂遥临掩骸处，得衣带上所系买布数人名姓，推鞫之，遂雪其冤。
沔水中有物曰“水虎”，如三四岁小儿，鳞甲如鲮鲤，射之不可入。七八月间好在碛上曝。膝头似虎，掌爪常没入水中，露出膝头。小儿不知，欲取戏弄，便杀人。
《庄子》曰：“是犹使蚊负山，商蚷驰河也，必不胜任也。”（商蚷，蚂蚁也。）
《庄子》曰：“鹪鹩巢于深林，不过一枝；偃鼠饮河，不过满腹。”
虢郡有虫名“谢豹”，见人时，以前脚交覆其首，如羞状。故得罪于人，曰“负谢豹之耻”。
蚁也。河内人见人马数万，大和黍米，来往奔驰，从朝至暮。家人以火烧之，人皆成蚊蚋，马皆成大蚁，故今人呼蚊蚋曰“黍民”，名蚁曰“玄驹”。
《旬子》：“鼷鼠五技而穷”。谓能飞，不能上屋；能缘，不能穷木；能游，不能渡谷；能穴，不能掩身；能走，不能先入。
梁朱异为通事舍人，后除中书郎。时秋日始拜，有飞蝉集于异冠上，或谓蝉珥之兆。
卢垣书：“今之人奔尺寸之禄，走丝毫之利，如群蚁之附膻腥，聚蛾之投爝火，取不为丑，贪不避死。”
萤，一名“宵烛”，一名“丹凤”，类聚曰“务”。戊子日以萤为丸能却矢。汉武威太守刘子南得其方，合而佩之，尝与虏战，为其所围，矢下如雨，离数尺辄堕地，不能中伤。虏以为异，乃解围去。
《庄子》：痀瘘者承蜩，犹掇之也。仲尼曰：“子巧乎？有道邪？”曰：“我有道也。五、六月累丸二而不坠，则失者锱铢；累三而不坠，则失者什一；累五而不坠，犹掇之也。”仲尼曰：“用志不分，乃凝于神。”
陈使傅縡聘齐，齐以薛道衡接对之。縡赠诗五十韵，衡和之，南北称美。魏收曰：“傅縡所谓以蚓投鱼耳。”
贾谊策：“谚曰：‘欲投鼠而忌器。’鼠近于器，尚惮而不投，况贵臣之近主乎！”
李愚好睡，欲作蝶庵，以庄周为开山第一祖，陈抟配食，宰予、陶潜辈祀之两庑。
皇甫湜常命其子松，录诗数首，一字少误，诟詈且跃，手杖不及，则啮腕血流。尝为蜂螫手指，乃大噪，散钱与里中小儿及奴辈，箕敛蜂窠于庭，命捶碎绞汁以偿其痛。
丹阳人采碑于积石之下，得石如拳。破之，中有一虫，似蛴螬状，蠕蠕能动，人莫能识，因弃之。后有人语曰：“若欲富贵，莫如得石中金蚕，畜之则宝货自至。”询其状，则石中蛴螬耳。
大蝶，一名凤子，见韩偓诗。《异物志》；昔有人渡海，见一物如蒲帆，将到舟，竞以篙击之，破碎堕地，视之，乃蝴蝶也。海人去其翅足，秤肉得八十斤，啖之，极肥美。
葛洪《遐观赋》：蜈蚣大者长百步，头如车箱，屠裂取肉，白如瓠。《南越志》曰：蜈蚣大者其皮可以鞔鼓，其肉曝为脯，美于牛肉。
唐明皇春宴宫中，使妃嫔各插艳花，帝亲捉粉蝶放之，随蝶所止者幸之。谓之蝶幸。后贵妃专宠，不复作此戏。
《埤雅》：蠋，大虫，如指似蚕，一名“厄”。《韩非子》：鳣似蛇，蚕似蠋，人见蛇则惊骇，见蠋则毛起。然妇人拾蚕，而渔者握鳣，故利之所在，皆为贲育。
《广雅》云：蚃，虫之知声者也。《埤雅》：蚃，善令人不迷。故从“向”。太冲“景福肸蚃而兴作”，言福如虫群起。
贾秋壑《促织经》曰：白不如黑，黑不如赤，赤不如青麻头。青项、金翅、金银丝额，上也；黄麻头，次也；紫金黑色，又其次也。其形以头项肥，脚腿长，身背阔者为上。顶项紧，脚瘦腿薄者为上。虫病有四：一仰头，二卷须，三练牙，四踢脚。若犯其一，皆不可用。促织者，督促之意。促织鸣，懒妇惊。袁瓘《秋日诗》曰：“芳草不复绿，王孙今又归。”人都不解，施荫见之曰：“王孙，蟋蟀也。”
苏隐夜卧，闻被下有数人齐念杜牧《阿房宫赋》，声紧而小，急开被视之，无他物，惟得大虱十余。
一名“醯鸡”，蜉蝣之类。郭璞曰：“蠓飞硙则风，舂则雨。”
《东汉记》：马援击寻阳山贼，上书曰：“除其竹木，譬如婴儿头多虮虱，而剃之荡然，虮虱无所复附。”书奏，上大悦，出小黄门头有虱者皆剃之。
旧传有女子过高邮，去郭三十里，天阴，蚊盛，有耕夫田舍在焉。其嫂欲共止宿，女曰：“吾宁死，不可失节。”遂以蚊嘬死，其筋见焉。人为立祠，曰“露筋庙”。
展禽者，少失父，与母居，佣工膳母；天多蚊，卧母床下，以身当之。
晋惠帝尝在华林园，闻虾蟆声，谓左右曰：“此鸣者为官乎？为私乎？”
