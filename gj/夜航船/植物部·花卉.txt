草木之花五出，雪花六出，朱文公谓地六生水之义。然桂花四出，潘笠江谓土之产物，其成数五，故草木皆五，惟桂乃月中之本，居西方，四乃西方金之成数，故四出而金色，且开于秋云。
生五台山，草本。花如牡丹而大，其白如雪，下有白蛇守之，人摘其花，必伤之。土人作法窃取，蛇见无花，则自触死。晒干，大犹如鲜牡丹，取数瓣点汤，甚美，其价甚贵。
王兴入秋长山，见琼花茎长八九寸，叶如白檀，花如芙渠，香闻数里，唐人植一株于广陵蕃观，至元时朽，以八仙花补之于琼花台前。
江都芍药，凡三十二种，惟金带围者不易得。韩琦守郡时，偶开四朵。时王岐公珪为郡倅，荆公安石为幕官，陈秀公升之以卫尉丞适至，韩公命宴花下，各簪一朵。后四人相继大拜，乃花瑞也。
胡人以茉莉为蔓花，宋徽宗时始名茉莉。
吴兴山中有一树，类竹而有实，似荚，乡人见之，以问陆澄。澄曰：“是名洛如花，郡有名士，则生此花。”
《家语》：孔子见兰花，叹曰：“夫兰当为王者香，今与众花伍。”乃援琴作《倚兰操》。
金粟香特馥烈，戴之发髻，香闻十步，经月不散。西域以“伊”字至尊，如中国“天”字也，蒲曰“伊蒲”，兰曰“伊兰”，皆以尊称，谓其香无比也。大约今之真珠与木兰是也。
昔有妇人思所欢，不见辄涕泣，洒泪于北墙之下，后湿处生草，其花甚美，色如妇面，其叶正绿反红，秋开，即今之海棠也。
在贵州玄妙观，春时开，花娇艳。至花落之时，皆成蝴蝶翩翩飞去，枝头无一存者。
在北京礼部仪制司，开必四月八日，至冬而实，状如鬼莲蓬，脱去其壳，其核成金色佛一尊，形相皆具。
夏津为昌化令，有娑罗楼一株，花开时，香闻十里。津笑曰：“此真花县也。”
蜜蜂采花，凡花则足粘而进。采兰花则背负而进，盖献其王也。进他花则赏以蜜，进稻花则致之死，蜂王之有德若此。
桑维翰曰：唐末文人以芍药为婪尾春者，盖婪尾酒乃最后之杯，芍药殿春，故名。唐留守李迪以芍药乘驿进御，玄宗始植之禁中。
《西京杂记》：牡丹之奇者，有姚家黄、魏家紫。
白乐天曰：予游临邛白鹤山寺，佛殿前有木莲两株，其高数丈，叶坚厚如桂，以中夏开花，状如芙渠，香亦酷似。山僧云：花折时，有声如破竹然。一郡止二株，不知何自至也。成都多奇花，亦未常见。世有木芙蓉，不知有木莲花也。
唐玄宗内殿赏花，问程修已曰：“京师传唱牡丹者称首。”对曰：“季正封云，国色朝酣酒，天香夜染衣。”帝因谓妃曰：“妆镜前饮一紫金盏，正封之诗可见矣！”
以滇茶为第一，日丹次之。滇茶出自云南，色似衢红，大如茶碗，花瓣不多，中有层折，赤艳黄心，样范可爱。
出岭南，枝叶类江南木槿，花类中州芍药，而轻柔过之。开时当二三月间，阿那可爱，有深红、浅红、淡红数种，剪插即活。
唐张籍性耽花卉，闻贵侯家有山茶一株，花大如盎，度不可得，以爱姬换之。人谓之“张籍花淫”。
宋真宗时始海棠与牡丹齐名。真宗御制杂诗十题，以海棠为首。晏元献公殊始植红海棠红梅，苏东坡始名黄梅为蜡梅。
周濂溪《爱莲说》：菊，花之隐逸者也；牡丹，花之富贵者也；莲，花之君子者也。
《蜀志》：先主舍东有桑树高丈余，垂垂如盖，往来者皆怪此树非凡，谓当出贵人。先主少与诸儿戏树下，言：“吾必当乘此羽葆车盖。”
《南史》：齐武帝时，益州献蜀柳，枝条甚长，状似丝缕。帝以植于太昌灵和殿前，曰：“此柳风流可爱，似张绪少年时也。”
其花四时皆开，深红照眼，经月不谢。
昔有调昌州守者，求易便地。彭渊闻而止之，曰：“昌，佳郡守也！”守问故，曰：“海棠患，患无香，独昌地产者香，故号海棠香国，非佳郡乎？”
何逊为扬州法曹，公廨有梅一株，逊常赋诗其下，后居洛，思梅花不得，请再任扬州。至日，花开满树，逊宾醉赏之。
唐樵者蓝超，于福州东山逐一鹿，鹿入石门，内有鸡犬人烟，见一翁，谓曰：“皆避秦地，留卿可乎？”超曰：“归别妻子乃来。”与榴花一枝而出。后再访之，则迷矣。
在定海，安期生炼药于此，以墨汁洒石上成桃花，雨过则鲜艳如生。
广州产，高四五丈，类山茶，殷红如锦，一名木绵。
嵩山西麓，汉有道士从外国将贝多子来，种之，成四树，一年三花，白色，其香异常。
韩诗：太华峰头玉井莲，开花十丈藕如船，冷比雪霜甘比蜜，一片入口沉疴痊。
《博物志》：萱号忘忧草，亦名宜男花。韩诗：萱草女儿花，不忘壮士忧。
袁丰之评梅曰：“冰肌玉骨，世外佳人，但恨无倾城之笑耳。”
菊不竞春芳，后群卉而开，故以隐逸之士比之。
誉张昌宗者曰：“六郎貌似莲花。”杨再思曰：“乃莲花似六郎耳。”
大庾岭上梅花，南枝已落，北枝方开，寒暖之候异也。
