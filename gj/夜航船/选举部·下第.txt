《三秦记》：龙门跳过者，鱼化为龙；跳不过者，暴腮点额。
柳冕应举，多忌，谓“安乐”为“安康”。榜出，令仆探名，报曰：“秀才康了！”
天宝二年，以御史中丞张倚之子奭为第一，议者蜂起。玄宗复试，奭终日不成一字，谓之曳白。
孙山应举，缀名榜末。朋侪以书问山得失，答曰：“解名尽处是孙山，余人更在孙山外。”
刘蕡对策，极得罪宦官。考官冯宿等见蕡策叹服，而畏宦官，不敢收取。榜出，物论嚣然。李合曰：“刘蕡下第，吾辈登科，能无颜厚？”
刘几屡试第一，好为险怪之语，欧公恶之。场卷有曰：“天地轧，万物茁，圣人发。”欧公曰：“此必刘几。”批曰：“秀才辣，试官刷。”一大朱笔横抹之，谓红勒帛。后数年，又为御试。考官试“尧舜性仁”赋曰：“静以延年，独高五帝之寿；动而有勇，形为四凶之诛！”公大称赏，及唱名第一，乃刘几易名刘辉。公愕然久之。
卢仝下第出都，逆旅有人嘲之曰：“如今花样不同，且自收拾回去。”
苗振第四人及第，召试馆职。晏相曰：“宜稍温习熟。”振曰：“岂有三十年为老娘而倒绷孩儿者乎？”既试，果不中。公曰：“苗君果‘倒绷孩儿’矣！”
《老子》云：“大器晚成。”汉马援失意。其兄马况谓援曰：“汝大器晚成。”
唐李程试《日五色》题，呈卷杨于陵。杨称许当作状元，而榜发无名。杨持卷示主司，主司懊恨，因谋之于陵，擢状元。后李荐为东坡客，坡知贡举，荐下第，东坡送之诗曰：“平生漫说古战场，过眼终迷日五色。”
《遁斋闲览》：长安举子，六月后落第者不出京，谓之过夏，多借静坊庙院作文，日夏课。
唐大中间，天官奏云：“文星暗，科场当有事。”后经三科皆复试，复多落第。考官皆罚俸。
《国史补》：进士籍而入选，谓之春关。不捷而醉饱，谓之操眊矂。匿名造谤，曰无名子。
唐元和中，士人下第，多为诗刺试官。独章孝标作《归燕诗》以上庾侍郎，曰：“旧垒危巢泥已落，今年故向社前归。连云大厦无栖处，更傍谁家门户飞？”
