唐杨炯每呼朝士为麒麟楦，或问之，炯曰：“今之扮麒麟者，必修饰其形，覆之驴上，象貌宛然；及去其皮，还是驴耳。无德而朱紫，何以异是！”
唐武后时，封侯者众，铸印不给，遂有以白版封侯者。
唐太平公主与安乐等七公主皆开府，而主府官属皆滥用，悉出屠贩，纳资求官，降墨敕，斜封授之，故号斜封官。
汉灵帝鬻官爵。崔烈进钱五百万为司徒。常问其子钧曰：“吾居三公，外议若何？”钧曰：“大人少有英称，历位卿守，论者但嫌其铜臭耳。”
汉孟沱以一斗葡萄酒遗张让，得梁州刺史。东坡诗云：“伯一斗酒博梁州。”
更始刘圣公纳赵萌女为后，委政于萌，日夜饮宴后庭，群小膳夫，滥受美爵。长安人语曰：“灶下养，中郎将。烂羊胃，骑都尉。烂羊头，关内侯。”
晋赵王伦篡位，同谋者越阶次，奴隶厮奴，亦加爵位。每会，貂蝉盈座。时人语曰：“貂不足，狗尾续。”
更始时，官爵太滥，有弥天太保、遍地司空之称。
武后时滥用人，时人为之语曰：“欋椎侍御史，碗脱校书郎。”四齿耙为欋椎，言用官之滥，如用耙齿椎聚之多。碗，小盂也。碗脱之形模，言个个相似也。
