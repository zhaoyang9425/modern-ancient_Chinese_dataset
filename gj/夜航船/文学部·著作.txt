淮南王刘安撰《鸿烈》二十一篇，字字皆挟风霜之气。扬子云以为一出一入，字直百金。
隋李谔书云：“连篇累牍，不出月露之形，积案盈箱，尽是风云之状。”
唐苏颋文章思若涌泉，张九龄谓同列曰：“苏生之文俊赡无敌，真文阵雄师也。”
唐张九龄七岁能文，太宗时为中书舍人，时号为词人之冠。
唐李峤为凤阁舍人，富才思，文册号令多属为之。前与王、杨接迹，中与崔、苏齐名，学者称为文章宿老。
汉扬雄作《甘泉赋》，才思豪迈，赋成，梦口吐白凤。
唐韩愈少时，梦人与丹篆一卷，强吞之，傍有一人拊掌而笑。觉后胸中如物咽，自是文章日丽。后见孟郊，乃梦中傍笑者。
唐李白送弟序曰：“弟心肝五脏皆绣口耶？不然，何开口成文，挥毫雾散也。”
《李翰林集》序：驰驱屈宋，鞭挞扬马，千载独步，惟公一人。
唐王勃、杨炯、卢照领、骆宾王，皆有文名，人议其疵曰：杨好用古人姓名，谓之“点鬼簿”。骆好用数目作对，谓之“算博士”。
时人目陆机之文犹玄圃积玉，无非夜光。
韩浦与弟洎，皆有文名，洎尝曰：“予兄文如绳枢草舍，聊庇风雨。予文是造五凤楼手。”浦因寄蜀笺与洎，曰：“十样鸾笺出益州，近来新寄浣溪头。老兄得此全无用，助汝添修五凤楼。”
王仁裕少时，尝梦人剖其肠胃，以西江水涤之，见江中沙石，皆为篆籀之文。由是文思并进，有诗百卷，号《西江集》。
扬雄曰：雄为《太玄经》，犹鼠坻之与牛场也，如其用，则实五谷饱邦民；否则，为坻粪，弃之于道已矣。
帖者簿籍之义，以帖籍赅括义理而诵之。
和凝为文，以多为富，有集百卷，自镂饭以行，识者非之，曰：“此颜之推所谓詅痴符也。”
陆机天才秀逸，辞藻宏丽，张茂先尝谓之曰：“人之为文章，常患才少，而子患才多。”机弟云曰：“茂先见兄文，辄欲焚弃笔砚。”
五代时，宋齐丘欲窃谭景升《化书》以为己作，乃投景升于江。后渔人撒网，获景升尸，手中持《化书》三卷，遂改《齐丘子》为《谭子化书》。
《庄子》：郢人垩（音恶）漫其鼻端，若蝇翼，使匠石斫之。匠石运斤成风，斫之，尽垩而鼻不伤。故求人笔削其诗文，曰郢削。
梁徐陵使于齐，时魏收有文学，北朝之秀录其文集以遗陵，命传之江左。陵还，渡江而沉之，从者问故，曰：“吾与魏公藏拙。”
庾信自南朝至北方，惟爱温子升所作《韩山碑》。或问北方何如，信曰：“惟韩山一片石堪与语，余若驴鸣犬吠耳。”
裴度修福先寺，将求碑文于白居易。判官皇甫湜怒曰：“近舍湜，而远取居易，请从此辞。”度亟谢，随以文属湜。湜饮酒，挥毫立就。度酬以车马玩器约千缗，湜怒曰：“碑三千字，每字不直绢三匹乎？”度又依数酬之。湜又索文改窜，度笑曰：“文已妙绝，增一字不得矣！”
韩文公尝语李程曰：“愈与崔丞相群同年往还，直是聪明过人。”李曰：“何处过人？”韩曰：“共愈往还二十余年，不曾说着文章。”
湘东王录忠臣义士文章，笔有三品：忠孝全者，金管书之；德行精粹者，银管书之；文章华丽者，斑竹管书之。
五代广成先生杜光庭，多着神仙家书，悉出诬罔，如《感遇传》之类。故人以妄言谓之杜撰。或云杜默，非也。杜默以前遂有斯语。
梁散骑员外周兴嗣犯事在狱，梁王命以千字成文，即释之。一夕文成，须鬓皆白。
汉梁孝王有圃名兔园，孝王卒，太后哀慕之。景帝以其园令民耕种，乃置官守，籍其租税，以供祭祀。其簿籍皆俚语之字，故乡俗所诵曰《兔园册》。
扬雄曰：“好学而不要诸仲尼，书肆也；好说而不要诸仲尼，说铃也。”
六臣；李善、吕延济、刘良、张铣、李周翰、吕向，并唐人；铣、向、周翰皆处士。
东坡有《艾子》一编，并是笑话。初不解其书，后见《杂记》云：“宋仁宗灼艾，令优人竞说笑话，以忘其痛。艾子命书，亦此意也。或云子由灼艾，东坡作此，以分其痛。
钟会撰《四本论》始毕，甚欲使嵇公一见，置怀中，既定，畏其难，怀不敢出，于户外遥掷，便回急走。
晋向秀注庄子《南华经》，剖析玄理。郭象窃之，以己名行世。
东坡祖名序，故为人作序，皆用“叙”字。
颜鲁公所著书，有《大言》、《小言》、《乐语》、《滑语》、《谗语》、《醉语》，皆不传。
《周易》“无”作“无”。晋王述日：“天屈西北为无。”今于“无”上加一点，是古“既”字。
徐文长曰：皇甫谧序《三都》，足以重左太，而陈师锡之序《五代史》，不足以当欧阳永叔。则予虽无序，可也。
《唐高祖纪》：东海徐摛文体轻丽，时人谓之宫体。
祖莹以文学见重，常语人云：“文章须自出机杼，成一家筋骨，何能共人作生活也！”
桓温北征鲜卑，召袁宏倚马前作露布，手不停笔，俄得七纸，殊可观。
江夏太守黄祖大会宾客，有献鹦鹉者，命祢衡曰：“愿先生赋之。”衡揽笔而作，文不加点，辞采甚丽。
李邕文名天下，卢藏用曰：“邕之文如干将莫鎁，难与争锋，但虞其伤缺耳。”
左思作《三都赋》，豪贵之家竞相传写，洛阳为之纸贵，邢邵文章典丽，每文一出，京师传写，为之纸贵。
陈琳少有辩才，草檄成以呈曹公。公先苦头疯，是日卧读琳檄，翕然而起，曰：“此愈我疾！”
欧阳文忠曰：“文章有两等，有山林草野之文，有朝廷台阁之文。”王安石曰：“文章须官样，岂亦谓有台阁气耶？”
柳宗元曰：人见韩昌黎《毛颖传》，大叹以为奇怪。余读其文，若捕龙蛇，搏虎豹，急与之角，而力不敢暇。
唐孙樵书玉川子《月蚀歌》、韩吏部《进学解》，莫不拔地倚天，句句欲活，读之如赤手捕长蛇，不施鞅勒骑生马。
