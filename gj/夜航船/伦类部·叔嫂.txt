汉高祖微时至丘嫂家，嫂方食羹，厌叔至，阳云羹尽轑釜。已而视釜有羹，由是怨嫂。后乃封其子为戛羹侯。
为叔解围
谢道韫适王凝之。叔献之与客议论，词理屡屈。道韫遣婢白献之，为小郎解围，乃于帐后与客辩议，客愧服而去。
亦食糠核
陈平家负郭穷巷，以敝席为门。或谓平曰：“何食而肥？”嫂曰：“亦食糠核耳，有叔如此，不如无有。”伯闻而逐其妇。
苏秦出游，大困而归，妻不下机，嫂不为炊。及为从约长，佩六国相印，秦之妻嫂，俱侧目不敢仰视，俯伏侍取食。秦乃笑谓嫂曰：“何前倨而后恭也？”嫂委蛇蒲伏，以面掩地而谢曰：“见季子位高而金多也。”
