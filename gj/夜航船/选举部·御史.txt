晋傅玄为御史，每有奏劾，或值日暮，捧白简，整簪带，竦诵不休，坐以待旦。贵游慑服，台阁风生。
汉成帝时，御史府列柏树，有野乌数千栖其上，故称乌台，亦称“柏台”。
《汉书》：法冠，御史冠也，本楚王冠也。秦灭楚，以其君冠赐御史也。绣衣御史，汉武帝所置。法冠一名“獬豸冠”。
宋王素既升台宪，风力愈劲。尝与同列奏事，上有不怿，众皆引去，素方论列是非，俟得旨，乃退。帝叹曰：“真御史也。”人皆目为“独击鹘”。
唐刘思立举进士，高宗擢为御史，执法不阿，弹劾权贵，人号“石御史”。
后汉桓兴为侍御史，直言无所忌讳。常乘白马，京师惮之，为语曰：“行行且止，避骢马御史。”
宋赵抃少孤贫，举进士，及为殿中侍御，弹劾不避权贵，号为“铁面御史”。
汉《舆服志》：大驾属车八十一乘，皆尚书台省官所载，最后一乘，侍御史所乘，独悬豹尾，故名“豹直”。
唐敬宗朝，夏州节度使李佑入朝，违诏进奉，御史温造弹之。佑趋出待罪，股栗流汗，谓人曰：“吾夜逾蔡州，擒吴元济，未尝心动，今日胆落于温御史矣。”
后汉张纲为御史。安帝时，遣八使按行风俗，纲独埋其车轮于洛阳都亭，曰：“豺狼当道，安问狐狸？”遂劾大将军梁冀兄弟。
申屠刚，建武初拜侍御史，延臣畏其鲠直。时陇蜀未平，上欲出游，刚力谏，不听。以头轫乘舆，马不得前。
汉李景让为御史大夫，刚直自持，不畏权幸。内臣贵戚有看街楼阁，皆泥之，畏其弹劾。
宋唐介为御史，劾文彦博知益州日以灯笼锦媚贵妃，致位宰相，请逐彦博。仁宗怒，谪介英州别驾。
唐岑参《送侍御韦思谦》诗曰：“闻欲朝金阙，应须拂豸冠。风霜随雁去，炎暑为君寒。”
杨瑄，天顺初为御史，劾曹吉祥、石亨怙宠擅权。后为曹、石文致坐死。将刑，会大风拔木，吹正阳门下马牌于郊外，得末减。子源为五官监候，以占候上言指斥刘瑾。瑾怒曰：“尔何官，亦学为忠臣乎？”杖而戍之。刘瑾之乱，大臣科道同日勒令致仕四十八人，以其名榜示天下。源之同乡御史熊卓与焉。
