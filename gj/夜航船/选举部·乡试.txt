《周礼·地官·乡大夫》：三年则大比德行道艺，而兴贤者、能者，乡老及乡大夫以礼礼宾之。厥明，乡老、乡大夫群吏献贤能之书于王，王再拜受之，登于天府。
《诗·鹿鸣》篇，燕群臣嘉宾之诗也。贡院内编定席舍，试已，长吏以乡饮酒礼，设宾主，陈俎豆，歌《鹿鸣》之诗。
汉制举人皆名孝廉，不由科目始也。曹操亦举孝廉。
荆州应试举人，多不成名，为“天荒解”。刘蜕以荆州解及第，时号为“破天荒”。
王维善琵琶，岐王使为伶人，引至公主第，独奏新唱，号《郁轮袍》。因献怀中诗，王惊曰：“皆我素所诵习，尝谓是古人佳作，乃子为之耶！”因命更衣，引之客座。召试官至第，遣宫婢传教，作解头及第。
