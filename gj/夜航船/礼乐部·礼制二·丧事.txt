黄帝始制棺椁。周公制翣。周制俑。虞卿制桐人。左伯枕制明衣（新衣袭尸）。史佚制下殇棺衣。夫差为冥帽，而始制面帛。夏制明器。五代制灵座前看果。舜制吊礼。晋制，吊客至丧家鸣鼓为号。巫咸制纸钱（名寓钱）。汉铸神瘗钱。王玙始丧祭焚纸钱。周制方相先驱。汉制魌头，俗开路显道神。始嫘祖道死，嫫姆监护因制。商始制铭旌以书姓名。魏始书号。后汉始制墓碑，为文字辨识。黄帝封京观，始制墓。周公始合葬。周桓王始改葬。秦武公始人殉葬。宋文公始殉葬用重器。秦称天子墓为山。汉始为陵。汉文帝始预造寿陵。少康封其子祀。禹始设守陵人。秦始皇制皇寝石麟、辟邪、兕马，臣下石人羊虎柱罔象，好食亡者肝，因制。宋真宗始给民义冢，制漏泽园。
黄帝始制丧礼。禹始制五服。尧始定三年丧，父斩衰，母齐衰。唐武后制，父在为母三年，同父丧。宋太祖制，舅姑三年丧。周公制，生母齐衰三月。鲁昭公制，慈母服（他妾养己）。唐玄宗加母党服。魏征制，叔嫂小功服。戴德制，朋友缌麻服。晋襄公制，起复始，伯禽征徐戎卒哭，汉唐沿之。始大臣夺情。汉元帝始令博士丁忧。汉文帝始易月。景帝为三十六日释服。唐肃宗始定二十七日之服。
斩衰三年，子为父母。女在室，并已许嫁者，及已嫁被出而反在家者。与子之妻同。子为继母，为慈母，为养母，子之妻同。庶子为所生母，为嫡母，庶子之妻同。为人后者与妻同，嫡孙为祖父母、高曾祖父母，承重同。妻为夫妾，为家长同。
嫡子众子为庶母，其妻亦如之。子为嫁母，为出母；夫为妻；嫡孙，祖在，为祖母承重。
祖为嫡孙，父母为嫡长子及嫡长子妇，及众子，及女在室，及子为人后者。继母为长子，众子侄为伯叔父母，为亲兄弟，及亲兄弟之子女在室者。孙为祖父母，孙女在室，与出嫁同。为人后者，为其本生父母。女出嫁，为其本生父母。妾为家长之正妻，妾为家长父母，妾为家长之子与其所生子。
齐衰五月，曾孙为曾祖父母，曾孙女同。齐衰三月，玄孙为高祖父母，玄孙女同。
祖父母为众孙，孙女在室者。父母为众子妇，及女已出嫁者。伯叔父母为侄妇，及侄女已出嫁者。妻为夫之祖父母，妻为夫之伯叔父母。夫为人后，其妻为夫之本生父母。
为伯叔祖父母，为堂伯叔父母，为再从兄弟，为兄弟之妻，祖为嫡孙妇，为外祖父母，为母之兄弟姊妹。
祖为众孙妇，曾祖父母为曾孙，祖母为嫡孙，众孙妇为乳母，为妻之父母，为婿，为外孙，为同堂兄弟之妻。
同居继父，不同居继父，从母嫁继父。诸继父，谓父死母再嫁他人随去者，同居有期年服，不同居者无服。随继母嫁继父，有齐衰杖期。
嫡母、继母、养母（谓自幼过房与人）、慈母（谓生母死，父令别妾抚育者）、嫁母（谓妾母因父死再嫁他人者）、出母（谓亲母被父所出）、庶母（父妾之生子女者）、乳母（即奶母，亦服缌麻。）
无子，淫佚，不孝，多言，盗窃，妒忌，恶疾。三不去：与更三年丧；前贫贱后富贵；有所娶，无所归。
《曲礼》曰：居丧未葬读葬礼，既葬读祭礼。
疾革之时，气尚未绝，目不即瞑，谓之弥留。
属，付也。纩，绵也。以绵轻而易动，故付置于口鼻上，以验气之有无也。
曾子疾病，曾元、曾申坐于足，童子隅坐而执烛。童子曰：“华而皖，大夫之箦与？”曾子曰：“然。季孙之赐也，我未之能易也。元，起易箦！”举扶而易之，反席未安而殁。
《苏秦传》：奉阳君死，捐馆舍而去。
魏文帝《与吴质书》：昔年疾病，亲故多罹其灾，观其姓名，已登鬼录。
晋文公奔狄，娶季隗，将适齐，谓隗曰：“待我二十五年，不来而后嫁。”对曰：“我又如是而后嫁，则就木矣。”
晋刘毅云：“丈夫盖棺论方定。”
春秋时，苏韶卒，后从弟节昼见韶，因问幽冥事。韶曰：“颜回、卜商死，俱为地下修文郎。”
李贺将死，有绯衣人贺赤虬，奉雷版召贺曰：“帝成白玉楼，立召为记。天上差乐，不苦也。”
魏征卒，帝临朝叹曰：“以铜为鉴，可照妍媸；以人为鉴，可明得失。……今魏征逝，一鉴亡矣。”
谢敷隐居剡中。时月犯少微，占云“处士当之”。吴国戴逵名重于敷，甚以为忧。俄而敷死，时人语曰：“吴中高士，求死不得。”
郑玄梦孔子告之曰：“起，起，今年岁在辰，明年岁在巳。”既寤，以谶合岁，知命当终。谶云：“岁在龙蛇贤人嗟。”
杜牧之梦书“白驹”字，或曰：“过隙也”。俄而悉毁其所为文章诗籍，果卒。
唐薛收卒，秦王曰：“吾与伯褒共军旅，岂期一朝成千古也！”
孔子遇旧馆人之丧，入而哭之哀；出，使子贡脱骖而赙之。
范尧夫舟有麦五百斛，悉与故人石曼卿，以助其葬。
郭林宗有母忧，徐穉往吊之，置生刍一束于闾前而去之。众怪不知其故。林宗曰：“此必南州高士徐孺子也。诗不云乎：‘生刍一束，其人如玉。’吾有何德足以当之？”
范式巨卿、张劭元伯相与为友。元伯卒。式梦劭呼曰：“巨卿，吾已某日死，某日葬”式驰往赴之。未及到而劭已发引。将至圹，而柩不前。其母曰：“元伯，岂有望耶？”停柩。移时，乃见素车白马，号哭而来。母曰：“是必范巨卿也。”式因执绋而引，其柩乃前。
陈尧佐临终，自志其墓，曰：有宋颖川生尧佐，字希先，年八十二不为夭，官一品不为贱，卿相纳录不为辱祖，可归见父母栖神之域矣。
《水经注》：鄗南千秋亭坛庙东枕道，有两石翁仲。山谷诗：“往者不可言，古怕守翁仲。
文子曰：“是全要领以从先大夫于九京也。”
汉滕公驾至东都门，马悲鸣不进。命掘之，得石※，有蝌蚪书云：“佳城郁郁，三千年见白曰，吁嗟滕公居此室。”公叹曰：“天乎！吾死，其安此乎？”后葬其处。
晋陶侃，初家将葬，忽失一牛，不知所在。遇一老父，谓曰：“前冈见一牛，眠处，其地若葬，位极人臣。”侃寻牛得之，因葬焉。
唐姚崇自立寿藏于万安山，兆曰：“安居穴以土为床，曰化台。”
汉高帝时，田横死，从者不敢哭，随扳叙哀，故承以为挽歌。汉武时，李延年分为二：《薤露》，送王公贵客；《蒿里》，送士大夫庶人。
柳永死日，家无余财，群妓合金葬之郊外，每春月上冢，谓之“吊柳七”。
唐沈彬居有一大树，尝曰：“吾死可葬于此。”既葬穴之，巧一古冢，其间一古灯，台上有漆篆文曰：“佳城今已开，虽开不葬埋。漆灯犹未灭，留待沉彬来。”
唐玄宗幸桥陵，见金粟冈有龙盘凤翥之势，谓侍臣曰：“吾千秋万岁后宜葬于此。”及升遐，群臣依旨葬焉。
《礼记》子夏曰：“昔夫子言之曰，吾见封之若堂者矣，见若坊者矣，见若覆夏屋者矣，见若釜者矣，马鬣封之谓也。”
东坡《赠章默》诗：“章子亲未葬，余生抱羸疾，朝吟噎邻里，夜泪腐菌席。愿求不毛田，亲筑长夜室。”
范石湖《重九日行营寿藏之地》诗：“家山随地可松楸，荷锸携壶似醉刘。纵有千年铁门限，终须一个土馒头。”
梁鸿卒，弟伯通等为求葬地，乃葬之要离冢傍。曰：“梁鸿高贤，要离烈士，政相类也。”后人遂以其所居名梁溪，今无锡是也。
在吴公台下，隋炀帝葬宫人处也。唐窦巩《宫人斜》诗：“离宫路远北原斜，生死恩深不到家。云雨今归何处云？黄鹂飞上野棠花。”
晋元帝闻郭璞为人葬坟地，微服往观，谓主人曰：“此葬龙角，必灭族。”主人曰：“璞云此是龙耳，三年当有天子至。”帝曰：“出天子耶？”曰：“非也，能致天子问耳。”
《周礼》：方相氏殴罔象，好食亡者肝，而畏虎与柏，故墓上列柏树，路口置石虎，本此。
孔子卒，哀公诔之曰：“昊天不吊，不慭遗一老，俾屏余一人以在位，茕茕余在疚。呜呼哀哉尼父！无自律。”子贡曰：“君其不没于鲁乎！”
《丧服小记》：鲁哀公曰：“五谷囊起伯夷叔齐，不食粟而死，故作五谷囊。吾父食味含哺而死，何用此为？”今人遂为五谷瓶。
虞翻字仲翔，放弃海南，自恨疏节，骨体不媚，犯上获罪，当长殁海隅。生无可与语，死以青蝇为吊客，使天下一人知己者，足以不恨。
《左传》秦伯使谓褰叔曰：“尔何知？中寿，尔墓之木拱矣。”
唐莱国公杜如晦薨，太宗诏虞世南制碑文。后因食瓜美，怆然悼之，遂辍食，遣使奠于灵座。
宋玉《招魂》曰：“光风转蕙，汜崇兰些。”（些，语词。宋玉《招魂》语末皆云“些”，故挽歌亦曰“哀些”。）
《广记》：郑尤路逢一冢，有二竹。郑为诗曰：“冢上两竿竹，风吹常袅袅。”冢中人续曰：“下有百年人，长眠不知晓。”
赙，助也。赗，报也。所以助生送死，副至意也。货财曰赙，车马曰赗。玩好曰赠，衣服曰襚。
铭，明也，以死者为不可别已，故以其旌识之。杜牧之诗云：“黄壤不沾新雨露，粉书空换旧铭旌。”
太公周公相嗣王，始作谥法。人主谥始黄帝。加谥至十数字，始唐玄宗。太子谥始申生。卿大夫谥始周。处士谥始陶弘景。公卿无爵而谥始王导。宦者谥、方伎谥，始北魏公卿大夫。祖父谥始元。妇人谥始穆天子谥盛妃。哀后谥始汉高祖尊母昭灵。公主谥始唐高祖谥女平阳公主昭。生而赐谥始卫侯赐北宫喜贞，析朱组成。私谥始黔娄。妇人私谥其夫始柳下惠。
《左传》：获保首领以殁于地，惟是春秋窀穸之事。
《左传》：葬定公，雨，不克襄事，礼也。
《左传》：葬敬嬴。旱，无麻，用葛茀。
《白虎通》：祖载者，始载柩于庭，乘辆车而辞祖祢，故曰祖载。
天子死曰崩，诸侯曰薨，大夫曰卒，士曰不禄，庶人曰死。在床曰尸，在棺曰柩。羽鸟曰降，曰足曰渍。死寇曰兵。
《礼记》：吊于葬者必执引，若从柩及圹皆执绋。
