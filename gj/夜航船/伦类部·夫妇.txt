梁鸿至吴，依皋伯通庑下，为人赁舂。妻孟光具食，举案齐眉。伯通异之，曰：“彼佣，能使其妻敬之如此，非凡人也。”以礼遇之。
东方朔割肉怀归，武帝问之，曰：“归遗细君。”
光武姊湖阳公主新寡，欲下嫁宋弘。帝语弘曰：“贵易交，富易妻，人情乎？”弘对曰：“贫贱之交不可忘，糟糠之妻不下堂。”帝顾主曰：“事不谐矣。”
乐羊子游学，未三月而归，其妻引刀断机，曰：“君子寻师，中道而归，何异断斯织乎？”羊子乃发愤卒业。
周瑜从孙策攻皖，得乔公两女，皆有殊色。策自纳大乔，瑜纳小乔。策谓瑜曰：“乔公二女虽流离，得吾二人为婿，亦足为欢。”
孙权妹，刘先主初在荆州，孙权以妹妻之。妹才捷刚猛，有诸兄之风，侍婢百余人，皆执刀侍立。先主每入，心常凛凛。
许允妇貌丑，允曰：“妇有四德，卿有几德？”妇曰：“妾之所不足者色耳。士有百行，卿有几行？”允曰：“皆备。”妇曰：“君好德不如好色，何谓皆备？”允大惭，礼之终身。
《左传》：晋太子圉质于秦，秦妻之，将逃归。嬴氏曰：“寡君使婢子执巾栉，以固子也。纵子私归，弃君命也，不敢从。”
单父人吕公好相人，见刘季状貌，异之，曰：“仆阅人多矣，无如季相！仆有弱息女，愿为箕帚妾。”
刘庭式尝聘乡人女。及登第，女丧明，家且贫甚，乡人不敢复言。或劝改聘，庭式叹曰：“心不可负！”卒娶之，生数子。死哭之恸。苏轼时为州守，问曰：“哀生于爱，爱生于色。足下爱何从生？哀何从出乎？”庭式曰：“吾知丧吾妻而已。”轼深感其言。
张敞为京兆尹，为妇画眉。有司奏闻。上问之，对曰：“夫妇之私，有过于此者。”上弗责。
王章家贫无被，卧牛衣中，与妻涕泣。妻怒曰：“京师贵人，谁逾仲卿者，不自激昂，乃反涕泣，何鄙也！”后果之京兆。
房玄龄布衣时，病且死，谓妻卢氏曰：“吾病不起，卿年少，不可寡居，善事后人。”卢泣入帷中，剔一目以示信。玄龄疾愈，后入相，礼之终身。
窦滔妻苏氏，字若兰，苻坚时滔拜安南将军，镇襄阳，携宠姬赵阳台以行。苏悔恨，因织锦为回文，题诗二百余首，纵横反复皆为文章，名曰《璇玑图》，以寄滔。
宋黄龟年为侍御史，劾秦桧，遂夺桧职。初，邑簿李朝旌许妻以女。既登第，而朝旌已死，家甚贫，或劝其别娶，不从。
汉庐江小吏焦仲卿妻，为姑所逐，自誓不嫁。其母屡逼之，遂投水死。仲卿闻之，亦自缢。今府境有小吏港，以仲卿名。
韩凭妻封丘息氏，康王夺之，凭自杀。息与王登台，遂投台下死，遗书于带，愿以尸骨赐凭。王弗听，使人埋之，冢相望也。信宿，有交梓本生于二冢之旁，旬日而枝成连理，鸳鸯栖其上，交颈悲鸣。宋人哀之，号曰相思树。
季敬姜，鲁大夫公甫穆伯之妻也。子文伯相鲁，退朝。敬姜方绩，文伯曰：“以歇之家，而犹绩乎？”敬姜叹曰：“夫民，劳则思，思则善心生；逸则淫，淫则忘善，忘善则恶心生。……吾惧穆伯之绝祀也！”及文伯卒，敬姜朝哭穆伯，暮哭文伯。仲尼闻之，曰：“季氏之妇知礼矣！”
柳下惠卒，门人欲诔之。妻曰：“将诔夫子之德耶？则二三子不如妾知之也。”乃作诔。
黔娄先生卒，曾西往吊，见其尸覆布被，手足不尽敛。曾西曰：“邪引其被则敛矣。”妻曰：“邪而有余，不若正而不足。死而邪之，非先生意也。”曾西曰：“何以为谥？”妻曰：“先生不戚戚于贫贱，不汲汲于富贵，其谥曰康，可乎？”曾西叹曰：“惟斯人也，而有斯妇。”
晋大夫伯宗好以直辩凌人，人恶之。妻曰：“危可立待也！何不预结贤士，以州犁托焉。”伯宗乃得毕羊而交之。未几，伯宗以谮死。毕羊送州犁于荆，幸免。
共姜，卫世子共伯妻。共伯蚤折，父母欲夺而嫁之，以死自誓，作《柏舟》诗。
王霸少与令狐子伯善，后子伯相楚。其子为郡功曹，尝诣霸。霸子耕于野，投耒见客。颜色惭阻。客去，霸卧不起。妻问故，霸曰：“彼子容服都，儿曹有惭色。父子恩深，不觉自失耳。”妻曰：“子伯之贵孰与君之高？奈何忘夙志而惭儿女子乎？”霸起而笑曰：“有是哉！”遂共隐，终其身。
鲍苏仕卫三年，而娶外妻。其妻养姑甚谨。其姒曰：“子可以去矣。”答曰：“妇人从一为贞，以顺为正，岂有专夫室之爱为贤哉？”事姑愈谨。宋公表其闾曰“女宗”。
唐贾直言坐事贬岭南。妻董氏名德贞，年甚少。诀曰：“死生未期，汝可亟嫁。”贞不答，引绳束发，封以帛，使直言署曰：“非君手不可解！”直言贬二十年乃还，帛如故。
羊舌子好直，不容于晋，去三室之邑。邑人攘羊而遗之，羊舌子不受。妻叔姬曰：“不如受而埋之。”羊舌子曰：“何不飨盼与鲋？”姬曰：“不可。南方有鸟为吉干，食其子，不择肉，子多不义。今盼与鲋童子也，随大人而化，不可食以不义之肉。”乃盛以瓮，埋垆阴。后攘羊事败，吏发视之，羊尚存。曰：“君子哉！羊舌子不与攘羊矣。”
晋繁人之妻也。平公使繁为弓，三年乃成。公引射而不穿一札，将杀之。其妻请见，曰：“妾夫造弓，劳矣！君不能射，反以杀人。妾闻射之道，左手如拒，右手如附；右手发之，左手不知。”公用其言，而射穿七札，立释繁人。
晋文公与赵衰子奔狄，狄人隗氏入二女，公纳季隗，以叔隗妻衰，生盾。及反国，文公又以女赵姬妻之，生三子。赵姬请迎盾与其母，衰不敢从。姬曰：“得宠忘旧，安富室而弃贱交，不可。君其迎之。”衰乃迎叔隗于盾于狄。
桓氏字少君，鲍宣就少君父学，父奇其清苦，以女妻之，装送甚盛。宣不悦。少君悉屏去侍从服饰，更布素，与宣共挽鹿车归里。拜帖，即提瓮出汲，修妇道。
晏子出，其御之妻从门间窥其夫，意气扬扬自得。既而归，妻请去，曰：“晏子身相齐国，名显诸侯。观其志常有以自下者。子为人御，自以为足，妾是以求去也。”御者乃重自抑。晏子怪而问之，以实对，荐为大夫。
马融女适汝南袁隗，礼初成，隗曰：“妇奉箕帚则已，何乃珍丽？”对曰：“慈亲爱重，不敢违命，君若慕鲍宣之高，妻亦效少君之事。”
乐昌公主下嫔徐德言。陈亡，德言与主破镜，各分其半。后主为杨素所得，德言寄诗云：“镜与人俱去，镜归人未归。”乐昌得诗，悲泣不已。素怆然，召德言还之。
杞梁死国事，丧归，齐庄公遇于途，欲吊。其妻曰：“君以吾夫之死为有罪，则不敢辱君之吊；如以为无罪，则先人有敝庐在，何吊于途？”公乃造其庐而吊焉。
司马相如与临邛令善。富人卓王孙闻令有贵客，为具召之。酒酣，令请相如抚琴。时卓王孙女新寡，窃听。相如以琴心挑之，文君遂夜奔，相如与之归成都。
司马相如将聘茂陵女为妾，卓文君作《白头吟》以自绝，相如感之，乃止。
刘伯玉妻段氏悍妒，闻其夫诵《洛神赋》，投洛水死。后人名其地为妒妇津。有妇人渡此者，必湿其衣妆。
王文穆作“三畏堂”。夫人悍妒。杨文公戏曰：“可改作四畏堂。”公问故，曰：“兼畏夫人。”
陈季常妻柳氏悍妒，客至，或闻诟詈声。坡公诗戏之曰：“谁似龙丘居士贤，谈空说有夜不眠。忽闻河东狮子吼，柱杖落手心茫然。”
谢太傅刘夫人性妒，常帷诸妓作乐，太傅暂见，便下帷。太傅索更一开，夫人拒之，曰：“恐伤盛德。”
梁武帝平齐，获侍儿千余，郗后愤恚成疾。左右曰：“《山海经》云，食鸧庚止妒。”后食之，妒果减半。
百里奚为秦相，堂上作乐，有浣妇自言知音，援琴歌曰：“百里奚，五羊皮，忆别时，烹伏雌，炊扊扅，今当富贵忘我为？”寻问之，乃其妻也。
谢太傅欲置伎妾，命兄子往劝夫人，因言《关雎》、《螽斯》不妒之诗。夫人问谁为此诗？云是周公。夫人曰：“周公是男子，周姥撰诗，当无是语。”
桓温尚南康公主，经年不入其室。一日，温与司马谢奕饮，奕以酒逼温，温逃入主所。奕遂升厅事，引一直兵共饮，曰：“失一老兵，得一老兵，何怪也！”主谓温曰：“君若无狂司马，我何由得见！”
朱买臣刈薪自给，妻求去，买臣笑曰：“我年五十当富贵。”妻恚曰：“如公等，终饿死沟中耳！”买臣不能留。无何，拜会稽太守，乘传入吴，见故妻从夫治道，载之后车。妻愧死，葬于嘉兴，呼为“羞墓”。方正学有诗云：“青草塘边土一丘，千年埋骨不埋羞，丁宁嘱咐人间妇，自古糟糠合到头。”
鲁秋胡娶妻五日，官于陈。后归，见采桑女子，下车挑之，曰：“力田不如逢年，力桑不如见郎。吾有黄金，愿以与子。”妇不受，归。及见其夫，乃挑我者也，遂数胡罪，而沉于河。
郭汾阳子暧与升平公主诟詈，暧曰：“汝倚父为天子耶？我父薄天子而不为耳！”主入奏，子仪囚暧入待罪。代宗曰：“不哑不聋，难做家公。小儿女闺阃之言弗听。”
唐任环为兵部尚书，太宗赐宫女二人，妻柳氏妒之，欲烂其发使秃。太宗赐酒曰：“饮之立死，不妒不须饮。”柳氏拜敕曰：“诚不如死！”举卮饮尽。太宗谓环曰：“人不畏死，卿其奈何！”二女令别室安置。
庄子妻死，惠子吊之。庄子方箕踞，鼓盆而歌。惠子曰：“不太甚乎？”庄子曰：“人且僵然寝于巨室，而我且噭噭然随而哭之，自以为不通乎正命，故止之也。”
周武王曰：“牝鸡无晨。牝鸡之晨，惟家之索。今商王受，惟妇言是用。”
王导惧内，乃以别馆畜妾。夫人知之，持刀寻讨。导飞辔出门，以左手扳车栏，右手提麈尾柄以打牛，狼狈而前。蔡司徒谟曰：“朝廷欲加公九锡。”王信以为实。蔡曰：“不闻余物，惟闻短辕犊车，长柄麈尾。”王大羞愧。
桓温平蜀，以李势妹为妾，妻闻，拔刀袭之。李方梳头，发垂委地，姿貌端丽，乃徐结发，敛手向妻，曰：“国破家亡，无心至此。若能见杀，犹生之年！”神情闲正，辞气凄惋。妻乃掷刀，前抱之曰：“我见犹怜，何况老奴？”遂善视之。
齐侯好内，多内宠，内嬖如夫人者六人。
管仲妾名婧。桓公出游，宁戚扣牛角而高歌。公使管仲迎之，戚曰：“浩浩乎白水。”管仲不知所谓。婧曰：“古有白水之诗，曰：‘浩浩白水，倏倏之鱼，君来召我，我将安居？’此戚之欲仕也。”管仲大悦，以报桓公，遂相齐。
关盼盼，张建封侍姬也。建封殁，盼盼独居燕子楼十余年。一日，得白乐天和诗，泣曰：“自我公薨，妾非不能死，恐世以我公重色，有从死之妾，而玷公也。”遂怏怏不食而卒。但吟云：“儿童不识冲天物，漫托青泥污雪毫。”
周𫖮母姓李，字络秀，𫖮父浚，为安东将军，出猎遇雨，过李氏。会其父兄他出，络秀与一婢具数十人馔，甚精办，而不闻人声。浚怪，使人觇之，独见一女子美甚。浚固求为侍妾。父兄初不许，络秀曰：“门户衰微，何惜一女！”遂许之，生𫖮及嵩。
赵淮妾，长沙人。元将使淮招李廷芝，淮至城下，大呼曰：“廷芝，男子死耳，无降也！”将怒杀之，掳其妾。妾伪告将曰：“妾夙事赵运使，今死不葬，不忍忘情。愿往埋之，即事公无憾。”乃聚薪焚淮骨，置缶中，自抱骨赴水死。
袁升五旬无子，往临安置妾。既得妾，察其有忧色，问故。妾曰：“吾故赵太守女也，家四川，且贫，母卖妾为归葬计耳。”升即送还，并倾橐以赠。妻曰：“君施德如此，何患无子！”次年生韶，为浙西使。孙洪，官郡司马。
王铎镇渚宫，以拒黄巢，兵渐逼。先是赴任，多带姬妾，夫人不知。忽报夫人离京在道。谓从事曰：“黄巢渐以南来，夫人又自北至，旦日情味，何以安处？”幕僚戏曰：“不如降了黄巢！”
宋夏执中，姊为孝宗后，累官节度。初执中与其微时妻至京，后讽使出之，择配贵族。执中诵宋弘语以对，后遂止。
南北朝顾协少时，将聘舅女，未成婚，而母亡。免丧后，不复娶。至六十余，此女犹未他适，协义而迎之，卒无嗣。
陈陶操行高洁，累辟不起。严守南昌，欲试之，遣小妾莲花往持，陶竟夕不纳。妾献诗曰：“莲花为号玉为腮，珍重尚书遣妾来。处士不生巫峡梦，空劳云雨下阳台。”陶答云：“近来诗思清于水，老去风情薄似云。已向升天得门户，锦衾深愧卓文君。”
沈襄父铄，疏劾严嵩父子，被谪。复诬入白莲邪教，戮之原籍。逮襄部讯，并解其妾。抵山东，起早下于客店，妾密语襄曰：“君至京，必无生理，盍以计脱，以存宗祧。妾拚一死，与之图赖，或得免落奸相之手。”于是绐之，曰：“此地有吏部某为我父同年，在都时曾贷我父三百余金，索来可作路费，亦可以余者赠尔两人为还乡需，不识可行否？”二差以其有妾为质，去其手刑，易其衣巾。一差守妾于店，一差押之同往。行不一里，其差腹疼登厕，襄逸去。差至所谓吏部家，与襄所言迥异。奔回客店，云襄脱逃，吓妾吐真。妾乃号叫曰：“我夫妻耐苦到此，京师已近，满望事白生还。汝受严氏嘱，潜杀我夫，汝必还我夫尸！我以身殉，决不甘孱弱女流又遭汝之污辱。”闻者酸鼻，告之。当道亦疑为严氏所谋，将妾寄养尼庵，日比二差还尸。拖延二载，严氏败，襄出为父陈冤，恩蒙赠荫。妾亦受封，与襄白首告终。
嘉靖己丑，瑞州孝廉刘文光、廖暹同上公车，皆下第，欲归。廖倩媒买妾，拉刘同往选择，相中一女，下定订期。其女问曰：“二位相公何者聘妾？”廖暹戏指刘曰：“是这刘相公娶你。”刘亦大笑，女乃对刘肃拜而进。次日备礼往娶，女见仪状大骇，曰：“刘君娶我，何以帖出廖某？”媒告以实，女变色曰：“作妾虽然微贱，亦关夫妻父子之道，岂可轻指他人以为戏，我已拜刘，名分定矣！”父母婉转再四，誓死不从。廖追悔无及，劝刘纳之。刘力不继，约以下科。后刘正室逝世，娶女为正。
宋子京夜饮曲江，偶寒，命取半臂，十余宠各送一枚。子京恐有去取，不敢服，冒寒而归。
江淮王生善卜，有贾客张瞻将归，梦炊臼中。问王生，生曰：“君归不见妻矣。臼中炊，无釜也。”瞻归而妻已卒。
姜太公初娶马氏，读书不事产业，马求去。太公封于齐，马求再合。太公取水一盆倾于地，令妇收水，惟得其泥。太公曰：“若能离更合，覆水岂难收？”
