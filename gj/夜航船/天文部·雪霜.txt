雪【雪神名滕六】霜【霜神名青女】
唐萧志忠为晋州刺史，欲出猎，有樵者见群兽，哀请于九冥使者（山神）。使者曰：“若令滕六降雪，巽二起风，则使君不出矣。”天未明，风雪大作，萧果不出。
《韩诗外传》：“凡草木花多五出，雪花独六出”。阴极之数，立春则五出矣。雪花曰霙。
晋谢太傅大雪家宴，子女侍坐。公曰：“白雪纷纷何所似？”兄子朗曰：“撒盐空中差可拟。”兄女道韫曰：“不若柳絮因风起。”公大称赏。
宋陶榖得党家姬，遇雪，取雪水烹茶，请姬曰：“党家亦知此味否？”姬曰：“彼武夫安有此？但知于锦帐中饮羊羔酒耳。”公为一笑。
越人王冕，当天大雪，赤脚登炉峰，四顾大呼曰：“天地皆白玉合成，使人心胆澄澈，便欲仙去！”
王子猷居山阴，于雪夜棹小舟往剡溪访戴安道，未到门而返。仆问之，答曰：“乘兴而来，兴尽而返，何必见戴？”
袁安遇大雪，闭门僵卧。洛阳令行部，见民家皆除雪出。至安门，无行迹。疑安已死，急令人除雪入户，见安僵卧。问安何以不出。安曰：“大雪人皆饿，不宜干人。”令贤之，举为孝廉。
铁脚道人，尝爱赤脚走雪中，兴发则朗诵《南华·秋水篇》，嚼梅花满口，和雪咽之，曰：“吾欲寒香沁入心骨。”
晋王恭尝披鹤氅涉雪而行，孟旭见之，曰：“此真神仙中人也。”
环州蕃部奴讹者，素倔强，未尝出谒郡守。闻种世衡至，出迎。世衡约明日造其帐。是夕大雪，深三尺。左右曰：“地险不可往！”世衡曰：“吾方结诸羌以信，讵可失期？”遂缘险而入。奴讹讶曰：“公乃不疑我耶！”率部落罗拜听命。
李愬乘雪夜入蔡州，搅乱鹅鸭池，及军声达于吴元济卧榻，仓卒惊起，围而擒之。
孟浩然情怀旷达，常冒雪骑驴寻梅，曰：“吾诗思在灞桥风雪中驴背上。”
《大戴经》云：天地积阴，寒则为雪。《汜胜之书》：雪为五谷之精。又云“冬雪兆丰年”。故冬雪为瑞雪。诗有“宜瑞不宜多”之句。
苏武持节使匈奴。幽武大窖中，啮雪咽毡，数日不死，匈奴神之。
孙康家贫，好学，尝于冬夜映雪读书。
宋太祖数微行过功臣家。一日大雪，伺夜，普意太祖不出。久之，闻叩门声，普亟出，太祖立风雪中。
露之所结也。《大戴礼》云：霜露阴阳之气，阴气盛则凝而为霜。《易》曰：“履霜坚冰至。”《诗》：“岐节贯秋霜。”
《白帖》：邹衍事燕惠王，尽忠。左右谮之，王系之狱。衍仰天而哭，五月为之降霜。
