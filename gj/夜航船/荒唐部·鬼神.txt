郑子皙杀伯有，伯有为厉。赵景子谓子产曰：“伯有犹能为厉乎？”子立曰：“能。人生始化曰魄。既生魄。阳曰魂。用物精多，则魂魄强，是以有精爽至于神明。匹夫匹妇强死，其魂魄犹能凭依于人，以为淫厉，况良霄，三世执其政柄而强死，其能为鬼，不亦宜乎！”
齐侯田于贝丘，见大豕，从者曰：“公子彭生也。”豕人立而啼。
晋侯杀赵同、赵括，及疾，梦大厉鬼披发搏膺而踊，曰：“杀予孙，不义。余得请于帝矣！”
王伯阳于润州城东僦地葬妻，忽见一人乘舆导从而至，曰：“我鲁子敬也，葬此二百余年。何忽见坏？”目左右示伯阳以刀，伯阳遂死。
陆机初入洛，次河南，入偃师。夜迷路，投宿一旅舍。见主人年少，款机坐，与言《易》，理妙得玄微，向晓别去。税骖村居，问其主人，答曰：“此东去并无村落，止有山阳王家冢耳。”机乃怅然，方知昨所遇者，乃王弼墓也。
王坦之与沙门竺法师甚厚，每论幽明报应，便约先死者当报其事。后经年，师忽来，云：“贫道已死，罪福皆不虚。惟当勤修道德，以升跻神明耳。”言讫，不见。
赵普久病，将危，解所宝双鱼犀带，遣亲吏甄潜谒上清宫，醮谢。道士姜道玄为公叩幽都，乞神语。神曰：“赵普开国勋臣，奈冤对不可避。”姜又叩乞言冤者为谁。神以淡墨书四字，浓烟罩其上，但识末“火”而已。道玄以告普。曰：“我知之矣，必秦王廷美也。”竟不起。
昔阮瞻素执无鬼论，自谓此理可以辨正幽明。忽有客通名谒瞻，瞻与言鬼神之事，辨论良久。客乃作色曰：“鬼神古今圣贤所共传，君何得独言无耶？仆便是鬼！”于是变为异形，须臾消灭。
嵇中散灯下弹琴。有一人入室，初来时，面甚小，斯须转大，遂长丈余，颜色甚黑，单衣革带。嵇熟视良久，乃吹火灭，曰：“耻与魑魅争光！”
阮侃尝于厕中见鬼，长丈余，色黑而眼大，着皂单衣，平上帻，去之咫尺。侃徐视，笑语之曰：“人言鬼可憎，果然！”鬼惭而退。
少保冯亮少时，夜读书，忽有大手自窗入，公即以笔大书其押。窗外大呼：“速为我涤去！”公不听而寝。将晓，哀鸣，且曰：“公将大贵。我戏犯公，何忍致我于极地耶！公不见温峤燃犀事耶？”公悟，以水涤之，逊谢而去。
名曰长恩。除夕呼其名而祭之，鼠不敢啮，蠹鱼不生。
汉武帝崩，后见形，谓陵令薛平曰：“吾虽失势，犹为汝君。奈何令吏卒上吾陵磨刀剑乎？自今以后，可禁之。”平顿首谢，因不见。推问陵傍，果有方石可以为砺，吏卒尝盗磨刀剑。霍光欲斩之，张安世曰：“神道茫昧，不宜为法。”乃止。
石普好杀人，未尝惭悔。醉中缚一奴，命指使投之汴河。指使怜而纵之。既醒而悔。指使畏其暴，不敢以实告。居久之，普病，见奴为祟，自以必死。指使呼奴至，祟不复见，普病亦愈。
顾况丧一子，年十七，其子游魂，不离其家。况悲伤不已，因作诗哭之：“老人苦丧子，日夜泣成血。老人年七十，不作多时别。”其子听之，因自誓曰：“若有轮回，当再为顾家儿。”况果复生一子，至七岁不能言，其兄戏批之，忽曰：“我是尔兄，何故批我？”一家惊异。随叙平生事，历历不误。
襄阳罗友，人有得郡者，桓温为席饯别。友至独后，温问之，答曰：“旦出门，逢一鬼揶揄云：‘我但见人送人作郡，不见人送汝作郡。’”友惭愧却。
晋干宝尝病气绝，积日不冷。后遂悟，见天地间鬼神事如梦觉，不自知死。遂撰古今神祗灵异人物变化，名为《搜神记》，以示刘惔。惔曰：“卿可谓鬼之董狐。”
孙皓凿直渎，昼穿夜复塞，经数月不就。有役夫卧其侧，夜见鬼物来填，因叹曰：“何不以布囊盛土弃之江中，使吾辈免劳于此！”役夫晓白有司，如其言，乃成，渎长十四里。
西晋时，地产青莲两朵，闻之所司，掘得瓦棺。开，见一老僧，花从舌根顶颅出。询及父老，曰：“昔有僧诵《法华经》万遍，临卒遗言，命以瓦棺葬此。今造为瓦棺寺。”
卞壶父子死难，葬于金陵。盗尝开墓，面如生，爪甲环手背。晋安帝赐钱十万封之。后明高祖将迁之，夜见白衣妇人据井而哭，已复大笑曰：“父死忠，子死孝，乃不能保三尺墓乎？”言已，遂跃于井。高祖感而遂止。
李克用墓金时为盗所发，郡守梦克用告曰：“墓中有酒，盗饮之，唇皆黑，可验此捕之。”明日，获盗，寺僧居其半。
颜含兄畿客死，其妇梦畿曰：“我为医所误，未应死，可急开棺。”含时尚少，力请父发棺，余息尚喘。含旦夕营视，足不出户者十三年，而畿始卒。嫂目失明，含求蚺蛇胆不得。忽童子受一青囊，开视之，乃蛇胆也。童子即化青鸟去。
韩文公碑记：柳宗元与部将欧阳翼辈饮驿亭，曰：“明岁吾将死，死而为神，当庙祀我。”及期死，翼等遂立庙。过客李仪醉酒，慢侮堂上，得疾，扶出庙门，即不起。
四明梁山伯、祝英台二人，少同学，梁不知祝乃女子。后梁为鄞令，卒葬此。祝氏吊墓下，墓裂而殒，遂同葬。谢安奏封义妇冢。
梁主簿柳苌卒，葬于九江；三年后，大雨，冢崩，其子褒移葬。房棺，见父目忽开，谓褒曰：“九江神知我横死，遗地神以乳饲我，故得更生。”褒迎归，三十年乃卒。
米芾书碑，云颜真卿之使贼也，谓饯者曰：“吾昔江南遇道士陶八，八受以刀圭碧霞，服之可不死。且云七十后有大厄，当会我于罗浮。此行几是。”后公葬偃师北山。有贾人至南海，见道士弈，托书至偃师颜家。及造访，则茔也。守冢苍头识公书，大惊。家人卜日开圹，棺已空矣。
于宝父有嬖人，宝母妒甚。因葬父，推入藏中。数年而母丧，开墓，其婢伏棺上，微有息，舆还，遂苏。问其状，言宝父为之通嗜欲，家中事纤悉与之说，知与平时无异。
秦始皇与海中作石桥，海神为之竖柱。始皇求与相见。神曰：“我形丑，莫图我形，当与帝相见。”乃入海四十里，见海神。左右集画工于内，潜以脚画其形状。神怒曰：“帝负约。速去！”始皇转马还，前脚犹立，后脚即崩，仅得登岸。画者溺死于海。又云：“文登召山，始皇欲造桥度海，观日出处。有神人召巨石相随而行。石行不驶，鞭之见血。今山下石皆赤色。
晋侯有疾，梦黄熊入梦。于时子产聘晋。晋侯使韩子问子产曰：“何厉鬼乎？”对曰：“昔尧殛鲧于羽山，其神化为黄熊，入于羽渊，实为夏郊，三代祀之。今为盟主，其未祀乎？”乃祀夏郊。晋侯乃间。
秦始皇至孔林，欲发其冢。登堂，有孔子遗瓮，得丹书曰：“后世一男子，自称秦始皇，入我室，登我堂，颠倒我衣裳，至沙丘而亡。”怒而发冢。有兔出，逐之，过曲阜十八里没，掘之不得，因名曰兔沟。乃达沙丘，令开别路。见一群小儿辇沙为阜，问，曰“沙丘”。从此得病，遂死。
唐明皇昼寝，梦一小鬼，衣绛犊鼻，跣一足，履一足，腰悬一履，搢一筠扇，盗太真绣香囊。上叱问之，小鬼曰：“臣乃虚耗也。”上怒，欲呼力士，俄见一大鬼，顶破帽，衣蓝袍，系鱼带，靸朝靴，径捉小鬼。先刳其目，然后劈而食之。上问：“尔为谁？”奏云：“臣终南进士钟馗也。”
永平中，钟离意为鲁相，出私钱三千文，付户曹孔诉，治夫子车。身入庙，拭几席剑履。男子张伯，除堂下草，土中得玉璧七枚。伯怀其一，以六枚白意。意令主簿安置几前。孔子寝堂床首有悬瓮，意召孔诉，问：“何等瓮也？”对曰：“夫子遗瓮。内有丹书，人弗敢发也。”意发之，得素书曰：“后世修吾书，董仲舒。护吾车，拭吾履，发吾笥，会稽钟离意。璧有七，张伯藏其一。”即召问，伯果服焉。
姓张名禅，字子郭。一名隗。又云祝融主火化，故祀以为灶神。郑玄以灶神祝融是老妇，非灶神，于己丑日卯时上天，白人罪过，此日祭之得福。《五行书》云：“五月辰日，猎首祭灶，治生万倍。”
父张秉，武陵人，一日行山泽间，遇仙女，谓曰：“帝以君功在吴分，故遣相配。长子以木德王其地。”且约逾年再会。秉如期往，果见前女来归，曰：“当世世相承，血食吴楚。”后生子（火勃），为祠山神。神始自长兴自疏圣泽，欲通津广德，便化为狶，役使阴兵。后为夫人李氏所见，工遂辍，故避食狶。
欧阳修作《泷冈阡表》碑，雇舟载回，至鄱阳湖。舟泊庐山下，夜有一叟率五人来舟，揖而言曰：“闻公之文章盖世，水府愿借一观。”赍碑入水，遂不见焉。修惊悼不已。黎明，泰和县令黄庭坚至，言其事，庭坚为文檄之。方投湖中，忽空中语曰：“吾乃天丁也，押骊龙往而送至。”修归家扫墓，但见水洼中云雾蒙蔽，有大龟负碑而出，倏然不见，惟碑上龙涎宛然在焉。
张英过采石江，遇一女子绝色，谓英曰：“五百年夙愿，当会于大仪山。”英叱之。抵仪陇任半载，日夕闻机声。一日，率部逐机声而往，忽至大仪山，洞门半启，前女出迎，相携而入，洞门即闭。见圆石一双，自门隙出，众取归。中道不能举，遂建祠塑像，置石于腹。
石曼卿卒后，其故人有见之者，恍惚如梦中言：“我今为仙也，所主芙蓉城，欲呼故人共游。”不诺，忿然骑一素驴而去。
赵弼作《文山传》。既赴义，其日大风扬沙，天地尽晦，咫尺不辨，城门昼闭。自此连日阴晦，宫中皆秉烛而行，群臣入朝，亦𦶟炬前导。世祖问张真人而悔之，赠公“特进金紫光禄大夫、太保、中书令平章政事、庐陵郡公”，谥“忠武”。命王积翁书神主，洒扫柴市，设坛以祀之。丞相孛罗行礼初奠，忽狂飙旋地而起，吹沙滚石，不能启目。俄卷其神主于云霄，空中隐隐雷鸣，如怨怒之声，天色愈暗。乃改“前宋少保右丞相信国公”，天果开霁。按正史文集皆不载此事，传疑可也。信公至明景泰中，赐谥“忠烈”，人多不知，附记之。
和州士人杜默，累举不成名，性英傥不羁。因过乌江，谒项王庙。时正被酒沾醉，径升神座，据王颈，抱其首而大恸曰：“天下事有相亏者，英雄如大王而不得天下，文章如杜默而不得一官！”语毕，又大恸，泪如迸泉。庙祝畏其获罪，扶掖以出，秉烛检视神像，亦泪下如珠，拭不干。
石晋时，杭州天竺寺僧，夜见山涧一片奇木有光，命匠刻观音大士像。
吴王既赐子胥死，乃取其尸，盛以鸱夷之皮，浮之江上。子胥因流扬波，依潮来往。或有见其乘素车白马在潮头者，因为立庙。每岁八月十五潮头极大，杭人以旗鼓迎之，弄潮之戏，盖始于此。
黄河福主金龙四大王，姓谢名绪，会稽人，宋末以诸生死节，投苕溪中。死后水高数丈。明太祖与元将蛮子海牙厮杀，神为助阵，黄河水望北倒流，元兵遂败。太祖夜得梦兆，封为黄河神。
韩昌黎《木居士庙》诗：偶然题作木居士，便有无穷求福人。
吴使孙皓病甚，有神凭小黄门云：“金山咸塘风潮为害，海盐县治几陷。我霍光也，常统众镇之。”翌日，皓疾愈，遂立庙。
南京后湖，一名玄武湖。明朝于湖上立黄册库，户科给事中、户部主事各一人掌之，烟火不许至其地。太祖时有毛老人献黄册，太祖言库中惟患鼠耗，喜老人姓毛，音与猫同，活埋于库中，命其禁鼠。后库中并不损片纸只字。太祖命立祠，春秋祭之。
