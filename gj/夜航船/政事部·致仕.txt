蜘蛛隐
龚舍仕楚，见飞虫触蜘蛛网而死，叹曰：“仕宦亦人之罗网也。”遂挂冠而去。时号为“蜘蛛隐”。
张良辞高祖曰：“臣以三寸舌为帝者师，封万户侯，此布衣之极，于愿足矣。愿弃人间事，从赤松子游。”
范蠡灭吴，以大名之下难以久居，且勾践可与同患难，不可以同安乐，遂乘轻舟泛湖而去，自号鸱夷子皮。
汉逢萌见王莽杀其子，告友人曰：“三纲绝矣！不去，祸将及。”遂挂冠东门而去。
晋张翰，齐王冏辟为大司马功曹。翰见秋风起，思吴江莼羹鲈脍，叹曰：“人生贵适意，安能羁官数千里！”遂命驾而归。
汉疏广为太傅，兄子受为少傅。广谓受曰：“吾闻知足不辱，知止不殆，岂若告老，以归骸骨。”即日辞官，上许之。故人设饯东门，观者皆曰：“贤者二大夫！”
晋魏舒为尚书郎。时欲沙汰郎官，非其才者罢之。舒曰：“我即其人也。”幞被而出。同僚素无清问者咸有愧色。
晋文公弃荏席，霉黑。舅犯辞归，言文公弃其卧席之霉黑。舅犯以其弃旧恋新，故辞归。
汉宣帝朝，丞相韦贤以老病乞骸骨，赐黄金百斤，安车驷马，罢就第。丞相政仕自贤始。
《诗经》：“蔽芾甘棠，勿剪勿伐，召伯所茇。”召伯巡行南阳，听政于甘棠。后人思其恩泽，故戒勿剪伐。
汉于公决狱，平民立祠生祀之。生祀始此。
唐崔戎自刺史迁官，民拥留抱持，取其靴。今之脱靴始此。
前汉朱邑为桐乡令，病且死，属其子曰：“我故后，吏民必葬我于桐乡。后世子孙奉我，或不如桐乡百姓。”
子产相郑。及卒，国人哭于巷，农夫哭于野，商人罢市而哀，流涕三月，不闻琴瑟之声。
晋羊祜以清德闻。及死，南州为之罢市，巷哭者声相接，葬于岘山。百姓望其碑者。辄流泪，谓之堕泪碑。
秦五大夫百里奚卒，秦人巷哭，童子不歌谣，舂者不相杵。
董仲舒墓在长安，人思其德，过者下马，人谓之下马陵。后世误称虾蟆陵。
汉侯霸为临淮太守，被召，百姓扳辕卧辙，愿留期年，奔送百里。
唐姚崇受代日，民吏泣拥马首，截镫留鞭，止其不去。
魏德梁迁贵乡长，为政清静，不严而肃。转馆陶长，既至，老幼如见父母。二县父老争请留之，郡不能决。会使者至，乃断从贵乡。馆陶众庶从而居者数百家。
柳不华武冈路总管，守境卫民几二十年，民歌之曰：“前有公绰，武冈父母。今之郡侯，无乃其后。足我衣食，安我田亩。我子我孙，与侯同久。”
郑棨庐州刺史。黄巢掠淮南，棨移檄请无犯州境，巢为敛兵，州独完。秩满去，遗钱千缗，藏州库。后他盗至，曰：“郑使君钱。”不敢犯。
何比干，字少卿，汝阴人，汉武帝朝廷尉。时张汤持法严，而比干务平恕，所全活者数千人，淮南号曰“何公”。忽有老妪造门曰：“先世有阴德及公之身，又治狱多平反。今天赐策，以广公后。”因出怀中策九百九十枚，曰：“子孙佩印符者如此算。”
陶侃再为荆州，黄霸再为颖州，郭伋再为并州，陈蕃再为乐安，寇恂再为河南，耿纯再为东郡。
