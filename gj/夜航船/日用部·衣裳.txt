有巢氏始衣皮。轩辕妃嫘祖始兴机杼，成布帛。尧始加𫄨苎木绵布毛罽。黄帝臣胡曹始作衣，伯余始作裳，始衣裳加垂以衣皮，短小也。舜制韨（冕服之𫖒，古字，从韦，今从丝），三代增画文；汉明帝用赤皮；魏晋始易络纱。黄帝始制衮，舜始备，周始详。
傅说制袍，长至足。隋制大袍，宇文护始加襕。舜制深衣。马周制襕衫。汉制方心曲领，唐制圆领。
唐太宗制朝参拜表朝服，公事谒见，公服始分别。北齐入中国，始胡服，窄袖。唐玄宗始公服，褒博大袍。
伏羲制裘（一云黄帝）。禹制披风（如背子制较长，而袖宽于衫）、制襦（短衣）。伊尹制夹袄。汉高祖制汗衫（小仅覆胸背，即古中单帝与楚战汗透，因名）。唐高祖制半臂（隋文帝时半臂余，即长袖也。高祖减为秃袖，如背心）。马周制开骻（即今四骻衫）。周文王制裈，禹始制袴，周武王改为褶，以布；敬王以缯；汉章帝以绫，始加下缘。
晋董威制百结（碎杂缯为之）。宋太祖制截褶、制海青（俱仿南番作）。宇文涉制毡衫。
陈成子制雨衣、雨帽。宇文涉制雨笼。于则制角袜（前后两只相承，中心系带）。魏文帝吴妃始裁缝如今样。后魏始赐僧尼偏衫。
黄帝始定人君服，色随王运。周公始制天子服，四时各以其色。隋文帝始专尚黄。唐玄宗时，韦韬请天子服御皆用黄，设禁。
炀帝诏牛弘等始别服色，三、四品紫，五味朱，六品以下绿，胥吏青，庶人白，商皂。本秦始皇以紫、绯、绿三等服为制。
后魏制僧衣，赤布，后周易黄，宇文周易褐色。北齐忌黑，以僧衣多黑，始行师忌僧。
即古鱼符，刻鱼，盛之以袋，而饰金银玉。三代为等袋，用韦。唐高祖始制鱼袋，饰金银。武后改制龟，盖为别；后复为鱼，加用铜；宋仁宗加用玉。唐玄宗敕品卑者借绯及鱼袋。
成汤始制笏，书教令以备忽忘。武王诛纣，太公解剑带，笏始制为等。周制诸侯用象笏。晋、宋以来，惟八座用笏，余执手板。周武帝始百官皆执笏朝参，以笏为礼。汉高祖制手板如笏，魏武帝制露板（奏事木简）。
黄帝制衣带（用革反插垂头），秦二世名腰带。唐高宗始制金、玉、犀、银、𨱎、鉐、铜、铁等差。
尧始制佩，周制为等。七国去佩留䍁，始以彩组连结子䍁。转相受为绶（古绶以贯佩）制，更秦名，本三代。汉高祖制为等加缥。天子佩白玉而玄组绶，公侯佩山玄玉而朱组绶，大夫佩水苍玉而纯组绶，世子佩瑜玉而綦组绶，士佩瓀玟而缊组绶，孔子佩象环五寸而綦组绶。
宋太祖始制牙牌，给赐立功武臣悬带，令朝参官皆用之。颛顼制丝绦。汤制隃囊，厕牖近身之小衫，即今之汗衫也。
盖以羽衣为半臂，如《汉书》所谓诸子绣（上髟下屈），其字不同，其义则一也。
羽衣也。又曰氅衣。缊黂敝衣。袯襫，蓑衣，暆（音夷）（日俞），雨衣。
单衣也。武安侯田蚡坐襜褕入宫，不敬，国除。
汉武帝时，西域献吉光裘，裘色黄，盖神马之类，入水不濡，入火不燃。
大医程据上雉头裘，武帝诏据：此裘非常衣服，消费功用，其于殿前烧之。
孟尝君使人说昭王幸姬求解，姬曰：“愿得狐白裘”。此裘孟尝君已献昭王，客有能为狗盗者，夜入秦宫藏中，取以献姬，乃得释。
武后赐张昌宗集翠裘，后令狄仁杰与赌此裘。仁杰因指所衣紫拖袍，后曰：“不等。”杰曰：“此大臣朝见之服也。”昌宗累局连北，仁杰褫其裘，拜恩出，赐与舆前厮养。
司马相如初与文君还成都，居贫愁惫，以所着鹔鹴裘，就市人杨昌贳酒，与文君拨闷。
古者深衣，盖有制度，短毋见肤，长毋被土。制有十二幅，以应十有二月；袂圆以应规；曲袷如矩以应方；负绳及踝以应直，下齐如权衡以应平。
苏秦初说赵，赵相李兑遗以黑貂裘。及游说秦王，王不能用，黑貂之裘敝。
南唐严续相公歌姬、唐镐给事通天犀带，皆一代尤物，因出伎解带呼卢。唐彩大胜，乃酌酒，命美人歌一曲而别，严怅然久之。
张九成有犀带，文理缜密，中有一月影，过望则见，贵重在通天犀之上，盖犀牛望月之久，故感其影于角也。
唐太宗赐房玄龄黄琅带，云服此带，鬼神畏之。
宗测春游山谷，见奇花异卉，则系于带上，归而图其形状，名“百花带”，人多效之。
唐故事，公卿皆搢笏于带，而后乘马。张九龄体弱，使人持之，因设笏囊。笏囊自此始。
殿上直校鹅帽锦衣，总曰“只逊”。曾见有旨下工部，造只逊八百副。
张安世尊为公侯，而身衣弋绨，夫人自绩。
晋国苦奢，文公以俭矫之，乃衣不重帛，食不嫌肉。未几时，国人皆大布之衣，脱粟之饭。
韎，赤也。跗注，戎服，若袴而属于跗，与袴连，言军中君子之饰也。
白乐天烧丹于庐山草堂，制飞云履，立云为直，四面以素绢作云梁，染以诸香，振履，则如烟雾。常着示道友云，吾足下生云，计不久上升矣。
明朝高皇后见秀才服饰与胥吏同，乃更制儒巾襕衫，令太祖着之。太祖曰：“此真儒者服也。”遂颁天下。
《诗经》：“毳衣如菼。”天子、大夫之服。纨袴，贵家子弟之服。逢腋，肘腋宽大之衣，为庶人之服。
初，始也，谓未仕时清洁之服，故致仕归，曰得遂初衣。
羊祜在军中尝服之。偏裻，戎衣名；肠夷，甲名；皆从军所服之饰。
芾，冕之饰也。大夫以上，赤𫖒乘轩。
