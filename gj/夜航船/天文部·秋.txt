《淮南子》：“一叶落而天下知秋。”古诗：“梧桐一叶落，天下尽知秋。”
《淮南子》：七月七夕，乌鹊填河成桥，以渡织女，谓与牛郎相会也。
蔡州丁氏女精于女工，每七夕祷以酒果，忽见流星坠筵中。明日，瓜上得金梭。自是巧思益进。
七月七日，诸阮庭中晒衣，无非锦绣。阮咸以长竿摽大布犊鼻裈于上，曰：“未能免俗，聊复尔尔。”
郝隆七月七日，见富家皆晒曝衣锦，郝隆乃出日中仰卧。人问其故，曰：“我晒腹中书耳。”
唐玄宗以七夕牛女相会，命宫中作高台，陈瓜果于上。宫人暗中以七孔针引彩线穿之，以乞天巧，穿过者以为得巧。又以蜘蛛纳小金盒中，至晓，开视蛛丝之稀密，又为得巧之多寡。
七夕，以蜡作婴儿，浮水中以为戏，为妇人生子之祥，谓之化生。
薛瑶英，于七月七日剪轻彩，作连理花千余朵，以阳起石染之，当午散于庭中，随风而上，遍空中，如五色云霞，久之方散，谓之渡河吉庆花，借以乞巧。
泥孩儿也。有极巧饰以金珠者，七夕用以馈送，以作天仙送子之祥。
目连尊者见其母落饿鬼道，以钵盛饭飨之，入口即成灰炭，目连白佛求救。佛于七月十五日设兰盆大会，焰口咒食，其母乃得脱饿鬼之苦。
处，上声，止也，息也。谓暑气将于此时止息之也。白露，秋属金；白，金色也。
八月一日以朱墨点小儿额，谓之天炙，以厌疫。八月望日，广陵曲江观涛。
开元二年八月十五夜，明皇与天师申元之游月宫，及至，见大府，榜曰“广寒清虚之府”，翠色冷光相射，极寒，不可少留。前见素娥十余人，皆皓衣，乘白鸾，笑舞于广寒大桂树之下，音乐清丽。明皇制《霓裳羽衣曲》以记之。一说叶静能，一说罗公远，事凡三见。
赵知微有道术。中秋积阴不解，众惜良辰。知微曰：“可借酒肴，登天柱峰玩月。”既出门，天色开霁。及登峰，月色如昼，会饮至月落方归。下山则凄风苦雨，阴晦如故。
俗云：“云掩中秋月，雨打上元灯。”二者皆煞风景之事，故对举言之，非连属语，以卜上元之灯也。今人多误。
九为阳数，其日与月并应，故曰重阳。汉宫人贾佩兰九日食饵，饮菊花酒，长寿。
费长房语桓景曰：“九月九日，汝家有大灾，急作绛袋，盛茱萸系臂上，登高山，饮菊花酒，此祸可消。”景如其言，举家登山。至夕还，鸡犬皆暴死。长房曰：“代之矣。”今人登高，本此。
孟嘉为桓温参军，重九日宴姑孰龙山，风吃落帽。温敕左右勿言，良久取之还，令孙盛作文嘲之。
陶潜九月九日无酒，宅边有菊，采之盈把，坐其侧。久而望见白衣人至，乃王弘送酒使也，就便酌酒，大醉而归。
宋武帝为宋公时，在彭城，九月九日游项羽戏马台。今相仍为故事。
汉武帝宫人，九月九日皆饮茱萸菊花酒，令人长寿。
风俗：八月望日，广陵曲江观涛；浙江于十八日看戏潮。
唐周宝镇润州，知鹤林寺杜鹃花奇绝，谓殷七七曰：“可使顷刻开花，副重九乎？”殷曰：“诺。”及九日，果烂熳如春，宝游赏后，花忽不见。
汉张陵在富川山修道，晋永和九年九月九日，登白霞山飞升，惟遗丹灶药臼于山下。
