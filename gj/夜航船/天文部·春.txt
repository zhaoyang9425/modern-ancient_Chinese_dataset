刘向《别录》：燕有寒谷，黍稷不生，邹衍吹律，暖气乃至，草木皆生。
《索隐》曰：“秦二世三年正月，以避秦始皇讳，改名端月，至汉始易。”
楚俗立春日，门贴宜春字。唐人立春日作春饼，生菜号春盘。
伏羲置元日。汉武置岁元、月元、时元。
汉高祖十月定秦，遂为岁首。七年，长乐宫成，制群臣朝贺仪，改用夏正。建寅之月，则元日贺，始高祖。
东方朔占曰：正月元日至八日，一鸡，二犬，三豕，四羊，五马，六牛，七人，八谷。其日晴明，主所生之物繁衍，阴雨则夭折。
宋富郑公于正月七日朝见，真宗劳之曰：“今日卿至，可谓人日。”
宋真宗以正月三日为天庆节。
晋人日造华胜相遗，剪彩缕金插鬓。
元旦县官悬羊头于门，又磔鸡覆之。草木萌动，羊啮百草，鸡啄五谷，杀之以助生气也。
黄帝于元旦立桃板，门上画神荼、郁垒。尧时献重明鸟如鸡。国人利宝鸡，户上悬苇索，插符。三代异尚，夏插茭苇，即今插芝麻秸。殷螺首以谨闭塞也，一名椒图。周桃梗。
屠苏，庵名。汉时有人居草庵造酒，除夕以药襄浸酒中，辟除百病，故元日饮之。其饮法：先少者，后老者。以少者得岁，故先之；老者失岁，故后之。
元日取椒置酒中饮之，谓之椒觞。以椒为玉衡星精，服之令人却老。
周制迎春。唐中宗制迎春彩花。
元日取五木煎汤沐浴，令人至老发黑。道家谓青木香为五香，亦云五木。庾诗：“聊倾柏叶酒，试奠五辛盘。”
元日晓漏前，宰州三司金吾以桦烛数百炬，拥马前后如城，谓之火城。
元夕放灯
以正月十五天官生日放天灯，七月十五水官生日放河灯，十月十五地官生日放街灯。宋太宗淳化元年六月丙午诏，罢中元、下元两夜灯。
上元张灯，止三夜，其十七、十八，始于钱王，入贡疏买两夜灯。干德五年正月有诏：“上元张灯，旧止三夜。朝廷无事，区宇乂安，方当年谷之丰登，宜纵士民之行乐。其令开封府更放十七、十八两夜灯。”
唐玄宗元夕与天师叶静能登虹桥，往广陵看灯。士女望见，以为神仙。帝敕伶人奏《霓裳曲》。数日后，广陵果奏其事。
唐睿宗于安福门外作灯树，高二十丈，宫女千数，并长安少妇千余人，衣锦绣，于灯轮下踏歌三日，令朝士作歌，以纪其胜。歌中有“踏歌声调入云中”之句。
《西京杂记》：“西都京城街衢，有执金吾晓夜传呼，以禁止夜行，惟正月十五敕金吾弛禁，前后各一日，谓之放夜。”
正月卯日，佩卯刚辟邪。唐制：正月下旬送穷，晦日湔裳。
紫姑，人家侍妾，为大妇所杀，置之厕中。后人作其形于厕，元夕迎之，能占农事及桑叶贵贱。
元夕人皆游赏，独刘向在天禄阁校书。太乙真人以青藜杖燃火照之。
正月十六日谓之耗磨日，人皆饮酒，官司不令开库。
正月二十日为天穿，以红彩系饼饵投屋上，谓之补天。
元日至晦日，士女悉湔裳，酌酒于水湄，以为度厄雨。
前此为霜为雪，水气凝结。立春后，天气下降，当为雨水。
唐李泌以二月朔为中和节，以青囊盛百谷瓜果种相问遗，酿宜春酒，祭句芒神，百官进农书。
魏文帝制。春分磔鸡，祀厉殃。
二月十二日谓之花朝。俗传是日为百花生日。徐文长考是十五日，谓的确不差。东京以是日为扑蝶会。
《左传》：共工氏有子曰勾龙，能平水土。故祀以为社神，于仲春祭之。
清明万物齐于巽。巽。洁也，齐也。清明取洁齐之义。
言滋五谷之雨也。
唐制，清明取火以赐近臣。韩翃诗：“日暮汉宫传蜡烛，轻烟散入五侯家。”
探春
《天宝遗事》：都人士女，至春时，郊外为探春之宴。
范蜀公居许，作“长啸堂”，前有荼（上艹下縻），花时宴客，有花落酒杯中，饮以大白，举座无遗，谓飞英会。
长安春时，盛于游赏。士女斗花，栽插以奇，多者为胜。皆用多金市名花，以备春时之斗。
开元时，学士许慎，春日宴客花圃，不张幄设座，使童仆聚落花铺坐下，曰：“吾自有花茵。”
开元中，富家至春时，以各花植木槛中，下设轮脚，挽以彩，所至牵引，以供观赏，号移春槛。
宁王春时纫红丝为绳，缀金铃，系花梢。有鸟雀翔集，则令园吏掣铃索以惊之，号护花铃。
《石林诗话》：世言，社日饮酒治耳聋。五代李涛，有《春社从李昉求酒》诗：“社公今日没心情，为乞治聋酒一瓶。”
汉王修年七岁，母以社日亡。来岁社，修哭之哀，邻父老皆为之罢社。
《十六国春秋》：石勒下令寒食不许禁火。后有冰雹之异，徐元曰：“介子推帝乡之神也，历代所尊，未宜替也。”勒从之，令并州复寒食如故。
冬至后一百六日谓之寒食，以介子推是日焚死，晋文公禁火而志痛也。
周制，季春雕卵斗鸡子，始为寒食戏。
玄宗制，寒食秋千舞。
后唐庄宗制，寒食出祭。
唐制，清明拔河戏，踏青士大夫拜墓。
洛阳上巳日，妇女以荠花蘸油，祝而洒之水上，若成龙凤花卉之状则吉，曰油花卜。
起于汉成帝。三月上巳日，官民皆祓禊于东流水上。禊者，洁也，于水上盥洁之也。巳者，止也，邪疾已去，祈介祉也。
三月上巳，赐宴曲江，都人于江头禊饮，践踏青草，曰踏青，侍臣于是日进踏青履。王通臾诗：“结伴踏青归去好，平头鞋子小双鸾。”
唐制，上巳祓禊，赐侍臣细柳圈，云：“带之免虿毒瘟疫。”今小儿清明戴柳圈，本此。
周公制，上巳女巫禊于水上。郑制，上巳溱洧祓除，秉兰招魂续魄。
兰亭流觞曲水，不始于兰亭。周公卜洛邑，因流水以泛酒，故诗曰：“羽觞随波”。
永乐十年元宵，赐文武群臣宴，听臣民赴午门外观鳌山三日，遂岁以为常。时尚书夏元吉侍母观鳌山，上命之。命中官赉钞二百锭，即其家赐之，曰：“以为贤母欢也。”
一云春分后戊日为春社，秋分后戊日为秋社。春社燕来，秋社燕去。一云立春立秋后第五戊为社日。
刘宋寿阳公主，人日卧含章殿檐下，梅花点额上，愈媚。因仿之，而贴梅花钿。
桑叶贵贱
三月十六晴则贵，阴雨则贱。谚曰：“三月十六暗叇叇，桑叶载去又戴来。”
