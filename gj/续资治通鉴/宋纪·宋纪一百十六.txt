起旃蒙单阏七月，尽柔兆执徐五月，凡十一月。
○高宗受命中兴全功至德圣神武文昭仁宪孝皇帝绍兴五年（金天会十三年）
七月，丙子，武功大夫、忠州团练使兼合门宣赞舍人、都督府提举亲兵柴斌知金州，兼金、房、均三州安抚使，用行府奏也。仍命斌隶属襄阳帅府，其探报事宜及边防措置，则申川陕宣抚副使吴玠。
都督行府请移鼎州龙阳县于黄诚寨地，仍升为军，以持服人黄与权起复左奉议郎、充龙阳军使兼知县事，又言：“潭、鼎诸县因水贼侵扰，多有移治去处，并令移归旧治。如系选人知县，俟任满与改合人官；京官与转一官。应水寨出首之人，制置司量事体轻重，拟定合补官资申行府，愿妇及充水军者听。”又请免澧州上供钱三年，皆从之。既而制置使岳飞言水寨愿归业者二万七千馀家，诏州郡存恤之，无得骚扰。然黄诚寨地低而迫湖，土人不以为便，仍令如旧焉。
丁丑，孟秋荐享太庙。自是岁五飨，如常礼。
己卯，知枢密院事、提领措置材用孟庾充观文殿学士、知绍兴府。庾以行府关三省、密院事，积不平，因称疾求去。
甲申，帝亲酌献祖宗神御于行宫斋殿，文武官少卿已上陪位如仪。
乙酉，降光州褒信县为镇。
乙未，神武中军统制杨沂中兼权主管殿前司公事，代刘锡也。诏：“制造御前军器所依旧例不隶台察。”
丙申，徽猷阁直学士赵子昼试尚书兵部侍郎。
承节郎赵珪迁承忠郎、合门祗候。
初，帝以赵普佐命元勋，视汉萧何，而子孙沦落，命所在访求，量才录用。珪，普五世孙也，避地郁林州，以普绘像及《谏伐幽燕疏》来献，故有是命。
免湖南上供米三年，用本路漕臣请也。
废邓州顺阳、淅川、襄阳府邓城、中庐县并为镇。
辛丑，废随州唐城县。
是月，伪齐刘豫废明堂，得金龙之金四万两，大铜钱三百万。暴风连日，屋瓦皆震。
八月，壬寅朔，录故相范质七世孙楰为将仕郎。
罢荆南营田司，令安抚司措置官兵耕种，毋得循旧扰民，又以归州还隶安抚使王彦，皆用都督行府请也。
初，彦自渠州以所部之镇至荆南，而镇抚使解潜已去，食廪皆竭。彦惧不可留，即引兵追潜至鄂州。会张浚平湖贼还，与之遇，复劝彦还自枝江，徙居旧治。时军储不继，彦乃仿川钱引法造交子，行于荆南管内，渐措置屯田，为出战入耕之计。仍择荒田，分将士为庄，庄耕千亩。治石唐、瓦窑二废堰，计工六万有奇，不浃旬告成，公私利之。
甲辰，诏增馆职为十八员。
时言者论：“唐太宗当兵戈抢攘之际，置文学馆学士凡十有八人，其后皆为名臣。祖宗辟三馆以储养人才，盖本于此。今国步艰难，时方右武，故馆职犹多阙员。然临事每有乏才之叹，则储养之方，亦不可以兵戈而遽已也。一馆职之奉入，仅比一小使臣，小使臣动万数，何独于馆职较此微禄哉！乞依祖宗故事，通以十八人为额。”故有是命。既而本省再请，乃命秘书郎及著作各除二员，校书郎、正字通除十二员，而少、丞不与焉。
礼部贡院放榜，考校到合格进士樊光远等二百人。
己酉，赵鼎言探报刘豫将山东百姓六十以下、二十以上皆签发为兵，每亩田科钱五百，帝曰：“朕未尝一日忘中原之民，使陷于涂炭，皆朕过。百姓为豫虐用如此，朕心恻然。”
鼎又言：“故右奉直大夫邵伯温，大贤之后，行义显著，元符末以上书得罪，书名党籍，坐废者四十年。伏望优加褒赠。”鼎，伯温门人也。诏赠秘阁修撰，官其家一人。
庚戌，废汉阳军为县，隶鄂州。
癸丑，权尚书吏部侍郎张致远复为户部侍郎，中书舍人刘大中试吏部侍郎，中书门下省检正诸房公事吕祉权兵部侍郎。
戊午，故集英殿修撰周鼎特赠徽猷阁待制。
己未，淮东宣抚使韩世忠遗统领官韩彦臣等袭伪镇淮军，获知军、成忠郎王拱等，遣亲校温济献于朝。诏贷拱罪，以本官隶忠锐第五将。帝因帝：“宿迁伪官，本吾赤子。它时边臣，如此等小吏，不须赏，庶免生事。世忠既有请，可量与推恩。”
癸亥，帝策正奏名进士于射殿。
都督行府言以见管湖南水军及周伦等所部置十指挥，并于手背上刺“横江水军”四字，从之。
甲子，帝御幄殿，阅试武举人弓马。
是月，伪齐陷光州。
时刘麟出猎于陈留县，有义党百馀人，欲擒麟南归，为其徒所告，悉斩于汴京。
豫又以其弟复知济南府，观知淮宁军。
九月，壬申，金主追尊其考丰王宗峻为景宣皇帝，庙号微宗，妣富察氏为惠昭皇后。
乙亥，帝御射殿，赐进士汪洋等二百二十人及第、出身。洋乞避远祖嫌名；时年十八，帝以其与王拱辰同岁，赐名应辰。
戊寅，金主尊太祖后赫舍哩氏、太宗后唐古氏皆为太皇太后。
乙酉，尚书左仆射、监修国史赵鼎上《重修神宗实录》五十卷。旧文以墨，新修以朱，删出以黄。帝起，诣殿东壁，焚香再拜受书。鼎、冲及直史馆诸人进秩各有差。
金改葬景宣景及惠昭后于兴陵。
是月，淮西宣抚司统制官华旺复光州。
名雷州寇准庙曰旌忠。
自靖康之末，两河之民不从金者，皆于太行山保聚。太原义士张横者，有众二千，来往岚、宪之间，是秋，败金人于宪州，擒其首将。又有梁青者，怀、卫间人，聚众数千人，破神山县，平阳府判官郑爽以大军讨之，不敢进。居数日，都统制乌玛刺引骑五百与爽会，乃并其兵与青战，兵败，为青所杀。
冬，十月，丙午，复高邮县为军，以知县兼军事。
乙酉。罢宫观月破供给钱。
自蔡京用事，始创祠官供给，庶官依本资序降二等，学士以上不降。王黼继相，已除其法，绍兴令复旧，至是除之。
庚戌，尚书右仆射张浚入见。
浚既平贼，遂自鄂、岳转淮东、西，会诸大将议防秋之宜，至是入见。诏：“浚母庆国夫人计氏进封蜀国，兄直徽猷阁滉赐紫章服，赐浚银帛千匹两，亲二人六品服，一人承务郎。”帝亲书《周易》、《否泰封》赐浚。
乙卯，端明殿学士、荆湖南路安抚制置大使兼知潭州席益为资政殿学士、成都、潼川、夔州、利州路安抚制置大使兼知成都府。
先是川陕宣抚副使吴玠与都转运使赵开不咸，玠叠以馈饷不给诉于朝，开亦称老病求罢，故命益往帅。诏以益前执政，序位在宣抚副使之上，逐州兵马并隶大使司；如边防切紧大事，即令宣抚司处置，其调发隶都督府。
观文殿大学士、提举西京嵩山崇福宫李纲为江南西路安抚制置大使，兼知洪州。
张浚数于帝前言纲忠，赵鼎亦为帝言纲才器过人，故有是命。
镇南军节度使、开府仪同三司、提举临安府洞霄宫吕颐浩为荆湖南路安抚制置大使，兼知潭州。
丁巳，故文林郎范正平，赠直秘阁，予一子官。正平，纯仁长子也，以忏蔡京故陷党籍，不出仕，终身为选人。
戊午，诏：“川、陕类省试合格第一名，依殿试第三名例推恩，馀并赐同进士出身，特奏名人令宣抚司置院差官试时务策一道。”以道远举人赴殿试不及故也。
庚申，故承议郎吴俦赠直秘阁，官其家一人。俦，育孙也，名在党籍，其家请而赐之。
乙丑，淮东宣抚使韩世忠，奏伪齐遣沂、海州等签军攻犯涟水军，世忠遣统制官、吉州刺史呼延通等击殪之，所脱无几。帝曰：“中原赤子，为豫逼胁，死于锋镝，良可悯也。可令收拾遗骸埋瘗，设水陆斋追荐。仍出榜晓谕，使彼知朝廷矜恤之意。”乃赐通袍带，将官拱卫大夫、贵州刺史王权已下金碗，仍以通为果州团练使，权领果州团练使，与将士推恩有差。
是月，祫享太庙，祖宗并为一列，不序昭穆，谓之随宜设位，以庙之前楹迫狭故也。
十一月，庚午朔，初置节度使已下象牙牌。其法，自节钺正任至横行遥郡，第其官资，书之于牌，御书押字，刻金填之，仍合用制造，一留禁中，一降付都督府，相臣主其事。缓急临敌，果有建立奇勋之人，量其功劳，先次给赐，以为执守。自军兴以来，皆宣抚使便宜给札补转，至是都省有此请焉。
癸酉，诏：“一应守臣守御，临难不屈，死节昭著，不以官品高下，并令帅司保奏，特与赐谥。”
乙亥，进士颜邵特补右修职郎，卓右迪功郎，彦辉下州文学。
初，帝闻颜真卿之后有居温州者，命守臣推择以闻，得邵等三人，而彦辉，则真卿十一世孙也。帝谓大臣曰：“人有一死，或轻于鸿毛，或重于泰山，在处死为难耳。真卿在唐死节，可谓得所处矣。况今艰难之际，欲臣下尽节，可量与推恩，以为忠义之劝。况仁祖时，曾命颜似贤以官，自有故事。”遂命邵、卓监潭州南岳庙。
金主以尚书令、宋国王宗磐为太师。宗磐自以太子，当为安班贝勒。金主虽加尊礼，而宗磐心常怏怏。
先是金天会五年，司天杨级始造历，其所用历元日法，不知所本，或曰因宋《纪元历》而增损之也。乙亥，初颁历，其后名之曰《大明历》。
己卯，金以元帅左监军完颜希尹为尚书左丞相兼侍中，以太子少保高庆裔为左丞，平阳尹萧庆为右丞。希尹自太祖举兵，常在行陈，所至有功，又尝权西南、西北两路都统，有威望；及为相，有大政，皆身先执咎，时人称之。
甲申，翰林学士兼侍讲孙近试吏部尚书。
自渡江，宰辅已减俸三之一，至是赵鼎等复请于内权减二分，从之。于是行在官吏俸禄皆权减。
乙酉，显谟阁直学士、知平江府李光试礼部尚书，试尚书工部侍郎、都督府参谋军事折彦质试兵部尚书，徽猷阅待制、知静江府李弥大试工部尚书，给事中廖刚试刑部侍郎。
丙戌，诏：“荆、襄、川，陕见宿大兵，措置事宜，委任至重，虽已除席益制置大使，而调发节制，隶在督府，可令张浚往视师，仍谕诸路。”
议者谓：“梁、洋沃壤数百里，环以崇山，南控蜀，北拒秦，东阻金、房，西拒兴、凤，可以战，可以守。今两川之民，往往逃趋蜀中，未敢复业，垦辟既少，多屯兵则粮不足以赡众，少屯兵则势不足以抗敌，宜以文臣为统率，分宣抚司兵驻焉，而以良将统之，遇防秋则就食绵、阆。如此，则兵可以备授，而民得安业。”诏宣抚副使邵溥、吴玠择二郡守臣相度。
初，玠苦军储不继，于兴元、洋、凤、成、岷五郡治官庄屯田，又调戍兵治褒城废堰，民知灌溉可恃，皆愿归业，诏书嘉奖。别路漕臣郭大中言于玠曰：“汉中岁得营田粟万斛，而民不敢复业。若使民自为耕，则所得数什百于此矣。”玠用其言，岁入果多。已而玠复欲陆运，召诸路转运使持户籍至军中。溥曰：“今春驱梁、洋遗民负粮至秦州，饿死十八九，岂可再也！且宣司已取蜀民运脚钱百五十万，其忍复使陆运乎！”既上疏，立以便宜止之，卒行水运。大中患水运亡失，以策诱贾贩，省费十之五。
己丑，金建天开阁于约罗。
癸巳，亲从官赵胜归自金国。帝曰：“太上皇帝在漠北若寒之地，居处、衣服、饮食，百种皆阙；为人子不能拯父兄之难，深自悲伤。今朕所居宫室及一饮一食之间，念及父兄，痛入骨髓！”因嘻嘘泣下。
十二月，己亥朔，带御器械、神武中军都统制、权殿前司公事、提举宿卫亲兵杨沂中权主管殿前司公事，并中军隶殿前司。自五军处，又置选锋、护圣二军，每军皆有统制，仍令沂中具名申枢密院给降付身。
庚子，诏：“神武系北齐君号，宜以行营护军为名，神武前军改称中护军，左军称前护军，后军称后护军。刘光世所部人马称左护军，吴玠所部称右护军，并听本路宣抚招讨司节制。王彦所部人马称前护副军，听荆南安抚司节制。统制官已下请给、资任、军分如旧。”
中护军者，本张俊所将信德府部曲，后以忠锐诸将及张俊亲兵与张用、李横、阎皋之众隶之。前护军者，本韩世忠所将庆源府部曲，后以张遇、曹成、马友、李宏、巨师古、王燮、崔增之众隶之。后护军者，本岳飞所将河北部曲，后以韩京、吴锡、李山、赵乘渊、任士安之众隶之。左护军者，本刘光世鄜延部曲，其后王德、郦琼、靳赛自以其众隶之。右护军者，本吴玠泾原部曲，后得秦、凤散卒及刘子羽、关师古之众隶之。前护副军者，本王彦河北所招部曲，其后稍以金州禁卒隶之。至是俊与世忠、光世军最多，玠次之，飞又次之，彦兵视诸将最少。
自渡江以后，三衙名在实亡，逮赵鼎、张浚并相，乃以杨沂中所将隶殿前司，解潜部曲隶马军司，统制官颜渐部曲隶步军司。沂中之军本辛永宗部曲，后又益以它兵，故其众特盛。潜之军才千馀，渐所统乌合之众而己。
丙午。右朝请大夫、提举江州太平观刘子羽复集英殿修撰、知鄂州，主管荆湖北路安抚司公事。
张浚既还朝，始议大合兵马为北讨计，乃自招子羽令谕指西帅，且察边备虚实，故有是命。
右武大夫、开州团练使刘锜为江南东路马步军副总管、带御器械，以其亲兵遥隶步军司。
庚戌，武卫大夫、秦州刺史、都督府中军统制军马吴锡为殿前司策选锋军统制兼都督府军统制。
辛亥，权户部侍郎王俣言：“兵革未息，屯戍方兴，大计所入，充军须者十居八九，此国用所以常乏。当讲究长策，细大不遗，斯为尽善。敢略陈五事：一曰去冗食之兵，二曰损有馀之禄，三曰收隐漏之赋，四曰补消毁之实，五曰修平准之法。
“臣闻兵贵精不贵多。兵多而不精，则冗食者众；冗食者众，则勇怯不分；勇怯不分，则战无必胜。是冗食之兵，不惟徒费粮饷，取败之道。故治军之法，战兵之外，车御、火长、牧人、工匠之属，皆有定数，舍是则为冗食。今日财用所出，尽于养兵，然其间未尝入队，不堪披带者，尚多有之。竭民力以养无用之人，不如委将帅自加澄汰，付之漕臣，籍荒闲之田，计口分受，官为措贷，给与牛、种，使之垦辟，仍且与减半支给钱粮，俟秋熟之时，便罢请给，一岁之后，量立租课。且以万人之率，每岁所减米十馀万石，钱四十馀万缗，绢布五万馀匹，况又有租课所入，储此以养战士，非小补也。
“艰难以来，流品猥众，进用殊常，而制禄之数，一循旧法，理宜不给。欲乞应内外文武官俸给等，以缗计者，自百千以上，每千减半，有兼职者通计，并候事平日依旧。如此则裁捐虽众，不及小官，恕而易行，夫复何患！
“自军兴以来，十年于兹，财用所出，大则资之民力，其次则资之商贾，无不自竭以奉其上。唯是释家者流，一毫不取，邑以千计，郡以万计，不穑坐食，其隐漏租税，暗损国计，不知其几何也。宜酌古今之意，权急缓之宜，使之输米赡军，人岁五斗，依税限进纳，凡居禅房及西北流寓者，特与蠲免，于以少舒民力，不为过也。
“自艰艰以来，饶、虔两司鼓铸遂亏，而江、浙之民巧为有素，销毁残宝，习以成风。其最者，如建康之句容、浙西之苏、湖，浙东之明、越，鼓铸器用，供给西方，无有纪极。计一两所费，不过千数钱，器成之日，即市百金，奸民竞利，靡所不铸。一岁之间，计所销毁，无虑数十万缗。两司所铸，未必称是，加以流入伪境，不知几何。乞明诏有司，申严铜禁，屏绝私匠，自今以始，悉论如律。除公私不可阙之物，立定名色，许人存留，及后官铸出卖外，其馀一两以上，严立罪赏，并令纳官，量给铜价，令分拨赴钱监，额外鼓俦。
“国家平昔无事之时，在京则有平准务，在外则有平货务，边计之馀，内裨国用，无虑二十万缗，其效固已可见。况今日师旅方兴，用度日广，欲乞先于行在置平准务，次及诸路要会去处各置平货务，以广利源，诚非小补，俟其就绪，置使领之。
“此五事者，傥有可采，乞令有司讲究条画，排斥浮议，断以必行。”诏户部、工部勘当。其后颇施行之。
癸亥，金始定齐、高丽、西夏朝贺、赐宴、朝辞之仪。
以京西鹿囿赐民。
丙寅，都督府请以集英殿修撰、新知鄂州刘子羽权本府参议军事，与主管机宜文字熊彦诗并在川、陕抚谕，诏各赐银二百两，遣行。
时张浚将谋出师，故令子羽等见宣抚副使吴玠谕指。而玠亦屡言军前粮乏，因命子羽与都转运使赵开计事，并察边备虚实焉。
是冬，金主以蒙古叛，遣领三省事宋国王宗磐提兵破之。蒙古在女真之东北，其人劲捍善战，以鲛鱼皮为甲，可捍流矢。
伪齐刘豫献海道图及战般木样于金主，金主入其说，调燕、云、两河夫四十万人蔚州交牙山，采木为筏，开河道，运至虎州，将造战船，且浮海以入。既而盗贼蜂起，事遂中辍，聚船材于虎州。
是岁，夏国主干顺改元大德。
○高宗受命中兴全功至德圣神武文昭仁宪孝皇帝绍兴六年（金天会十四年）
春，正月，己巳朔，帝在临安。
辛未，帝以雪寒，民艰食，命有司赈之。翼日，谓尚书右仆射张浚曰：“朕居燠室尚觉寒，细民甚可念。若湖南、江西旱灾去处，亦宜早措置赈济。民既困穷，则老弱者转于沟壑，强悍者流为盗贼，朕为民父母，岂得不忧！”浚曰：“陛下推是心以往，则足以感召和气，况实惠乎！”帝曰：“朕每以事机难明，专意精思，或达旦不寝。”浚曰：“陛下以多难之际，两宫幽处，一有差失，存亡所系，虑之诚是也。然杂听则易惑，多畏则易疑。以易惑之心，行易疑之事，终归于无成而已。是以自昔人君，正心修己，仰不愧，俯不怍，持刚健之志，洪果毅之姿，为所当为，曾不它恤。以陛下聪明，苟大义所在，断以力行，夫何往而不济！臣愿万机之暇，保养太和，澄心静气，庶几利害纷至而不能疑，则中兴之业可建矣。”
癸酉，荆襄招讨使岳飞，言太行山忠义社梁青百馀人欲径渡河，自襄阳来归。时金人并兵攻青，故青将精骑突至飞军前。帝曰：“果尔，当优与宫，以劝来者。谍言固未可信，若此等人来归，方见敌情。”沈与求曰：“若敌诚衰，来者众，则敌情审矣。”
丁丑，诏：“纳粟别作名目授官人，毋得注亲民、刑法官，已授者并罢；自今到部隐漏不实者，抵其罪。”时论者谓：“县令，民之师帅，刑罚之官，人命所系，不可轻以授人。比年军兴，以纳粟得官者，不谓之纳粟，或以上书文理可采，或作献纳助国，与理选限。原朝廷之意，欲激劝其乐输，使得为官户，而铨曹别无关防之法，近年以来，固有得县令，亦有得司法者。此曹素未尝知政务，直以多资，一旦得官，若遂使之临县议刑，其不称职必矣。欲下吏部立法关防，仍先改正。”故有是旨。
癸酉，金颁历于高丽。
丁丑，金太皇太后赫舍哩氏崩，后上尊谥曰钦献皇后，葬睿陵。
己卯，起复徽猷阁待制、都督府参议、权川陕宣抚副使邵溥试尚书礼部侍郎。
癸未，尚书左仆射兼监修国史赵鼎上《重修神宗实录》二百卷。
乙酉，高丽、西夏及刘豫并遗使贺金主万寿节。金主本七月七日生，以同皇考忌日，改用正月十七日。
丙戌，尚书右仆射张浚辞往荆、襄视师。
浚以敌势未衰，而刘豫复据中原，为谋叵测，奏请亲行边塞，部分诸将，以观机会，帝许之。浚即张榜声豫叛逆之罪。
时淮东宣抚使韩世忠驻军承、楚，淮西宣抚使刘光世屯太平州，江东宣抚使张俊屯建康府，而湖北、京西招讨使岳飞在鄂州，朝论以为边防未备，空阙之处尚多。浚独谓：“楚、汉交兵之际，汉驻兵殽、渑间，则楚不敢越境而西，盖大军在前，虽有它歧捷径，敌人畏我之议其后，不敢逾越而深入。故太原未陷，则粘罕之兵不复济河，亦以此耳。而论者多以前后空阔为忧，曾不议其粮食所自来，师徒所自归，岂必环数千里之地尽以兵守之，然后可安乎！”浚既白于帝，又以告之同列，惟帝深以为然。
戊戌，都督行府奏：“乞将大姓已曾买官人，于元名目上升转。文臣迪功郎升补承直郎一万五千缗，特改宣教郎七万缗，通直郎九万缗。武臣进义校尉升补修武郎二万二千缗，保义郎已上带合门祗候三万缗，武翼郎已上带合门宣赞舍人十万缗。已有官人特赐金带五万缗。并作军功，不作进纳，仍与见缺差遣，日下起支请给，其家并作官户，见当差役科敷并免。如将来参部注拟资考、磨勘改转、荫补之类，一切并依奏补出身条法施行，仍免铨试；金带永远许系。”从之。
二月，壬寅，都督府奏改江、淮营田为屯田。
先是言屯田者甚众，而行之未见其效。会张浚出行动，因出户帖钱二十万缗为本。浚请应事务并申行府措置，俟就绪日归省部，许之。于是官田、逃田并行拘籍，依民间例召庄客承细，每五顷为一庄。客户五家相保共佃，一人为佃头。每客，官给牛五具，种子、农器副之。每家别给菜田十亩，又贷本钱七十千，分二年偿，勿取息，若收成日愿以斛斗折还者听。遂命屯田郎官樊宾、提举粮料院王弗同推行焉。
戊申，湖北襄阳府路招讨使岳飞，请复以襄阳府路为京西南路，唐、邓、随、郢、均、房州、信阳军并为所隶，从之。
辛亥，诏张滩暂赴行在所奏事。
浚命淮东宣抚使韩世忠自承、楚以图淮阳，命淮西宣抚使刘光世屯合肥以招北军。命江东宣抚使张俊练兵建康，进屯盱眙，又请权主管殿前司公事杨沂中领中军，为后翼，命湖北、京西招讨使岳飞屯襄阳以图中原。帝亲书《裴度传》赐浚。
甲寅，兵部尚书、都督府参谋军事折彦质充端明殿学士、签书枢密院事。
乙卯，淮东宣抚使韩世忠引兵至宿迁县，时刘豫聚兵淮阳，世忠欲攻之，乃引兵逾淮、泗，旁符离而北。
前一日，遣统制官兵超，以二百人，探知邳州贾舍人者亦以千骑南来，与之遇。众欲不战，超曰：“遇敌不击，将何以报！”敌鸣鼓，超率众突入陈中，出入数四，敌乃还。
翼日，世忠引大军进趋淮阳城下，命统制官呼延通前行，世忠自以一骑随之，行三十馀里，遇金人而止。世忠升高丘以望通军，通骑至陈前请战，金将叶赫贝勒大呼令解甲，通曰：“我乃呼延通也。我在祖宗时，杀契丹，立大功，暂不与契丹俱生。况尔与我仇，我肯与尔俱生乎！”叶赫即驰刺，与通交锋，转战移时不解，皆失杖，以手相格，去陈已远，逢坎而坠，二军俱不知。叶赫刃通之腋，通扼其吭而擒之。
既而世忠为敌所围，乃按甲不动，俄麾其众曰：“视吾马首所向。”奋戈一跃，已溃围而出，不遗一镞。世忠曰：“敌易与耳。”复乘锐掩击，敌败去。
丙辰，韩世忠围淮阳军。
戊午，诏杨沂中以八队万人赴都督行府。
张浚欲以沂中助韩世忠，故有是命。庚申，诏沂中落阶官，为密州观察使、龙神卫四厢都指挥使，遣行。
辛酉，权主管侍卫马军公事解潜兼权殿前司，带御器械刘锜兼权宿卫亲兵，以杨沂中出戍故也。
韩世忠攻淮阳，敌坚守不下，刘豫遣使入河间求摇于金右副元帅宗弼。先是金、伪与其守将约，受围一日则举一烽，至是城中举六烽，刘猊与宗弼皆至。
世忠之出师也，乞援于江东宣抚使张俊，俊不能从，世忠乃还。道遇金师，世忠勒陈向敌，遣小校郝彦雄造其军大呼曰：“锦袍骢马立陈前者，韩相公也。”众咎世忠，世忠曰：“不如是，不足以致敌。”及敌至，世忠以数骑挑之，杀其引战者二人，诸将乘之，敌败去。
淮阳民从军南归者万数，都督行府悉授田居之。帝诏州县存恤，毋令失所。
壬戌，折彦质参知政事。
癸亥，参知政事沈与求罢，为资政殿学士、知明州。与求乞宫观，改提举临安府洞霄宫。
诏：“临安府民间僦舍钱，不以多寡，并三分中减一分，白地钱四分之一。”
观文殿大学士、新江西制置大使李纲见于内殿。
三月，戊辰朔，礼部尚书李光兼权刑部尚书。
己巳，少保、武成、感德军节度使、淮南东路兼镇江府宣抚使韩世忠为京东、淮东宣抚处置使兼节制镇江府，徙镇武宁、安化，楚州置司。检校少保、镇宁崇信军节度使、湖北京西南路招讨使岳飞为湖北京西宣抚副使，徙镇武胜、定国，襄阳府置司。时锐意大举，都督张浚于诸将中每称世忠之忠勇，飞之沉鸷，可以倚办大事，故并用之。
是日，李纲入辞，退，上疏言：“今日主兵者之失，大略有四：兵贵精不贵多，多而不精，反以为累；将贵谋不贵勇，勇而不谋，将致敌擒；陈贵分合，合而不能分，分而不能合，皆非善置陈者；战贵设伏，使直前而有中道邀击之虞，即非善战者。愿明诏之，使知古人用兵之深意，非小补也。朝廷近来措置恢复，有未尽善者五，有宜预备者三，有当善后者二。今降官告，给度牒，卖户帖，理积欠，以至折帛、博籴、预借、和买，名虽不同，其取于民则一，而不能生财、节用，核实、懋迁，一也。议者欲因粮于敌，而不知官军抄掠，甚于寇盗，恐失民心，二也。金人专以铁骑胜中国，而吾不务求所以制之，三也。今朝廷与诸路之兵尽付诸将，外重内轻，四也。兵家之事行诡道，今以韩世忠、岳飞为京东、京西宣抚，未有其实而以先声临之。且中军既行，宿卫单弱，肘腑之变，不可不虞，则行在当预备。江南、荆湖之众尽出，敌或乘间捣虚，则上流当预备。海道去京东不远，乘风而来，一日千里，而苏、秀、明、越全无水军，则海道当预备。假使异时王师能复京东、西地，则当屯以何兵？守以何将？金人来援，何以待之？万一不能保，则两路生灵虚就屠戮，而两河之民绝望于本朝。胜犹如此，当益思善后之计。
纲又言：“今日之事，莫利营田。然淮南兵革，江湖旱灾之馀，民力必不给。谓宜令淮南、襄、汉宣抚诸使，各置招纳司，以招纳京东、西、河北流移之民，明出文榜，厚加抚谕，拨田士，给牛具，贷种粮，使之耕凿。许江、湖诸路于地狭人稠地分自行招诱，而军中兵愿耕者听，则人力可用矣。初年租课，尽畀佃户，方耕种时，仍以钱粮给之，秋成之后，官为籴买，次年始收其三分之一，二年之后乃收其半，罢钱粮，此其大概也。不然，徒有营田之实，何补于事？”诏都督行府措置。其后颇施行之。
辛未，诏：“去岁旱伤乃四分以上州县，所负绍兴四年已前钱帛之税，皆除之。”
壬午，金以太保宗翰、太师宗磐、太傅宗干并领三省事。
丁亥，诏：“江东宣抚司统制官赵密、巨师古军，并权听殿前司节制。”
时都督张浚在淮南，谋渡淮北向，惟倚韩世忠为用。世忠辞以兵少，欲摘张俊之将赵密为助。浚以行府檄俊，俊拒之，谓世忠有见吞之意。浚奏乞降旨，而俊亦禀于朝。赵鼎白帝曰：“浚以宰相督诸军，若号令不行，何以举事！俊亦不可拒。”乃责俊当听行府命，不应尚禀于朝；后下浚一面专行，不必申明，虑失机事；时议者以为得体。至是浚终以俊不分军为患，鼎谓浚曰：“世忠所欲者赵密耳，今杨沂中武勇不减于密，而所统乃御前军，谁敢觊觎？当令沂中助世忠，却发密入卫，俊尚敢为辞耶？”浚曰：“此上策也，浚不能及。”
辛巳，诏：“天章阁、万寿观祖宗帝后神御，见在温州，令干办官黄彦节迎奉赴行在，惟圣祖像留温州如故。”
检校少师、奉宁保静军节度使、川陕宣抚副使吴玠易镇保平、静难，兴州置司。
枢密副都承旨马扩兼沿海制置副使。扩自镇江将殿前司策选锋军赴行在，遂有是除。
庚寅，江西制置大使李纲始领使事于金谿县。
是春，伪齐刘豫再开贡举，得邵世以下六十九人。改明堂基为讲武殿，于其地造战船。
夏，四月，庚子，殿中侍御史周秘言：“国家岁以十五事考校监司，四善、四最考校县令，而五六年惟有成都潼川路一尝奏到，至其馀诸路课绩，并不申奏。法令废弛，能否无辨，有善最者不赏，有过恶者无罚，吏治之不良，亦无足怪者。欲望责诸路监司、州县，自今各依限奏明，其累年辄不申奏者，亦乞取问因依，从朝廷审度，岁取殿最各一二人，量行赏罚。庶几监司，守令，咸知自竭，以副陛下责任之意。”诏吏部申严行下，违者令御史台纠劾。
帝御经筵。
甲辰，伪齐将王威攻唐州，陷之，团练判官扈举臣、推官张从之皆死。诏各赠一官，录举臣子初品文阶，从之子进义校尉。
乙巳，诏：“湖北、京西宣抚使岳飞丁母忧，已择日降制起复，缘见措置进兵渡江，不可等待，令飞日下主管军马，措置边事，不得辞免。”先是飞母庆国夫人姚氏卒于军，飞不俟报解官去，帝闻之，乃诏起复。
辛巳，故朝请大夫赵君锡，赠徽猷阁直学士。
癸丑，故奉直大夫韩璆，赠右朝议大夫，官其家一人。
甲寅，京东淮东宣抚处置司统制官、果州团练使呼延通，特迁永州防御使，诸将王权、刘宝、岳超、许世安、刘锐、崔德明、单德忠、杜琳等十八人，并进官有差，赏淮阳之捷也。
乙卯，故中大夫赵瞻，赠资政殿大学士。
戊午，翰林学士兼侍读胡交修试刑部尚书。
辛酉，诏四川制置大使司：“禁止采伐禁山林木。”蜀三面被边，绵亘四百里，山谿阻限，林木障蔽，初时封禁甚备。前一日，太常博士李弼直面对，论：“顷岁以来，一切废弛，加以军兴，而制器械，运粮造船，自近及远，斫采殆尽，异时障蔽之地，乃四通八达。”帝曰：“如河东黑松林，祖宗时所以严禁采伐者，正借此为阻，以屏捍外敌耳。异日营缮，为一时游观之美，遂使边境荡然，更无阻隔。”折彦质曰：“皆臣不言之罪。”
癸亥，左谏议大夫赵霈试尚书工部侍郎。
甲子，少保、武宁安化军节度使、京东淮南东路宣抚处置使韩世忠，赐号扬武翊运功臣，加横海、武宁、安化军节度使，赏淮阳之捷也。
丙寅，诏岳飞仍旧兼节制蕲、黄州。
伪齐刘豫筑刘龙城以窥淮西，刘光世遣本司副都统王师晟破之。
五月，戊辰朔，徽猷阁直学士胡世将试尚书兵部侍郎。世将自江西召还，乃有是命。
癸酉，左通议大夫、新知鄂州、荆湖北路安抚使王庶复显谟阁待制，赐银帛二百匹两。庶既老，愈通习天下事，前二日入对，首言今日之患，莫大于士风之委靡，愿振拔名节士以起其气，又论安危在修己，治乱在立政，成败在用人，帝韪其言。庶因请曰：“臣肝胆未尽吐也，愿赐臣间，时得缕陈于前。”帝乃燕见之，庶言益深，尝跪问曰：“陛下欲保江南，无所复事；如欲绍复大业，都荆为可。荆州左吴右蜀，利尽南海，前临江、汉，可出三川，涉大河，以图中原，曹操所以畏关羽也。”帝大异之。
诏：“自今臣僚未经上殿者，令三省审察讫，关合门引对。”复旧典也。
乙亥，诏：“除见任知州以上及尝任侍从官依旧堂除宫观外，馀并令吏部按格拟差。”
时言者论：“艰难以来，士或不调。陛下悯其失职，授以祠观，有六等宫观之格，五项岳庙之法。但其间有昔已叨窃名禄之人，论其家则丰羡，而乃更与失职寒士均享家食，徒使州郡之间，用度不支。欲乞今后陈乞宫观之人，除贫乏廉洁朝廷所知者，其馀一切按格与之。或察其人富而贪，敢于格法之外辄有干求者，惩戒一二。”故有是旨。
诏广西经略使胡舜陟与邕州守臣同提举买马刘远措置市战马。时都督行府言去岁所市马弱不堪用，于是提举官李预再贬秩，而更以其事付帅臣。
命沿海制置副使马扩阅习水军战舰。时右司谏王缙言：“舟师实吴、越之长技。将帅之选既慎矣，而舟船数百，多阁水岸，士卒逾万，未经训习。欲乞明诏将帅相视，舟船损漏者修之，士卒疲弱者汰之。船不必多，取可乘以战斗；人不必众，取向资以胜敌。分部教习，周而复始，出入风涛，如履平地，则长技可施，威声远震，折冲千里之外矣。”从之。
丙子，诏刘挚特赠太师，以挚曾孙登仕郎芮言，系籍元祐宰相六人，挚独未尽被恩典故也。
庚寅，少保、宁武宁国节度使、淮南西路兼太平州宣抚使刘光世为保静、宁武、宁国军节度使，赏龙城之捷也。
壬辰，定江、昭庆军节度使、开府仪同三司、江南东路宣抚使张俊加崇信、奉宁军节度使，进屯盱眙。右仆射张浚命依山筑城，左仆射赵鼎曰：“德远误矣，是虽不为资敌之具，然当念劳人也。”是役也，兴于盛夏，自下运土而上者，皆有日课，望青采斫，数十里间，竹木皆尽。㔉掘新旧冢，莫知其数，人甚苦之。城成，无水可守，亦无樵采。筑城之际，伪齐遣三百骑于泗州境上，临淮伫观久之而去。
乙未，尚书祠部员外郎、都督府主管机宜文字杨晨移礼部，尚书工部员外郎、都督府主管机宜文字熊彦诗移祠部。
