起上章掩茂正月，尽重光大渊献十二月，凡二年。
◎至大三年
春，正月，癸未，省中书官吏，自客省使而下一百八十一员。
李孟入见于玉德殿，帝指孟谓宰执大臣曰：“此皇祖妣命为朕宾师者，宜速任之。”乙酉，特授孟荣禄大夫、平章政事、集贤大学士、同知徽政院事。
戊子，禁近侍诸人外增课额及进他物有妨经制。
丁亥，白虹贯日。
营五台寺，役工匠千四百人，军三千五百人。
辛卯，立皇后鸿吉哩氏。
乙未，定税课法。诸色课程，并系大德十一年考校，定旧额、元增总为正额，折至元钞作数。自至大三年为始，馀止以十分为率，增及三分以上为下酬，五分以上为中酬，七分以上为上酬，增及九分为最，不及三分为殿。所设资品官员，以二周岁为满。
癸卯，改太子少詹事为副詹事，擢詹事丞王约为之。
约尝谏太子节饮，词意恳切，太子嘉纳。一日，太子如西园观角牴戏，命取缯帛赐之。约入，遥见，问曰：“汝何为来？”太子遽止之。又欲观俳优，事已集而约至，即命罢去。其见敬礼如此。
乙巳，令中书省官吏，如安图居中书事时例存设，其已汰者，尚书省迁叙。
二月，癸未，浚会通河，给钞四千八百锭、粮二万一千石以募民。
乙丑，尚书省言：“官阶差等，已有定制，近奉圣旨、懿旨、令旨要索官阶者，率多躐等，愿依世祖旧制，次第给之。”制可。
丁卯，尚书省言：“至元钞初行，即以中统钞本供亿及销其板。今既行至大银钞，宜以至元钞输万亿库，销毁其板，止以至大钞与铜钱相权通行为便。”从之。
己巳，宁王库库楚，与越王图喇子喇特纳实哩谋为不轨，事觉，下库库楚狱，窜喇特纳实哩于漠北，磔西僧特哩等二十四人于市。遂欲诛库库楚，平章政事特尔格独辨其诬，诏释之，流于高丽。
三宝努赐号达喇罕，以库库楚食邑清州赐之，自达噜噶齐而下，并听举用。
壬申，约苏加尚书左丞相、行平章政事，封齐国公。
三月，庚寅，尚书省言：“初，世祖以哈都叛，积其分地五户丝为币帛，俟其来降赐之，藏二十馀年。今其子彻伯尔感慕德化，归觐朝廷，请以赐之。”帝曰：’世祖谋虑深远若是，待诸王朝会，颁赏既毕，卿等备述其故，然后与之，使彼知所愧。”
壬辱，帝如上都。
夏，四月，辛未，赐角抵者阿尔银千两，钞四百锭。
丙子，增国子生为三百员。
五月，癸巳，赈东平饥。
六月，丁未朔，诏尚书右丞相托克托、左丞相三宝努总治百司庶务，并以尚书省奏行。
三宝努等劝帝立皇子为皇太子。托克托方猎于柳林，亟召之还。三保努曰：“建储议急，故相召耳。”托克托惊曰：“何谓也？”曰：“皇子浸长，圣体近日倦勤，储副所宜早定。”托克托曰：“国家大计，不可不慎。曩者太弟躬定大事，功在宗社，位居东宫，已有定命。自是兄弟叔侄世世相承，孰敢紊其序者！”三宝努曰：“今日兄已授弟，后日叔当授侄，能保之乎？”托克托曰：“在我不可渝。彼失其信，天实鉴之。”三宝努莫能夺其议。
己酉，立上都、中都等处银冶提举司。尚书省言：“拜都噜斯云，云州、潮河等处产银，令往试之，得银六百五十两。”诏以拜都噜斯为银冶提举司达噜噶齐。
壬申，以西北诸王彻伯尔等来朝，告祀太庙，特设宴于大廷。故事，凡大宴，必命近臣敬宣王度，以为告戒。托克托荐济尔哈呼，具其言以进，果称旨。帝叹曰：“博勒呼、博尔济，前朝人杰，托克托今世人杰也！”即以所进之言授托克托。及诸王大臣被宴就列，托克托即席陈西北诸籓始离终合之由，去逆效顺之义，词旨明畅，听者倾服。
赐长克托及三宝努珠衣，又封三宝努为楚国公，以常州路为分地。
是月，荆门州大水，山崩，坏官廨民居二万馀间，死者二千馀人。汝州、六安州俱大水。
秋，七月，丙戌，循州大水，漂没庐舍。
癸巳，给亲民长吏考功印历，令监治官岁终验其行迹，书而上之，廉访司、御史台、尚书礼部考校以为升黜。
己亥，禁权要商贩挟圣旨、懿旨、令旨阻碍会通河民般者。
八月，甲寅，白虹贯日。
丙辰，以行用铜钱诏谕中外。
己巳，尚书省言：“今岁颁赉已多，凡各位下奏圣旨、懿旨、令旨赐财物者，请分汰。”帝曰；“卿等但具名以进，朕自分汰之。”
九月，丙戌，帝至自上都。
壬辰，皇太子言：“司徒刘夔，乘驿省亲江南，大扰平民，二年不归。”诏罢之。
监察御史张养浩上时政书。其略曰：’自古国家之难，多伏于治平无事之日。为人臣者欲及未然而言，则恐无实迹，人主忽焉而莫之信；欲俟已然而言，又恐事成不救，贻人主无可奈何之忧。世徒知听言者难，而不知进言者之为尤难也。
“陛下龙飞之始，诏中外一遵世祖皇帝旧制；而近年以来，稽厥庙谟，无一不与世祖异者。岂陛下欲自成一代之典，以祖宗为不必法欤？将臣下工为佞词，阴变之而陛下不知也？世祖时，官外者有田，今乃假禄米以夺之；世祖时，江南无质子，今乃入泉谷以诱之；世祖时，用人必循格，今乃破宪法以爵之；世祖时，守令三载一迁，今则限九年以困之；世祖时，楮币有常数，今则随所费以造之；世祖时，台省各异选，今则侵其官而代之；世祖时，墨敕在所禁，今则开幸门以纳之；世祖时，课额未尝添，今则设苛禁以括之；世祖时，言事者无罪，今则务锻炼以杀之。当国者奸谋诡计，谬论作忠，以荧惑朝廷，欺天罔人，惟己是利，陛下信彼方深，任彼方笃。今天下籓镇无有，外敌无有，大盗窃发者无有，宦官作福者无有，女谒乱政者无有，然而所以未极于治者，良由任事之臣惟知曲意迎合，而不知进逆耳之忠言，惟务一切更张，而不知绳武祖宗，足以为法。今则姑举害政之太甚者十事为陛下言之：
“一曰赏赐太侈。货财非经天降，皆世祖铢累寸积而致之，百姓罢精殚力而奉之。四方万里之外，穷乡陋邑，疫魂嫠妇，发鹤于耕，手龟于织；采玉者蹑不测之渊，煎卤者抱无涯之苦。比至积微成巨，改朴以文，为功几许，为费几何，然后得入于官。水舸陆舆，兵民警卫，没则责偿于见官，坏则倍征于来者。其在下者有如是之难，苟因一笑之欢，一醉之适，不论有功无功，纷纭赐予，岂不灰民心，糜国力哉？
“二曰刑禁太疏。法者，天下公器，将以威奸弼教也。比见近年臣有赃败，各以左右贿赂而免；民有贼杀，多以好事赦宥而原。加以三年之中，未尝一岁无赦。杀人者固已幸矣，其无辜而死者，冤孰伸耶？臣尝官县，见诏郝之后，罪囚之出，大或仇害事主，小或攘夺编氓，有朝蒙恩而夕被执，旦出禁而暮杀人，数四发之，未尝一正厥罪者；又有始焉鼠偷，终成狼虎之噬，远引虎攀，根连株逮，故蔓其狱，未及期岁，又复宥之。古之赦令出人不意；今诏稿未脱，奸民已群然诵之，乘隙投机，何事不有！以致为官者不知所畏，罪露则逃；为民省不知所忧，衅祸益炽；甚非导民以善之义。
“三曰名爵太轻。陛下正位宸极，皇太子册号东宫以来，由大事初定，喜激于中，故左右之人，往往爵之太高，禄之太重，微至优伶、屠沽、僧道，有授左丞、平章、参政者。其他因修造而进秩，以技艺而得官，曰国公，曰司徒，曰丞相者，相望于朝。
自有国以来，名器之滥，无甚今日。夫爵禄，人君所以厉世磨钝。因一时之欢，加以极品之贵，则有功者必曰：‘吾艰苦如此而得之，彼优游如此而得之！’自今孰肯赴汤蹈火以徇国家之急哉！
“四曰台纲太弱。御史台乃国家耳目所在，近年纲纪法度，废无一存。昔在先朝，虽掾吏之微，省亦未尝敢预其选；今台阁之官，皆从尚书省调之。夫选尉，所以捕盗也，尉虽不职，而使盗自选之，可乎？自古奸臣欲固结恩宠，移夺威权者，必先使台谏默然，乃行其志，臣不容不言于未然也。
“五曰土木太盛。累年山东、河南诸郡，蝗、旱洊臻，郊关之外，十室九空，民之扶老携幼就食他所者，络绎道路，其他父子、兄弟、夫妇至相与鬻为食者，比比皆是。当此灾异之时，朝廷宜减膳、彻乐、去几、缓刑，停一应不切之役。今创城中都，崇建南寺，外则有五台增修之扰，内则有养老宫殿营造之劳，括匠调军，旁午州郡，或度辽伐木，或济江取材，蒙犯毒瘴，崩沦压溺而死者，无日无之；粮不实腹，衣不覆体，万目肙肙，无所控告，以致道上物故者，在所不免。以此疲氓，使佛见之，陛下知之，虽一日之工，亦所不忍。彼董役者惟知鞭扑趣成，邀功幸赏，因而盗匿公费，奚暇问国家之财诎，生民之力殚哉！
“六曰号令太浮。近年朝廷用人，不察其行，不求诸公，纵意调罢，有若弈弈，其立法举政，亦莫不尔。虽制诰之下，未尝有旬月、期年而不变者；甚则朝出而夕改，甫行而即止，一人昉仕，而代者踵随，不惟取笑于一时，又贻口实于后世。庙堂之上，举措如此，则外方诸郡，事体可知。原其所以致此者，盖由执政偏心自用，恃宠大言，或急于迎合之私，或牵于好恶之过，轻率无谋，而徒为是纷扰也。
“七曰幸门太多。比见天下邪巫、淫僧、庸医、谬卜、游食、末作，及因事亡命无赖之徒，往往依庇诸侯王、驸马为其腹心羽翼，无位者因之以求进，有罪者以之而祈免，出则假其势以凌人，更因其众以结党；入则离间宗戚，造构事端。啖以甘言，中以诡计，中材以下，鲜不为其所惑。近如库库楚，赖发觉之早，未及生变，岂可不为之寒心也哉！
“八曰风俗太靡。风俗者，国家之元气也。方今之俗，以伪相高，以华相尚，以冰蘖为沽誉，以脂韦为达时，以吹毛求疵为异能，以走势趋炎为合变，顺巳者虽跖、乔而必用，逆己者虽夷、惠而莫容；自非确然有守，不顾一世非笑者出而正之，则未易善其后也。
“九曰异端太横。今释、老二氏之徒，畜妻育子，饮醇啖腴，萃逋逃游惰之民，为暖衣饱食之计，使吾民日羸月瘠，曾不得糠粃以实腹，褴缕以盖体。今日通《藏经》，明日排好事，今年造某殿，明岁构某宫，凡天下人迹所到，精蓝胜观，栋宇相望，使吾民穴居露处，曾不得茎芽撮土以覆顶托足。昔世祖尝欲沙汰天下僧道有室者，籍而民之，后夺于众多之口，寻复中止。臣尝略会国家经费，三分为率，僧居二焉。近者至大二年十一月，昊天寺无因而火，天意较然，可为明鉴。望自今谕诸省臣，凡天下有夫、有室、僧、尼、道士、女冠之流，移文括会，并勒为民，以竟世祖欲行未及之意。
“十曰取相之术太宽。比闻中外皆曰，朝廷近年命相，多结宠入状以自求进。自古岂有入状而为宰相之理！望自今有大除拜，宜下群臣会议，惟人是论，毋以己所好恶、上所爱憎者以私去取。”
养浩言切直，当国者不能容，遂除翰林待制，复构以罪，罢之，戒省台勿复用。养浩恐祸及，乃变姓名遁去。
冬，十月，甲辰朔，太白经天。
戊申，帝率皇太子、诸王、群臣朝兴圣宫，上皇太后尊号册宝曰：“仪天兴圣慈仁昭懿寿元皇太后”。
御史台言：“江浙省平章乌讷尔，遣人从使臣鼐智密鼎枉道驰驿，取赃吏绍兴狱中释之。”。敕台臣遣官往鞫，勿徇私情。
以吴鼎同知中政院事。
两浙财赋隶中政者钜万计，前任率多取其赢，鼎治之，一无私焉。朱清、张宣既籍没，而民间贷券之已偿者亦入于官，官惟验券征理，民不能堪。鼎力为辨白，始获免。
丁巳，尚书省言：“宣徽院廪给日增，储彳侍虽广，亦不能给，宜加分减。”帝曰：“比见后宫饮膳，与朕无异，其核实减之。”
庚申，谕曰：“尚书省事繁重，诸司有才识明达者，并从尚书省选任，枢密院、御史台及诸司毋辄奏用，违者论罪。”
辛酉，以皇太后受尊号，赦天下。
三宝努言省部官不肯勤恪署事，敕：“自今晨集暮退，苟或怠弛，不必以闻，便宜罪之。其到任者或一再月辞以病者，杖罢不叙。”又言：“故丞相和尔果斯时，参议府左右断事官、六部官日具一膳，今则无以为资，乞各赐钞一百锭规运，取其息钱以为食。”制可。
壬申，晋王伊苏特穆尔言：“世祖以张特穆尔所献地士、金银、铜冶赐臣，后以成宗拘收诸王所占地土民户，例输县官，乞回赐。”从之，仍赐钞赈其部贫民。
江浙省言：“曩者朱清、张宣海漕米岁四五十万至百十万，时船多粮少，顾直均平；比岁赋敛横出，漕户困乏，颇有逃亡；今岁运三百万，漕舟不足，遣人于浙东、福建等处和顾，百姓骚动。本省左丞锡布鼎言其弟哈巴密及玛哈们坦实等皆有舟，且深知漕事，请以为海道运粮都漕万户府官，各以己力输运官粮，万户、千户并如军官例承袭，宽恤漕户，增给顾直，庶有成效。”尚书省以闻，请以玛哈们坦实为遥授右丞、海外诸蕃宣慰使、都元帅、领海道运粮都漕万户府事，设千户所十，每所设达噜噶齐一，千户三，副千户二，百户四，制可。
云南省左丞相特穆德尔，擅离职守，赴都，有旨诘问。以皇太后旨贷免，令复职。
诏谕大司农司劝课农桑。
十一月，庚辰，河南水。死省给槥，漂庐舍者给钞，验口赈粮两月。免今年租赋。
自立尚书省，赐予无节，迁叙无法，财用日耗，名爵日滥。托克托进言曰：“爵赏者，帝王所以用人也。今爵给否德，赏给罔劝，缓急之际，何所赖乎”中书所掌钱粮、工役、选法十有二事，若从臣言，恪遵旧制，则臣愿与诸贤黾勉从事。不然，用臣何补！”诏：“滥受宣敕者，赴所属缴纳。”由是奔竞之风稍衰。
辛巳，加托克托为太师、录军国重事，封义国公。
戊子，以朱清子虎、张宣子文龙往治海漕，以所籍宅一区、田百顷给之。
尚书省言：“昔世祖命皇子托欢为镇南王，居扬州。今其子老章出入导卫，僭窃上仪。”敕遣官诘问，有验，召老章赴阙，仍以所僭仪物来上。
敕城中都，以牛车运土，令各部卫士助之。
丙申，有事于南郊，以太祖配享；从三宝努及司徒田忠良之言也。三宝努等惮皇太子英明，谋摇动东宫，以托克托之言而止。李邦宁揣知三宝努之意，言于帝曰：“陛下富于春秋，皇子渐长。父作子述，古之道也，未闻有子而立弟者。”帝不悦曰：“朕志已定，汝自往东宫言之。”邦宁惭惧而退。
己亥，尚书省以武卫亲军都指挥使郑阿尔斯兰与兄郑荣祖、段叔仁等图为不轨，置狱鞫之，皆诬服，十七人并弃市，籍没其家，中外冤之。
十二月，戊申，冀宁路地震。
河南江北行省平章事何玮卒，赠太傅，谥文正。
是岁，太常礼仪院判官张升，出知汝宁府。宁有告寄束书于其家者，逾三年取阅，有禁书一编，且记里中大家姓名于上。升亟呼吏禁其书曰：“妄言诬人；且再更赦矣，勿论。”同列惧，皆引起。既而事闻，廷议谓升脱奸宄，遣使鞫问，卒无迹可指，乃诘以擅焚书状，升对曰：“事固类奸宄；然升备位郡守，为民父母，今斥诬诉，免冤滥，虽重得罪，不避也。”乃坐夺俸二月。升，平州人也。
◎至大四年
春，正月，癸酉，帝不豫，免朝贺，大赦天下。
庚辰，帝崩于玉德殿，在位五年，寿三十一。壬午，葬起辇谷。
帝承世祖、成宗承平之业，慨然欲创制改法；而封爵太盛，多遥授之官，锡赉太优，泛赏无节。至元、大德之政，于是乎变。
皇太子哀恸不已，家令察罕进曰：“庶民修短，尚云有数，圣人天命，夫岂偶然！今天下重器，悬于殿于，纵自苦，如宗庙、太后何！”太子辍泣曰：“曩者大丧必命浮屠，何益！吾欲发府库以赈鳏寡，何如？”曰：“发政施仁，文王所以圣也。殿下行之，幸甚！”
皇太子令罢尚书省，托克托、三宝努、约苏、宝巴、王罴等皆伏诛。
初，太子以托克托等变乱旧章，流毒百姓，凡误国者，欲悉按诛之。延庆使杨多尔济谏曰：“为政而首尚杀，非帝王之治也。”太子感其言，特诛其尤者。既而御史台言：“托克托等既正典刑，而党附之徒布在百司，若博啰、孟克、特穆尔、奇尔济苏、乌纳尔等奸贪害政，今中书方欲用为行省平章、参政等官，宜加罢黜。”遂流孟克等于海南，寻复以行尚书省为行中书省，百司庶务，复归中书。
壬子，罢城中都。
召前平章程鹏飞、董士选，太子少傅李谦，少保章律，右丞陈天祥、尚文、刘正，左丞郝天挺，中丞董士珍，太子宾客萧，参政刘敏中、王思廉、韩从益，侍御史赵君信，廉访使程钜夫，杭州路达噜噶齐阿哈特，给传诣阙。
乙未，禁百官役军人营造及守护私第。
丁酉，以云南行省左丞相特们德尔为中书右丞相，太子詹事鄂勒哲、集贤大学士李孟并为平章政事。太子用鄂勒哲、李孟，方欲更张庶务，而皇太后在兴圣宫已有旨召特们德尔赴阙，因遂相之。
戊戌，以塔斯布哈及徽政院使沙沙并为御史大夫。
庚子，停各处营造。
壬寅，敕中书，凡传旨非亲奉者勿行。
禁鹰坊驰驿扰民。
二月，乙巳，命和林、江浙行省依前设左丞相，馀省唯置平章二员；遥授职事勿与。
戊申，罢运江南所印《佛经》。
辛亥，罢阿喇卜丹买卖浙盐，供中政食羊；禁宣政院违制度僧。
甲寅，还中都所占民田。
司徒萧珍以城中都徼功毒民，命追夺其符印，令有司禁锢之。
甲子，命平章政事李孟领国子监学，谕之曰：“学校人才所自出，卿等宜数诣国学课试诸生，勉其德业。”
敕：“诸司擅奏除官者，毋给宣敕。”
御史台言：“白云宗总摄所统江南为僧之有发者，不养父母，避役损民，请追收所授玺书银印，勒还民籍。”从之。
罢福建绣匠、河南鱼课两提举司。
丁卯，命西番僧非奉玺书驿券及无西番宣慰司文牒者，勿辄至京师，仍戒黄河津吏验问禁止。
罢总统所及各处僧录、僧正、都纲司，凡僧人诉讼，悉归有司。
罢仁虞院，复置鹰坊总管府。
庚午，立淮安忠武王巴延庙于杭州，仍给田供祀事。
罢中书左丞相哈喇托克托为江浙行省左丞相。托克托下车，进父老，问民间利病。或谓：“杭城旧有便河通江浒，湮废已久，若疏凿以通盘楫，物价必平。”僚左或难之，托克托曰：“吾陛辞之日，许以便宜行事，民以为便，行之可也”俄有诏禁作土功，托克托曰：“敬天莫如勤民，民蒙其利，则灾沴自弭，土功何尤焉！”不一月，河成。
三月，庚寅，皇太子即皇帝位。时皇太后欲用阴阳家言，令太子即位隆福宫，御史中丞张珪言当御大明殿。御史大夫止之曰：“议已定，虽百奏无益。”珪曰：“未始一奏，讵知无益！”遂奏之。太子副詹事王约亦言于太保齐苏曰：“正名定分，当御大内。”齐苏入奏，帝悟，移仗大明殿即位，受诸王百官朝贺。
诏曰：“惟昔先帝，事皇太后，抚朕眇躬，孝友天至。由朕得托顺考遗体，重以母弟之嫡，加有削平内难之功，于其践阼曾未逾月，授以皇太子宝，领中书令、枢密使，百揆机务，听所总裁，于今五年。先帝奄弃开下，勋戚元老咸谓大宝之承，即有成命，非与前圣宾天而始征集宗亲议所宜立者比；当稽周、汉、晋、唐故事，正位宸极。朕以国恤方新，诚有未忍，是用经时。今则上奉皇太后勉进之命，下徇诸王劝戴之勤，三月十八日，于大都大明殿即皇帝位。凡尚书省误国之臣，先已伏诛，同恶之徒，亦已放殛，百官庶政，悉归中书，命丞相特们德尔、平章政事李孟等从新整治。可大赦天下，敢以赦前事相告言者，罪以其罪。诸衙门及近侍人等，毋隔越中书奏事；诸上事陈言者，量加旌擢。其侥幸献地土并山场、窑治及奇宝之人并禁止之。诸王、驸马经过州郡，不得非理需索，应和顾、和卖，随即给价，毋困吾民。”
辛卯，禁民间制金箔、销金、织金。
丁酉，敕：“百司改升品级者，悉复至元旧制。”
己亥，宁夏路地震。
是月，帝谕省臣曰：“卿等裒集中统、至元以来条草，择晓法律老臣，斟酌重轻，折衷归一，颁行天下，俾有司遵行，则抵罪者庶无冤抑。”又谕太府监曰：“财用足，则可以养万民，给军旅。自今虽一缯之微，不言于朕，毋辄与人。”
遣宦者李邦宁释奠于孔子。邦宁既受命行礼，方就位，大风起，殿上及两庑烛尽灭，烛台底铁𨱔入地尺许，无不拔者。邦宁悚息伏地，诸执事者皆伏，良久风息，乃成礼。邦宁因惭悔累日。帝初即位，左右咸谓邦宁尝持异议，劝先帝自立皇子，请诛之，帝曰：“帝王历数，自有天命，其言何足介怀！”加邦宁开府仪同三司，为集贤院大学士，寻卒。
赐大都路民年九十者二千三百馀人，人帛二匹；八十者八千三百馀人，人帛一匹。
小云石哈雅，为皇子说书秀才，宿卫禁中，上疏条六事：“一日释边戍以修文德，二曰教太子以正国本，三曰设谏官以辅圣德，四曰表姓氏以旌勋胄，五曰定服色以变风俗，六曰举贤才以恢至道。”书凡万馀言，未报，拜翰林侍读学士、知制诰、同修国史。夏，四月，丁未，以太子少保章律为江浙行省平章，戒之曰：“以汝先朝旧人，故命汝往。民为邦本，无民何以为国！汝其上体朕心，下爱斯民。”
丁巳，罢中政院。
辛酉，敕：“国子监师儒之职，有才德者，不拘品级，虽布衣亦选用。”
丁卯，罢行至大银钞、铜钱。诏曰：“我世祖皇帝，参酌古今，立中统、至元钞法，天下流行，公私蒙利，五十年于兹矣。比者尚书省不究利病，辄意变更，既创至大银钞，又铸大元至大铜钱。钞以倍数太多，轻重失宜；钱以鼓铸弗给，新旧恣用；曾未再期，其弊滋甚。爰咨廷议，允协舆言，皆愿变通以复旧制。其罢资国院及各处泉货监提举司，买卖铜器，听民自便。应尚书省已发各处至大钞本及至大铜钱，截日封贮，民间行使者，赴行用库倒换。”杨多尔济曰：“法有便否，不当视立法之人为废置。铜钱与楮币相权为用，古之道也。钱何可遽废耶！”言虽不用，时论是之。
帝御便殿，李孟曰：“陛下御极，物价顿减，方知圣人神化之速，敢以为贺。”帝蹙然曰：’卿等能尽力赞襄，使兆民又安，庶几天心克享。至于秋成，尚未敢必。今朕践阼曾未逾月，宁有物价顿减之理！朕托卿甚重，兹言非所赖也。”孟愧谢。
帝谕集贤学士呼图鲁都尔密色曰：“向召老臣十人，所言治政，汝其详译以进，仍谕中书悉心举行。”
初，尚书省用建言者冒献河汴官民地为无主，奏立田粮府，岁输数万石。帝即位，诏罢之，窜建言人于海外，令河南行省复其旧业。行省方并缘为奸，田犹未给；及太子副詹事王约出为河南右丞，至则立期檄郡县厘正如诏。
会更钱钞法，且令天下税尽收至大钞。约度河南岁用钞七万锭，不致上供不给，乃下诸州，凡至大、至元钞相半。众以方诏命为言，约曰：“吾岂不知！第岁终诸事不集，责亦匪轻。”丞相布琳济岱赞之，曰：“善。”遣使白中书省，遂遍行天下。
帝如上都。
五月，癸酉，遣兵击八百媳妇。陕西侍御史赵世延谏曰：“蛮夷事在羁縻，先朝用兵不已，致亡失军旅，诛戮省臣。今第当选重臣知治体者，付以边寄，兵且勿用也。”不听。命云南王及阿固岱率众讨之。
丙子，命翰林国史院纂修先帝实录及累朝皇后、功臣列传。
甲午，复太常礼仪院为太常寺。
是月，禁民捕𫛤鹅。
六月，癸卯，敕宣政院：“凡西番军务，必移文枢密院同议以闻。”
丁巳，敕：“翰林国史院春秋致祭太祖、太宗、睿宗御容，岁以为常。”
大同路宣宁县民家产犊而死，颇类麒麟，车载以献，左右曰：“古所谓瑞物也。”帝曰：“五谷丰熟，百姓安业，乃为瑞耳。”
庚申，敕：“自今诸司白事，须殿中侍御史在侧。”
甲子，上仁惠宣孝皇帝尊谥，庙号武宗，国语曰库鲁克皇帝。
己巳，卫王阿珠格入见。帝谕省臣曰：“朕与阿珠格同父而异母，朕不抚育，彼将谁赖！其赐钞二万锭，它勿授例。”
帝览《贞观政要》，谕翰林侍讲阿林特穆尔曰：“此书有益于国家，其译以国语刊行，俾蒙古、色目人诵习之。”
秋，七月，癸未，甘州地震，大风，有声如雷。
己亥，诏谕省臣曰：“朕前戒近侍毋辄传旨中书，自今敢有犯者，不须奏闻，直捕其人付刑部究治。”
是月，大宁等路陨霜。
闰月，辛丑，命国子祭酒刘赓诣曲阜，以太牢祠孔子。
甲辰，帝将还大都，太后以秋稼方盛，勿以鹰坊、驼人、卫士先往，庶免害稼扰民。敕禁止之。
枢密院言：“居庸关古道四十有三，军吏防守之处仅十有三；旧置千户，位轻责重，请置隆镇万户府，俾严守备。”制可。
丙午，奉武宗神主祔于太庙。
戊申，封李孟秦国公。孟感帝知遇，以国事为己任，见当时赐予太广，名爵太滥，风俗太侈，僭拟无章，劝帝以“人君之柄在刑与赏，刑不足惩，赏不足劝，何以为治！”帝在怀州，深见吏弊，既即位，欲痛铲除之。孟曰：“吏亦当有贤者，在激厉之而已。”帝曰：“卿儒者，宜与此曹气类不合，而曲为保护如此，真长者之言也。”孟尝乘间请罢政权，避贤路。帝谓之曰：“朕在位，必卿为中书，朕与卿相与终始。自今其勿复言。”因图其像，命词臣为之赞，及御书“秋谷”二字赐之。入见，必赐坐，语移时，称其字而不名。
己未，诏谕省臣曰：“昔世祖注意国学，如博果密等皆蒙古人，而教以成材。朕今亲定国子生额为三百人，仍增陪堂生二十人，通一经者，以次补伴读，著为定式。”
甲子，宁夏地震。
丁卯，鄂勒哲、李孟等言：“方今进用儒者，老成日已凋谢，四方儒士有成材者，请擢任国学、翰林、秘书、太常或儒学提举等职，俾学者有所激劝。”诏：“自今勿限资格，果才而贤，虽白身亦任之。”
禁医人非选试及著籍者，毋行医药。
大同宣宁县雨雹，积五寸，苗稼尽损。
八月，己巳朔，裁京朝诸司员数，并依至元三十年旧额。
以近侍库勒实为户部尚书。
九月，丙子，安南国王陈益稷入见，言：“自世祖朝来归，妻子皆为其国人所害，朝廷因遥授湖广平章，仍与王爵，赐汉阳田五百顷，俾自赡。今臣年几七十，而有司拘所授田，就食无所。”帝谓省臣曰：“益稷来归，宜厚赐以怀远之，其进勋爵，授田如故。”
壬子，诏改明年元曰皇庆。
都水监传旨，给驿往取杭州所造龙舟，省臣谏曰：“陛下践阼，诞告天下，凡非宣索，毋得擅进。诚取此舟，有乖前诏。”诏止之。
是月，江陵路水，漂民居，有溺死者。
冬，十月，己巳，敕绘武宗御容，奉安大崇恩福元寺，月四上祭。
辛未，赐大普庆寺金千两，银五千两，钞万锭，西锦、纟采缎、纱、罗、布帛万端，田八百亩，邸舍四百间。
丁丑，禁诸僧寺毋得冒侵民田。
辛巳，罢宣政院理问僧人词讼。
壬辰，诏收至大银钞。
十一月，辛丑，李孟言：“世祖朝量入为出，恒务撙节，故仓库充牜刃。今每岁支钞六百馀万锭，又土木营缮百馀处，计用数百万锭，内降旨赏赐复用三百馀万锭，北边军需又六七百馀万锭；今帑藏见贮止十一万馀锭，若此安能周给！自今不急浮费，宜悉停罢。”帝纳其言，凡营缮悉罢之。
戊午，禁汉人、回回术者出入诸王、驸马及大臣家。
甲子，敕增置京城米肆十所，日平粜八百石以赈贫民。
十二月，辛卯，遣官监视焚至大银钞。
乙未，中书省言：“世祖立选法升降，以示激劝。今官未及考，或无故更代，或躐等进阶，僭受国公、丞相等职，诸司已裁而复置者有之。今春以来，内降旨除官千馀人，其中欺伪，岂能悉知！坏乱选法，莫此为甚。”帝曰：’自今凡内降者，一切勿行。”
命李孟整饬国子监学。
遣礼部尚书柰玛台等赍诏往谕安南，颁皇庆元年历日。
是月，太白屡经天。
是岁，遣官至江浙议海运事。时江东宁国、池、饶、建康等处运粮，率令海船从扬子江逆流而上，江水湍急，又多石矶，走沙涨浅，粮船岁有损坏。又湖广、江南粮运至真州泊入海船，船大底小，亦非江中所宜。于是以嘉兴、松江秋粮并江淮、江浙财赋府岁办粮充海运。
初，海运之道，自平江刘家港入海，经扬州路通州海门县黄连沙头、万里长滩开洋，沿山屿而行，抵淮安路盐城县，历西海州、海宁府东海县、密州、胶州界，放灵山洋，投东北路，多浅沙，行月馀始抵成山。计其水程，自上海至杨屯阝码头，凡一万三千三百五十里。至元二十九年，朱清等言：“其路险恶，复开生路，自刘家港开洋，至撑脚沙转沙觜，至三沙、扬子江，过匾担沙、大洪，又过万里长滩，放大洋至清水洋，又经黑水洋至成山，过刘家岛，至之罘、沙门二岛，放莱州大洋，抵界河口，其道差为径直。”明年，千户殷明略又开新道，从刘家港入海，至崇明三沙放洋，向东行，入黑水大洋，取成山，转西至刘家岛，又至登州沙门岛，于莱州大洋入界河。当舟行风信有时，自浙西至京师，不过旬日而已，视前二道为最便云。然风涛不测，粮船漂溺者，无岁无之。间亦有船坏而弃其米者，后乃责偿于运官；人船俱溺者始免。然视河漕之费，则其所得盖多矣。
