李案奇闻何书乎？小说也。小说则曷为乎序之？曰：序之者非以其书也，非以其书之为小说也；读其书，有所感于心，心有所感而书之，固不必其为序也。
夫幼而学者壮而行，儒生之素志也。乃不得行其所学于时，因记其所闻而为说；说又无济于当世之大用，仅而得署曰小，不亦重可悲乎？虽然，吾更因其所说而有说：如李公者，非所谓得行其志者乎？由令邑而守郡，而监司，而封疆，而督师，何莫非得行其志者？何莫非得见其所学者？而尤得死于王事，以名始，以节终，不亦几完人乎？乃骨肉未寒，而罪名加矣；诏墨未干，而恤典撤矣。纪功无寻，归狱有辞，讵始愿之所及乎？
故儒者非必得行其志为幸。得志而径情直行，以畅吾意之所欲，谓吾能得吾民之心，事皆可称此而行也；而不知军国重要之图，度海量力之诣，贸贸焉以万乘为孤注，一卤莽灭以行之，虽一瞑而万古不视，而大局更何堪回首乎？设李公有以陶淑其情性，不徒尚意气以用事，吾知其决不出此。设李公不能得志，终其身于一州一邑之长，得竭尽其能于茧丝保障之余，吾知其必能追踪李杜，比肩龚黄，将血食庙祀而无匮也。惜皆未然，竟铸此错。则得行其志，固非李公之幸也。然则，优游泮奂，得专心学问以考察当世之务，优其识以老其材，以待仔肩大任，而无复溃防覆余之虞，岂非儒生之大幸而钜公元老所求而不可得者乎？吾读是书，吾乌能无所感而不书？
光绪二十有八年清明后一日，恨恨生书。
