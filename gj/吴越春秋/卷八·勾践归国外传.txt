越王勾践臣吴至归越，勾践七年也。百姓拜之于道，曰："君王独无苦矣！今王受天之福，复于越国，霸王之迹，自斯而起。"王曰："寡人不慎夭教，无德于民，今劳万姓拥于岐路，将何德化以报国人？"顾谓范蠡曰："今十有二月，己巳之日，时加禺中，孤欲以此到国，何如？"蠡曰："大王且留，以臣卜日。"于是范蠡进曰："异哉，大王之择日也！王当疾趋，车驰人走。"越王策马飞舆，遂复宫阙。吴封地百里于越，东至炭渎，西止周宗，南造于山，北薄于海。
越王谓范蠡曰："孤获辱连年，势足以死，得相国之策，再返南乡。今欲定国立城，人民不足，其功不可以兴。为之柰何？"范蠡对曰："唐虞卜地，夏殷封国，古公营城周雒，威折万里，德致八极，岂直欲破强敌收邻国乎？"越王曰："孤不能承前君之制，修德自守，亡众栖于会稽之山，请命乞恩，受辱被耻，囚结吴宫。幸来归国，追以百里之封，将遵前君之意，复于会稽之上，而宜释吴之地。"范蠡曰："昔公刘去邰，而德彰于夏；亶父让地，而名发于岐。今大王欲国树都，并敌国之境，不处平易之都，据四达之地，将焉立霸王之业？"越王曰："寡人之计未有决定。欲筑城立郭，分设里闾，欲委属于相国。"
于是范蠡乃观天文，拟法于紫宫，筑作小城，周千一百二十二步，一圆三方。西北立龙飞翼之楼，以象天门，东南伏漏石窦，以象地户；陵门四达，以象八风。外郭筑城而缺西北，示服事吴也，不敢壅塞，内以取吴，故缺西北，而吴不知也。北向称臣，委命吴国，左右易处，不得其位，明臣属也。城既成而怪山自生者，琅玡东武海中山也。一夕自来，故名怪山。范蠡曰："臣之筑城也，其应天矣，昆仑之象存焉。"越王曰："寡人闻昆仑之山，乃地之柱，上承皇天，气吐宇内，下处后土，禀受无外。滋圣生神呕养帝会。故帝处其阳陆，三王居其正地。吾之国也，扁天地之壤，乘东南之维，斗去极北。非粪土之城，何能与王者比隆盛哉？"范蠡曰："君徒见外，未见于内。臣乃承天门制城，合气于后土，岳象已设，昆仑故出。越之霸也。"越王曰："苟如相国之言，孤之命也。"范蠡曰："天地卒号，以著其实。"名东武起游台其上。东南为司马门，立增楼冠其山巅，以为灵台起离宫于淮阳，中宿台在于高平，驾台在于成丘，立苑于乐野，燕台在于石室，斋台在于襟山。勾践之出游也，休息石台，食于冰厨。
越王乃召相国范蠡、大夫种、大夫郢问曰："孤欲以今日上明堂，临国政，专恩致令，以抚百姓，何日可矣？惟三圣纪纲维持。"范蠡曰："今日丙午日也。丙，阳将也。是日吉矣，又因良时，臣愚以为可。无始有终得天下之中。"大夫种曰："前车已覆，后车必戒。愿王深察。"范蠡曰："夫子故不一二见也。吾王今以丙午复初临政，解救其本，是一宜；夫金制始，而火救其终，是二宜；蓄金之忧，转而及水，是三宜；君臣有差，不失其理，是四宜；王相俱起，天下立矣，是五宜。臣愿急升明堂临政。"越王是日立政，翼翼小心。出不敢奢，入不敢侈。
越王念复吴仇非一旦也，苦身劳心，夜以接日。目卧，则攻之以蓼；足寒，则渍之以水。冬常抱冰，夏还握火。愁心苦志，悬胆于户，出入尝之，不绝于口。中夜潸泣，泣而复啸。于是群臣咸曰："君王何愁心之甚？夫复仇谋故，非君王之忧，自臣下急务也。"
越王曰："吴王好服之离体，吾欲采葛，使女工织细布献之，以求吴王之心，于子何如？"群臣曰："善。"乃使国中男女入山采葛，以作黄丝之布。
欲献之，未及遣使，吴王闻越王尽心自守，食不重味，衣不重彩，虽有五台之游，未尝一日登玩。吾欲因而赐之以书，增之以封，东至于勾甬，西至于槜李，南至于姑末，北至于平原，纵横八百余里。
越王乃使大夫种索葛布十万，甘蜜九党，文笥七枚，狐皮五双，晋竹十廋，以复封礼。吴王得之曰："以越僻狄之国无珍，今举其贡货而以复礼，此越小心念功，不忘吴之效也。夫越本兴国千里，吾虽封之，未尽其国。"子胥闻之，退卧于舍，谓侍者曰："吾君失其石室之囚，纵于南林之中，今但因虎豹之野而与荒外之草，于吾之心，其无损也？"
吴王得葛布之献，乃复增越之封，赐羽毛之饰、机杖、诸侯之服。越国大悦。
采葛之妇，伤越王用心之苦，乃作苦之诗，曰："葛不连蔓棻台台，我君心苦命更之。尝胆不苦甘如饴，令我采葛以作丝。女工织兮不敢迟。弱于罗兮轻霏霏，号𫄨素兮将献之。越王悦兮忘罪除，吴王欢兮飞尺书。增封益地赐羽奇，机杖茵褥诸侯仪。群臣拜舞天颜舒，我王何忧能不移？"
于是越王内修其德，外布其道，君不名教，臣不名谋，民不名使，官不名事。国中荡荡无有政令。越王内实府库，垦其田畴，民富国强，众安道泰。越王遂师八臣与其四友，时问政焉。大夫种曰："爱民而已。"越王曰："柰何？"种曰："利之无害，成之无败，生之无杀，与之无夺。"越王曰："愿闻。"种曰："无夺民所好则利也，民不失其时则成之，省刑去罚则生之，薄其赋敛则与之，无多台游则乐之，静而无苛则喜之；民失所好则害之，农失其时则败之，有罪不赦则杀之，重赋厚敛则夺之，多作台游以罢民则苦之，劳扰民力则怒之，臣闻善为国者遇民如父母之爱其子，如兄之爱其弟。闻有饥寒为之哀，见其劳苦为之悲。"越王乃缓刑薄罚，省其赋敛，于是人民殷富，皆有带甲之勇。
九年正月，越王召五大夫而告之曰："昔者越国遁弃宗庙，身为穷虏，耻闻天下，辱流诸侯。今寡人念吴，犹躄者不忘走，盲者不忘视。孤未知策谋，惟大夫诲之。"
扶同曰："昔者亡国流民，天下莫不闻知。今欲有计，不宜前露其辞。臣闻击鸟之动，故前俯伏，猛兽将击，必饵毛帖伏；鸷鸟将搏，必卑飞戢翼；圣人将动，必顺辞和众。圣人之谋，不可见其象，不可知其情。临事而伐，故前无剽过之兵，后无伏袭之患。今大王临敌破吴，宜损少辞，无令泄也。臣闻吴王兵强于齐晋，而怨结于楚。大王宜亲于齐，深结于晋，阴固于楚，而厚事于吴。夫吴之志猛，骄而自矜，必轻诸侯而凌邻国。三国决权，还为敌国，必角势交争。越承其弊，因而伐之，可克也。虽五帝之兵无以过此。"
范蠡曰："臣闻："谋国破敌，动观其符。"孟津之会，诸侯曰可，武王辞之。方今吴楚结仇，构怨不解，齐虽不亲，外为其救；晋虽不附，犹效其义。夫内臣谋而决仇其策，邻国通而不绝其援，斯正吴之兴霸，诸侯之上尊。臣闻峻高者隤，叶茂者摧，日中则移，月满则亏，四时不并盛，五行不俱驰，阴阳更唱，气有盛衰。故溢堤之水，不淹其量，煽干之火，不复其炽；水静则无沤瀴之怒，火消则无熹毛之热。今吴乘诸侯之威以号令于天下，不知德薄而恩浅，道狭而怨广，权悬而智衰，力竭而威折，兵挫而军退，士散而众解。臣请按师整兵，待其坏败，随而袭之，兵不血刃，士不旋踵，吴之君臣为虏矣。臣愿大王匿声无见其动，以观其静。"
大夫苦成曰："夫水能浮草木，亦能沉之；地能生万物，亦能杀之；江海能下溪谷，亦能朝之；圣人能从众，亦能使之。今吴承阖闾之军制，子胥之典教，政平未亏，战胜未败。大夫嚭者，狂佞之人，达于策虑，轻于朝事；子胥力于战伐，死于谏议。二人权，必有坏败。愿王虚心自匿，无示谋计，则吴可灭矣。"
大夫浩曰："今吴君骄臣奢，民饱军勇；外有侵境之敌，内有争臣之震，其可攻也。"
大夫句如曰："天有四时，人有五胜。昔汤武乘四时之利而制夏殷，桓缪据五胜之便而列六国。此乘其时而胜者也。"
王曰："未有四时之利，五胜之便，愿各就职也。"
