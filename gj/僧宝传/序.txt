新昌觉范禅师之所撰次也。觉范尝读唐宋高僧传。
以道宣精于律、而文非所长。赞宁博于学、而识几于暗。
其于为书、往往如户昏按捡。不可以属读。乃慨然有志于论述。凡经行诸方。
见夫博大秀杰之衲。能袒肩以荷大法者。
必手录而藏之。后居湘西之谷山、遂尽发所藏。
依仿司马迁史传、各为赞辞。合八十有一人、分为叁十卷。
而题以今名。亦既锓梓以传。积有岁月、二十年来。
南北兵兴、在在焚毁。是书之存、十不一二。
南宗禅师定公、时住大慈名刹。慨念末学晚辈、不见至道之大全。
古人之大体。因取其书、重刊而广布之。
且以序文属予、俾书始末、传之永久。古者左史记言、右史记事。
而言为尚书、事为春秋。迁盖因之以作史记、而言与事具焉。
觉范是书、既编五宗之训言。复着诸老之行事。
而于世系入道之由。临终明验之际。无不谨书而备录。
盖听言以事观。既书其所言、固当兼录其行事。
觉范可谓得迁之矩度矣。而或者则曰、迁盖世间之言。
而觉范则出世间者也。出世间之道、以心而传心。
彼言语文字、非道之至也。于此而不能以无滞。
则自心光明、且因之而壅蔽。其于道乎、何有是大不。然为佛氏之学者。
固非即言语文字以为道。
而亦非离言语文字以入道。观夫从上西竺东震诸师。
固有兼通叁藏、力弘心宗者矣。若马鸣龙树、永嘉圭峰是也。
学者苟不致力于斯。而徒以拨去言语文字为禅。冥心默照为妙。
则先佛之微言。宗师之规范、或几乎熄矣。
觉范为是惧而撰此书。南宗亦为是惧而布之。
欲使天下禅林、咸法前辈之宗纲。而所言所履。
与传八十一人者、同归于一道。则是书之流传、岂曰小补之哉。
传曰、虽无老成人、尚有典刑。
又曰、君子多识前言往行、以蓄其德、后之览者勉之哉。
洪武六年腊月八日九灵山人戴良序。
重刻禅林僧宝传序。
摩竭掩室、耶杜口。以真际离文字故。
自曹溪滴水、派别五家。建立纲宗、开示方便。
法源一、波流益洪。同归萨婆若海。然欲识佛性义、当观时节因缘。
从古明大法人。莫非瑰玮杰特之材。不受世间绳束。
是以披缁祝发、周游参请。必至于发明巳事而后巳。
盖有或因言而悟入。或目击而道存。
一刹那间、转凡成圣。时节因缘、各自不同。苟非具载本末。
则后学无所考证。此僧宝传之所由作也。是书之传有年矣。
白璧缫藉、见出爱慕。旧藏在庐阜、后失于回禄。
钱塘风篁山之僧广遇、虑其湮没。
即旧本校雠锓梓、以与诸方共之。十馀年而书始成。其用心亦勤矣。
魏亭赵元藻、一见遇于湖山之上。慧炬相烛、袖其书以归。
嘱予为一转语。予与遇未觌面。
今披是书、知其志趣、千里同风。且见遇与觉范。与八十一人者、把臂并行。
若有因书省发、得意忘言。即同入此道场。
则灵山一会、俨然未散。不为分外。宝庆丁亥中春上。
临川张宏敬书。
禅林僧宝传引。
觉范谓余曰。自达磨之来、六传至大鉴。
鉴之后析为二宗。其一为石头。云门曹洞法眼宗之。其一为马祖。
临济沩仰宗之。是为五家宗派。
嘉佑中、达观昙颖禅师。尝为之传、载其机缘语句。而略其始终行事之迹。
德洪以谓、影由形生、响逐声起。
既载其言、则入道之缘、临终之效。有不可唐捐者。遂尽掇遗编别记。
苴以诸方宿衲之传。又自嘉佑至政和。
取云门临济两家之裔。崭然绝出者、合八十有一人。
各为传而系之、以赞、分为叁十卷。书成于湘西之南台。
目之曰禅林僧宝传。幸为我作文、以弁其首。余索其书而观之。
其识达、其学诣。其言恢而正、其事简而完。
其辞精微而华畅。其旨广大空寂、然而深矣。
其才则宗门之迁固也。使八十一人者、布在方册。
芒寒色正、烨如五纬之丽天。人皆仰之、或由此书也。
夫觉范初阅汾阳昭语、脱然有省。而印可于云庵真净。尝涉患难濒九死。
口绝怨言、面无不足之色。其发为文章者。
盖其绪馀土苴云。宣和六年叁月甲子。长沙侯延庆引。
