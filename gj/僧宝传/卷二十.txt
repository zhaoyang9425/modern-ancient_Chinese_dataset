言法华。
言法华者、莫知其所从来。
初见之于景德寺、七俱胝院。梵相奇古、直视不瞬。口吻衮衮、不可识。
相传言、诵法华经、故以为名。时独语笑、多行市里、褰裳而趋。
或举手画空、伫立良久。从屠沽游、饮啖无所择。
道俗共目为狂僧。丞相吕许公、问佛法大意。
对曰、本来无一物、一味总成真。僧问世有佛否。对曰、寺文殊。
有问、师凡耶圣耶。举手曰、我不在此住。
至和叁年、仁宗始不豫。国嗣未立、天下寒心。谏官范镇首发大义。
乞择宗室之贤者使摄储贰、以待皇嗣之生。退居藩服。
不然、典宿卫尹京邑。以系天下之望。
并州通判司马光亦以为言。凡叁上疏、一留中、二付中书。
上夜焚香默祷曰。翌日化成殿具斋。虔请法华大士、俯临无却。
清旦上道衣凝立、以待。俄驰奏、言法华。
自右掖门径、将至殿。侍卫呵止不可。
上笑曰、朕请而来也。有顷至、辄升御榻。跏趺而坐、受供讫、将去。
上曰、朕以储嗣未立。大臣咸以为言。侵寻晚暮、嗣息有无。
法华其一决之。师索笔引纸、连书曰。十叁十叁。
凡数十行、掷笔无他语。皆莫测其意。其后英宗登极。
乃濮安懿王第十叁子、方验前言也。
庆历戊子十一月二十叁日。将化谓人曰。我从无量劫来。
成就逝多国土。分身扬化、今南归矣。语毕右而寂。
赞曰、如来世尊曰。我灭度后、诸菩萨、及阿罗汉。
应身生彼。末法之中、作种种形、度诸轮转。
或作沙门、白衣居士。人王宰官、童男童女。
如是乃至女寡妇、奸偷屠贩。与其同事、称赞佛乘。令其身心、入叁摩地。
终不自言、我真菩萨、真阿罗汉。泄佛密因、轻言末学。
唯除命终、阴有遗付。言法华临终乃曰。我从无量劫来。
成就逝多国土。分身扬化是也。
华严隆禅师。
禅师名道隆、不知何许人。至和初、游京师、客景德寺。
日纵观都市、归尝二鼓。谨门者呵之不悛。
一夕还不得入、卧于门之下。仁宗梦至景德寺门。
见龙蟠地、惊觉。中夜遣中使、往视之。乃一僧熟睡巳再鼾。
撼之惊矍、问名字归奏。上闻名道隆、乃喜曰、吉征也。
明日召至便殿。问宗旨、隆奏对详允。
上大悦、有旨馆于大相国寺烧朱院。王公贵人、争先愿见。
隆未漱盥、户外之屦满矣。上以偈句相酬唱、络绎于道。
或入对留宿禁中、礼遇特厚。赐号应制明悟禅师。
隆少时师事石门彻禅。师尝问曰、古人云、但得随处安闲。
自然合他古辙。虽有此语、疑心未歇如何。
彻曰、知有乃可、随处安闲。如人在州县住。或闻或见、千诈百怪。
他总将作寻常。不知有而安闲、如人在村落住。
有少声色、则惊怪传说。先洞山示众曰。
欲知此事、如人家养叁儿。以一着州中、一着村中、一着县中。
其一用家中财物。其一用外处钱物。有一人不得家中钱物用。
亦不得外处钱物用。且道那一、合在州中。
那一合在县中。那一合在村中。有僧便问、叁莫明轻重否。
曰是。僧曰、如何是此人出身处。
曰、知有却不知有、是此人出身处。僧曰、未审此人、从今日去也无。
曰亦从今日去。僧曰、恁么则属功也。曰是。僧曰、唤作什么功。
曰、唤作功就之功。僧曰、此人还知有州中人否。
曰、知有、始解奉重矣。僧曰、恁么则中人、全明过也。曰是。
僧曰、如何是此人过处。曰、不知有、唤作闲人。
是此人过处。不见先师道。今时学道人、须知有转身处、始得。
隆曰、古人知有、便能如州人耶。
亦须因奉重而至耶。彻曰、洞山曰、向时作么生。奉时作么生。
功时作么生。共功时作么生。功功时作么生。
时有僧便问、如何是向。曰、饭时作么生。又问、如何是奉。
曰、背时作么生。又问、如何是功。曰、放下头时作么生。
又问、如何是共功。曰不得色。又问、如何是功功。曰不共。
此名功勋五位也。譬如初生鸠儿、毛羽可怜生。
久久自能高飞远荡。隆亲受洞上旨诀。后谒广慧琏禅师。
遂为广慧之嗣。皇佑二年、诏庐山僧怀琏至阙。
演法于浚苑化成殿。上召隆问话、机锋迅捷。上悦、侍卫皆山呼。
隆即奏疏曰。臣本凡庸、混迹市里。
夤缘佛法、依近天颜。出入禁廷、恩渥至厚。荐更岁、衰病相仍。
未甘退于山林。坐贪蒙于雨露。因循至此、负在颜。
恭惟皇帝陛下。天纵圣神、生知妙道。
染为词翰、如日昭回下饰万物、而臣蒙许赓和。似雾领略、见一班。
人虽不言、臣岂无怍。伏见僧怀琏。比自林薮、召至京都。
议论得其渊源。词句持出流辈。禁林侍问、秘殿谈禅。
臣所不如、举以自代。伏望圣慈。
许臣于庐山一小刹、养待尽。不胜犬马恋轩之情。取进止疏奏不许。
有旨于曹门外、护国寺北。建精舍以居、号华严禅院。
隆既得谢事、喜见言色。闲居奇衲、名缁多过从。
有乘侍者、来自大阳。乘后住福严。隆问在大阳得力句。
对曰、明安尝问曰。有一人身红烂、卧在荆棘林中。
火绕周。若亲近得此人、禅门大启若。
亲近不得、佛法无灵验。时对曰、六根不具、七识不全者、亲近得此人。
明安曰、令渠出来、我要相见。
时又答曰、适来无左右、对和尚。安曰、相随来也、即礼拜退。隆曰、若果如此。
冷如毛粟、细如冰雪。乘曰、禅师亲见石门。
如何却嗣广慧。隆曰、我初见广慧。渠方欲剃发、使我擎橙子来。
广慧曰、道者我有橙子诗、听取。诗曰、放下便平稳。
我时便肯伊。后因叙陈在石门、所悟公案。
广慧曰、石门所示如百味珍羞。只是饱人不得。后来有一炷香。
不欲两头叁绪、为伊烧却。乘曰、艺不辜人。有僧诵琏公诗。
上问佛偈曰。有节非干竹、叁星偃月宫。
一人居日下、弗与众人同。隆曰、诸佛说心、为破心相。
琏作此偈、虚空钉橛也。乃曰、虚空钉橛、平地起骨堆。
莫将闲学解、安着佛阶梯。又见达观颖禅师。
戏作偈曰、解答诸方语、能五字诗。二般俱好艺、只是见钱迟。
隆曰、佛法却成戏论。后生无识、递相效学、不可长也。
但曰、二般虽杂道、也胜别施为。有僧曰、洞山宝公。
讥五祖戒禅师行藏、落人疑似。其至洞山、乃上堂说偈曰。
嗟见世聱讹、言清行浊多。若无阎老子、谁人奈你何。
隆曰、宝尘行不逊。卖师取名、不可取也。
曹溪曰、真实修道人、不见世间过。来说他人短、自短先在。
我宝暴其师之失、教谁捡点。凡沙门释子、寂默为要。华严论曰。
唯寂唯默、是心造如来之样。
不着不恋、是路入法界之辙。宝卖洞山姜、锄双峰地。巳为道取笑也。
隆为人宽厚、不矜伐。以真慈普敬行心。殁时年八十馀。
盛暑安坐七日、手足柔和。全身建塔于寺之东。
赞曰、隆夜卧寺阃之外。朝登秘殿之上。
揖让人主、谈出世法。有补宗教。盖所谓有异能解、一世奇禅衲也。
殁未五十年、丛林且不闻其名。况机缘语句乎。
可为太息。予少时客华严。及见其檀越岑氏之子孙。
家藏隆偈、并被遇之迹甚详。今追绎十、得其一二。
着于此、以俟知者耳。
