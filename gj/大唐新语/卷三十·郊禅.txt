郊祀，礼之宗主也。《传》曰：“国之大事，惟祀与戎。”唐尧望秩，周文明发。礼备心诚，神祇降福。东邻杀牛，亳社用人，肆忍逞欲，祸不旋踵。秦兴五畤之祠，淫而无法；汉增而神之祀，黩而不经。国家远酌《周官》，近看隋制，无文咸秩，事举其中。故撮其旨要，载之篇末。
贞观中，百官上表请封禅，太宗许焉。唯魏征切谏，以为不可。太宗谓魏征曰：“朕欲封禅，卿极言之，岂功不高耶？德不厚耶？远夷不服耶？嘉瑞不至耶？年谷不登耶？何为不可？”征对曰：“陛下功则高矣，而人未怀惠；德虽厚矣，而泽未滂流。诸夏虽安，未足以供事；远夷慕义，无以供其求。符瑞虽臻，罻罗犹密；积岁一丰，仓廪尚虚。此臣所以窃谓未可。臣未能远譬，但喻于人。今有人，十年长患疮，理且愈，皮骨仅存，便欲使负米一石，日行百里，必不可得。隋氏之乱非止十年，陛下之良医除其疾苦，虽已乂安，未甚充实。告成天地，臣窃有疑。且陛下东封，万国咸集，要荒之外，莫不奔走。自今伊、洛，洎于海岱，灌莽巨泽，茫茫千里，人烟断绝，鸡犬不闻，道路萧条，进退艰阻。岂可引彼夷狄，示之虚弱。殚府竭财，未厌远人之望；加年给复，不偿百姓之劳。或遇水旱之灾，风雨之变，庸夫横议，悔不可追。岂独臣言，兆人咸耳。”太宗不能夺，乃罢封禅。
高宗干封初，封禅岱宗。行初献之礼毕，执事者趋下，而宫官执帷。天后率十六宫升坛行礼，帷席皆以锦绣为之，识者咸非焉。时有罗文府果毅李敬直上言：“封禅须用明水以实樽彝。按《淮南子》云：‘方诸见月，则津而为水。’注云：‘方诸，阴燧大蛤是也。磨拭令热，以向月则水生。’”诏令试之。自人定至夜半，得水四五斗，使差送太山以供用。古封禅礼多阙不载。管仲对齐桓公：“自古封禅者，七十有二君。”自管仲后，西汉一封禅，东汉三封禅，而张说《封祀坛碑》云：“高宗六之，于今七矣。”意以汉安帝功德不副，徒有告成之文，故不以为数耳。汉武帝封太山，刻石纪号，其文曰：“事天以礼，立身以义；事亲以孝，育人以仁。四宇之内，莫不为郡县。四夷八蛮，咸来贡职。与天无极，生人蕃息。天禄永德。”其历代玉检文皆秘，代莫闻知。
开元十三年，玄宗既封禅，问贺知章曰：“前代帝王，何故秘玉牒之文？”知章对曰：“玉牒本通神明之意。前代帝王所求各异，或祷年算，或求神仙，其事微密，故外人莫知之。”玄宗曰：“朕今此行，皆为苍生祈福，更无私请，宜将玉牒示百寮。”其词曰：“有唐嗣天子臣某乙，敢昭告于昊天上帝：天启李氏，运兴土德。高祖、太宗，受命立极。高宗升平，六合殷盛。中宗绍复，继体丕定。上帝眷佑，锡臣忠武。底绥内难，翼戴圣父。恭承大宝，十有三年。敬若天意，四海宴然。封祀岱岳，谢成于天。子孙百禄，苍生受福。”御制撰《太山铭》，亲札勒山顶。诏张说制《封祀坛碑》，以纪功德。
玄宗将东封，诏张说、徐坚、贺知章、韦绦、康子元等，撰东封仪。旧仪：禅社首，享皇地祇，皇后配享。新定尊睿宗以配皇地祇。说谓坚等曰：“王者父天母地，皇地祇虽当皇母位，亦当皇帝之母也。子配母飨，亦有何嫌？而议曰‘欲令皇后配地祇’，非古制也。天鉴孔明，福善如响。干封之礼，皇后配地祇，天后为亚献，越国大妃为终献。宫闱接神，有乖旧典，上玄不佑，遂有天授易姓之事。宗社中圮，公族诛灭，皆由此也。景龙之季，有事圜丘，韦庶人为亚献，皆受其咎。平坐斋郎及女人执祭者，亦多夭卒。今主上尊天敬神，革改斯礼，非唯乾坤降佑，亦当垂范将来，为万代法也。”事遂施行。
宝应初，杜鸿渐为礼仪使，与礼官薛颀、归崇敬等建议，以神尧皇帝为受命之主，非始封之君得为太祖。景皇帝受封为唐，即殷之契，周之后稷也。郊天地，请以景皇帝配座，宗庙亦以景皇帝配献。博士独孤及议，亦以为若配天之位既易，则天祖之号宜废。祀之不修，庙亦当毁，恐失宗祖报本之道。代宗从之。至永泰二年，关中大旱，自三月至六月不雨。至六月，执事者皆多云：“景皇帝追封于唐，高祖受命之祖。唐有天下，不因景皇帝。今配享失位，故神不降福，愆阳为灾。”诏旨令百司议，乃止。先是谏议大夫黎干亦奏称：“景皇帝非受命之君，不合配天。”发十诘十难以明之。疏奏，不纳。
