韦仁约弹右仆射褚遂良，出为同州刺史。遂良复职，黜仁约为清水令。或慰勉之，仁约对曰：“仆守狂鄙之性，假以雄权，而触物便发。丈夫当正色之地，必明目张胆，然不能碌碌为保妻子也。”时武侯将军田仁会与侍御史张仁祎不协，而诬奏之。高宗临轩问仁祎，仁祎惶惧，应对失次。仁约历阶而进曰：“臣与仁祎连曹，颇知事由。仁祎懦而不能自理。若仁会眩惑圣听，致仁祎非常之罪，则臣事陛下不尽，臣之恨矣。请专对其状。”词辩纵横，音旨朗畅。高宗深纳之，乃释仁祎。仁约在宪司，于王公卿相未尝行拜礼，人或劝之，答曰：“雕鹗鹰鹯，岂众禽之偶，奈何设拜以狎之？且耳目之官，固当独立耳。”后为左丞，奏曰：“陛下为官择人，非其人则阙。今不惜美锦令臣制之，此陛下知臣之深矣，亦微臣尽命之秋。”振举纲目，朝庭肃然。
李义府恃恩放纵，妇人淳于氏有容色，坐系大理，乃托大理丞毕正义曲断出之。或有告之者，诏刘仁轨鞫之。义府惧谋泄，毙正义于狱。侍御史王义方将弹之，告其母曰：“奸臣当路，怀禄而旷官，不忠；老母在堂，犯难以危身，不孝。进退惶惑，不知所从。”母曰：“吾闻王陵母杀身以成子之义，汝若事君尽忠，立名千载，吾死不恨焉！”义方乃备法冠，横玉阶弹之。先叱义府令下，三叱乃出，然后跪宣弹文曰：“臣闻春鹦鸣于献岁，蟋蟀吟于始秋，物有微而应时，士有贱而言忠者。”乃庭劾义府曰：“臣闻诬下罔上，圣主之所宣诛；心狠貌恭，明时之所必罚。是以隐贼掩义，不容唐帝之朝；窃幸乘权，终齿汉皇之剑。中书侍郎李义府，因缘际会，遂阶通职。不尽忠竭节，对扬王休；策蹇励弩，祗奉皇眷。而乃冯附城社，蔽亏日月；托公行私，交游群小。贪冶容之美，原有罪之淳于；恐漏泄其谋，殒无辜之正义。挟山超海之力，望此犹轻；回天转地之威，方斯更烈。此而可恕，孰不可容？方当金风届节，玉露启途，霜简与秋典共清，忠臣将鹰鹯并击。请除君侧，少答鸿私，碎首玉阶，庶明臣节。”高宗以义方毁辱大臣，言词不逊，贬莱州司户。秩满，于昌乐聚徒教授。母亡，遂不复仕进。总章二年，卒。撰《笔海》十卷。门人何彦先、员半千制师服三年，丧毕而去。
李昭德，则天朝谀佞者必见擢用，有人于洛水中获白石，有数点赤，诣阙请进。诸宰臣诘之，其人曰：“此石亦心，所以进。”昭德叱之，曰：“洛水中石岂尽反耶！”左右皆失笑。昭德建立东都罗城，及尚书省洛水中桥，人不知其役而功成就。除数凶人，大狱遂罢。以正直庭诤，为皇甫文所构，与来俊臣同日弃市。国人欢憾相半，哀昭德而快俊臣也。
魏元忠以摧辱二张，反为所构，云结少年，欲奉太子。则天大怒，下狱勘之。易之引张说为证，召大臣，令元忠与易之、说等定是非。说佯气逼不应。元忠惧，谓说曰：“张说与易之共罗织魏元忠耶！”说叱曰：“魏元忠为宰相，而有委巷小儿罗织之言，岂大臣所谓？”则天又令说言元忠不轨状，说曰：“臣不闻也。”易之遽曰：“张说与元忠同逆。”则天问其故，易之曰：“说往时谓元忠居伊周之地。臣以伊尹放太甲，周公摄成王之位，此其状也。”说奏曰：“易之、昌宗大无知，所言伊周，徒闻其语耳，讵知伊周为臣之本末。元忠初加拜命，授紫绶，臣以郎官拜贺。元忠曰：‘无尺寸功而居重任，不胜畏惧。’臣曰：‘公当伊周之任，何愧三品。’然伊周历代书为忠臣，陛下不遣臣学伊周，使臣将何所学？”说又曰：“易之以臣宗室，故托为党。然附易之有台辅之望，附元忠有族灭之势。臣不敢面欺，亦惧元忠冤魂耳。”遂焚香为誓。元忠免死，流放岭南。
张易之、昌宗方贵宠用事，潜相者言其当王，险薄者多附会之。长安末，右卫西街有榜云：“易之兄弟、长孙汲、裴安立等谋反。”宋璟时为御史中丞，奏请审理其状。则天曰：“易之已有奏闻，不可加罪。”璟曰：“易之为飞书所逼，穷而自陈。且谋反、大逆，法无容免，请勒就台勘当，以明国法。易之等久蒙驱使，分外承恩，臣言发祸从，即入鼎镬。然义激于心，虽死不恨。”则天不悦。内史杨再思遽宣敕命，令璟出，璟曰：“天颜咫尺，亲奉德音，不烦宰臣。擅宣王命。”左拾遗李邕历阶而进曰：“宋璟所奏，事关社稷，望陛下可其所奏。”则天意若解，乃传命令易之就台推问。斯须，特敕原之，仍遣易之、昌宗就璟辞谢。拒而不见，令使者谓之曰：“公事当公言之，私见即法有私也。”璟谓左右：“恨不先打竖子脑破，而令混乱国经，吾负此恨。”时朝列呼易之、昌宗为五郎、六郎，璟独以官呼之。天官侍郎郑杲谓璟曰：“中丞奈何唤五郎为卿。”璟曰：“郑杲何庸之甚，若以官秩，正当卿号；若以亲故，当为张五郎、六郎矣。足下非张氏家僮，号五郎、六郎何也！”杲大惭而退。
宋璟，则天朝以频论得失，内不能容，而惮具公正，乃敕璟往扬州推按。奏曰：“臣以不才，叨居宪府，按州县乃监察御史事耳。今非意差臣，不识其所由，请不奉制。”无何，复令按幽州都督屈突仲翔。璟复奏曰：“御史中丞，非军国大事不当出使。且仲翔所犯，赃污耳。今高品有侍御史，卑品有监察御史，今敕臣，恐非陛下之意，当有危臣，请不奉制。”月余，优诏令副李峤使蜀。峤喜，召璟曰：“叨奉渥恩，与公同谢。”璟曰：“恩制示礼数，不以礼遣璟，璟不当行，谨不谢。”乃上言曰：“臣以宪司，位居独坐。今陇蜀无变，不测圣意，令臣副峤，何也？恐乖朝庭故事，请不奉制。”易之等冀璟出使，当别以事诛之。既不果，伺璟家有婚礼，将刺杀之。有密以告者，璟乘事舍于他所，乃免。易之寻伏诛。
薛怀义承宠遇，则天俾之改姓，云是驸马薛绍再从叔。或俗人号为“薛师”，猖狂恃势，多度膂力者为僧，潜图不轨。殿中侍御史周矩奏请按之。则天曰：“不可。”矩固请，则天曰：“卿去矣，朕即遣来。”矩至台，薛师亦至，踏阶下马，但坦腹于床。将按之，薛师跃马而去，遽以闻则天。则天曰：“此道人患风，不须苦问。所度僧，任卿穷按其事。”诸僧流远恶州。矩后竟为薛师之所构，下狱死。
则天朝，契丹寇河北，武懿宗将兵讨之，畏懦不进。比贼退散后，乃奏沧瀛等州诖误者数百家。左拾遗王永礼廷折之曰：“素无良吏教习，城池又不完固，遇贼畏惧，苟从之以求生，岂其素有背叛之心耶？懿宗拥兵数万，闻贼辄退走，失城邑，罪当诛戮。今乃移祸草泽诖误之人以自解，岂为臣之道。请斩懿宗，以谢河北百姓。”懿宗惶惧。诸诖误者悉免。
中宗朝，郑普思承恩宠而潜图不轨。苏瑰奏请按之，以司直范献忠为判官。环奏收曾思。曾思妻得幸于韦庶人，持敕于御前对。中宗屡抑瑰而理普思，应对颇不中。献忠历阶而进曰：“臣请先斩苏瑰。”中宗问其故，对曰：“苏瑰，国之大臣，荷荣贵久矣，不能先斩逆贼，而后闻。今使其眩惑天听，摇动刑柄，而普思反状昭露，陛下为其申理，此其反者不死。今圣躬万福，岂有天耶？臣请死，终不能事普思。”狱乃定，朝廷咸壮之。
中宗返才月余，而武三思居中用事，皇后韦氏颇干朝政，如则天故事。桓彦范奏曰：“伏见陛下每临朝听政，皇后必施帷幔，坐于殿上，参闻政事。愚臣历选列辟，详求往代帝王有与妇人谋及政事者，无不破国亡家，倾朝继路。以阴干阳，违天也：以妇凌夫，违人也。违天不祥，违人不义。《书》称‘牝鸡之晨，唯家之索’。《易》曰‘无攸遂，在中馈’。言妇人不得干政也。伏愿陛下览古人之言，以苍生为念，不宜令皇后往正殿干外朝，专在中宫，聿修阴教，则坤仪式叙，鼎命惟新矣。”疏奏不纳。又有故僧惠范、山人郑普思、叶静能等，并挟左道，出入宫禁。彦范等切谏，并不从。后彦范等反及祸。
桓彦范等，既匡复帝室，勋烈冠古，武三思害其公忠，将诬以不轨诛之。大理丞李朝隐请闻明状。卿裴谭附会三思，异朝隐判，竟坐诛。谭迁刑部尚书，侍御史李祥弹之曰：“异李朝隐一判，破桓敬等五家。附会三思，状验斯在，天下闻者，莫不寒心。刑部尚书，从此而得。”略无回避，朝庭壮之。祥解褐监亭尉，因校考为录事参军所挤排。祥趋入，谓刺史曰：“录事恃纠曹之权，祥当要居之地，为其妄褒贬耳。使祥秉笔，颇亦有词。”刺史曰：“公试论录事状。”遂授笔曰：“怯断大案，好勾小稽。隐自不清，疑他总浊。阶前两竞，斗困方休。狱里囚徒，非赦不出。”天下以为谭笑之最矣。
宗楚客与弟晋卿及纪处讷等恃权势，朝野岳牧除拜多出其门。百寮惕惧，莫敢言者。监察御史崔琬不平之，乃具法冠，陈其罪状，请收案问。中宗不许。明日，又进密状，乃降敕曰：“卿列霜简，忠在触邪，遂能不惧权豪，便有弹射。眷言称职，深领乃诚。然楚客等大臣，须存礼度。朕识卿姓名，知卿鲠直，但守至公，勿有回避。”自此朝廷相谓曰：“仁者必有勇，其崔公之谓欤！”累迁刑部郎中。琬兄璆，以孝友称，历刑部员外、扬州司马。丁母忧，昼夜哀号，水浆不于口。不胜丧而卒。
陆大同为雍州司田，时安乐公主、韦温等侵百姓田业，大同尽断还之。长吏惧势，谋出大同。会将有事南郊，时已十月，长吏乃举牒令大同巡县劝田畴，冀他判司摇动其按也。大同判云：“南郊有事，北陆已寒；丁不在田，人皆入室。此时劝课，切恐烦劳。”长吏益不悦，乃奏大同为河东令，寻复为雍州司田。长吏新兴王晋，附会太平公主，故多阿党。大同终不从。因谓大同曰：“雍州判佐，不是公官，公何为不别求好官？”大同曰：“某无身材，但守公直，素无廊庙之望，唯以雍州判佐为好官。”晋不能屈。大同阖门雍睦，四从同居。法言即大同伯祖也。
李令质为万年令，有富人同行盗，系而按之。驸马韦擢策马入县救盗者，令质不从。擢乃谮之于中宗。中宗怒，临轩召见，举朝为之恐惧。令质奏曰：“臣必以韦擢与盗非亲非故，故当以货求耳。臣岂不惧擢之势，但申陛下法，死无所恨。”中宗怒解，乃释之。朝列贺之，曰：“设以获谴，流于岭南，亦为幸也。”
