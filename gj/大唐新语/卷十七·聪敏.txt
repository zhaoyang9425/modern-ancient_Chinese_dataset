贞观中，有雄雉集于东宫明德殿，太宗问群臣曰：“是何祥也。”褚遂良对曰：“昔秦文公时，有童子化为雉，雌者鸣于陈仓，雄者鸣于南阳，童子言曰：‘得雄者王，得雌者霸。’文公以为宝鸡祀。汉光武膺得雄之祥，遂起南阳而有四海。陛下旧封秦王，故雄雉见于秦地，所以彰明德也。”太宗悦曰：“立身之道，不可无学。遂良博识，深可重也。”
秦府仓曹李守素尤谙氏族，时人号为“肉谱”。虞世南语人曰：“昔任彦升善译经籍，称为‘五经笥’，今宜改仓曹为‘人物志’。”
太宗尝出行，有司请载书以从。太宗曰：“不须，虞世南在，此行秘书也。”南为秘书监，于省后堂集群书中奥义，皆应用者，号《北堂书钞》。今此堂犹存，其书盛行于代。
卢庄道，年十三，造于父友高士廉，以故人子引坐。会有献书者，庄道窃窥之，请士廉曰：“此文庄道所作。”士廉甚怪之，曰：“后生何轻薄之行！”庄道请讽之，果通。复请倒讽，又通。士廉请叙良久，庄道谢曰：“此文实非庄道所作，向窥记之耳。”士廉即取他文及案牍试之，一览倒讽，并呈己作文章。士廉具以闻，太宗召见，策试，擢第十六，授河池尉。满，复制举，擢甲科。召见，太宗识之曰：“此是朕聪明小儿耶！”授长安尉。太宗将录囚徒，京宰以庄道幼年，惧不举，欲以他尉代之。庄道不从，但闲瑕不之省也。时系囚四百余人，令丞深以为惧。翌日，太宗召囚，庄道乃徐状以进，引诸囚入。庄道评其轻重，留系月日，应对如神。太宗惊异，即日拜监察御史。
冯智戴，高州首领盎之子。贞观初，奉盎并入朝。太宗闻其善兵法，试指山际云以问之曰：“其下有贼，今日可击否？”对曰：“可击。”问：“何以知之？”对曰：“云形似树，日辰在金；金能制木，击之必胜。”太宗奇之，授左武卫将军。
王义方，博学有才华，杖策入长安，数月，名动京师。敕宰相与语，侍中许敬宗以员外郎独孤悊有词学，命与义方谭及史籍，屡相诘对。义方惊曰：“此郎何姓？”悊曰：“独孤。”义方曰：“识字耶！”悊不平之，左右亦愤愤。斯须复相诘，乃错乱其言，谓悊曰：“长孙识字耶！”若此者再三，悊不胜忿怒，对敬宗殴之。敬宗曰：“此拳虽俊，终不可为。”乃黜悊，拜义方为侍御史。
贾嘉隐，年七岁，以神童召见。时太尉长孙无忌、司空李绩于朝堂立语，李戏之曰：“吾所倚者何树？”嘉隐对曰：“松树。”李曰：“此槐也，何忽言松？”嘉隐曰：“以公配木，则为松树。”无忌连问之曰：“吾所倚者何树？”嘉隐曰：“槐树。”无忌曰：“汝不能复矫对耶！”嘉隐应声曰：“何须矫对，但取其以鬼配木耳。”绩曰：“此小儿作獠面，何得如此聪明？”嘉隐又应声曰：“胡面尚为宰相，獠面何废聪明！”绩状貌胡也。
费言忠，数岁记讽书，一日万言。七岁神童擢第，事亲以孝闻，迁监察御史。时有事辽海，委以支度军粮，还奏便宜，迁侍御史。高宗问辽东事急，言忠奏：“辽东可平。”画其山川地势，皆如目见。又问诸将所能，言忠对曰：“李绩先朝旧臣，圣鉴所委。庞同善虽非斗将，所持军严整。薛仁贵勇冠三军，名可震敌。高偘俭素自处，中果有谋。契苾何力沉毅持重，有统御才，颇、剪之俦。诸将夙夜小心，忠身忧国，莫逮于李绩。”高宗深纳之，累迁吏部员外。
魏奉古，制举推第，授雍丘尉。尝日公宴，有客草序五百言。奉古览之曰：“皆旧文。”援笔倒疏之。草序者默然自失，列坐抚掌。奉古徐笑曰：“适览记之，非旧习也。”由是知名。时姚珽莅汴州，群寮毕谒。珽召奉古前，曰：“此聪明尉耶！”他日，持厩目令示奉古。奉古一览便讽千余。珽惊起曰：“仕宦四十年，未尝见此。”终兵部侍郎。
裴琰之，弱冠为同州司户，但以行乐为事，略不视案牍。刺史李崇仪怪之，问户佐，户佐对：“司户小儿郎，不闲书判。”数日，崇仪谓琰之曰：“同州事物殷系，司户尤甚。公何不别求京官，无为滞此司也。”琰之唯诺。复数日，曹事委积。众议以为琰之不知书，但遨游耳。他日，崇仪召入，励而责之。琰之出问户佐曰：“文案几何？”对曰：“急者二百余道。”琰之曰：“有何多，如此逼人？”命每案后连纸十张，令五六人供研墨点笔。琰之不上厅，语主案者略言其事意，倚柱而断之，词理纵横，文笔灿烂，手不停缀，落纸如飞。领州官寮，观者如堵。既而回案于崇仪，崇仪曰：“司户解判耶？”户佐曰：“司户大高手笔。”仍未之奇也。比四五案，崇仪悚怍，召琰之，降阶谢曰：“公词翰若此，何忍藏锋，以成鄙夫之过？”由此名动一州。数日，闻于京邑，除雍州判司。子漼，开元中为吏部尚书。
李嗣真，聪敏多才能，以许州判佐直弘文馆。高宗东封还，幸孔子庙，诏赠太师，命有司为祝文。司文郎中富少颖、沙直撰进，不称旨，御笔瀎破，付左寺丞。贺兰敏之以下战栗，遽召嗣真，岝笔立成。其章句云：“庶能不遣百代，助损益而可知；求鉴千年，同比肩而为友。”高宗览之，问曰：“谁作此文？”有司言：“嗣真。”高宗曰：“此人那解我意，遂有此句！”诏加两阶。时敏之恃宠骄盈，嗣真审其必败，谓所亲曰：“久荫大树，或有颠坠，吾属无赖矣。”因饥年，讽执政求出，为义乌令。敏之，则天姊子也，无何果败。
天授中，寿春郡王成器等五人同日册命。有司忘载册文，及百寮在列，方知阙礼。宰臣以下，相顾失色，中书舍人王剧立召小吏五人，各执笔，口授分写，斯须而毕。词理典赡，举朝叹伏。
唐休璟为灵武大总管，谙练边事，自碣石西逾四镇，绵亘万里，山川要害，皆记在目前。先是，突厥与诸蕃相攻，安西道绝。表奏押至，则天令宰臣商度事宜。休璟俄顷草奏，便施行。居十余日，安西道果奏请兵马应接，程期一如所画。则天谓休璟曰：“恨用卿晚。”乃委以政事，谓魏元忠等曰：“休璟谙练边事，卿等十当一也。”
玄宗幸成都，给事中裴士淹从。士淹聪悟柔顺，颇精历代史。玄宗甚爱之，马上偕行，得备顾问。时肃宗在凤翔，每有大除拜，辄启闻。房管为将，玄宗曰：“此不足以破贼也。”历评诸将，并云“非灭贼材。”又曰：“若姚崇在，贼不足灭也。”因言崇之宏才远略。语及宋璟，玄宗不悦曰：“彼卖直以沽名耳。”历数十余人，皆当其目。至张九龄，亦甚重之。及言李林甫，曰：“妒贤嫉能，亦无敌也。”士淹因启曰：“既知，陛下何用之久耶！”玄宗默然不应。
