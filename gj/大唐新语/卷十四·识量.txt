大理卿孙伏伽，自万年县法曹上书论事，擢侍书御史，即御史中丞也。虽承内旨，而制命未下。伏伽自朝还家而卧，不见颜色。斯须侍御史已下造门，子孙惊喜以报，伏伽徐起以见之。时人方之顾雍。伏伽与张玄素，隋末俱为尚书令史，既官达后，伏伽谈论之际，了不讳之。太宗尝问玄素。玄素以实对，既出，神采沮丧，如有所失。众咸推伏伽之弘量。
高丽莫离支盖苏文贡白金，褚遂良进曰：“莫离支弑其君，陛下以之兴兵，将吊伐，为辽东之人报主之耻。古者讨弑君之贼，不受其赂。昔宋督遗鲁君以郜鼎，桓公受之于太庙，臧哀伯谏以为不可。《春秋》书之，百王所法。受不臣之筐篚，纳弑逆之朝贡，不以为愆，何以示后。臣谓莫离支所献不宜受。”太宗从之。
王方庆为凤阁侍郎知政事，患风俗偷薄，人多苟且，乃奏曰：“准令式：齐缞、大功未葬，并不得朝会。仍终丧，不得参燕乐。比来朝官不依礼法，身有哀惨，陪厕朝贺，手舞足蹈，公违宪章。名教既亏，实玷皇化。请申明程序，更令禁止。”则天从之。方庆，周司空褒之曾孙，博通群书，所著论凡二百余卷，尤精《三礼》，好事者多访之，每所酬答，咸有典据，时人编次之，名曰《礼杂问》。聚书甚多，不减秘阁。至于图画，亦多异本。子晙，工札翰，善琴棋，少聪悟而性严整，历殿中侍御史。
徐有功，为秋官郎中、司刑少卿，历居法官，数折大狱，持平守正，不以生死易节，全活者数千百家。有鹿城主簿潘好礼者，慕其为人，乃着论称有功断贤于张释之，其略曰：“释之为廷尉，天下无冤人；有功之断狱，亦天下无冤人。然释之所行甚易，徐公所行甚难。难易之间，优劣可知矣！”君子以为知言。
狄仁杰为内史，则天谓之曰：“卿在汝南，甚有善政，欲知谮卿者乎？”仁杰谢曰：“陛下以臣为过，臣当改之。陛下明臣，臣之幸也。若臣不知谮者，并为友善，臣请不知。”则天深加叹异。
张文瓘为侍中，同列宰相以政事堂供馔珍美，请减其料。文瓘曰：“此食，天子所以重枢机，待贤才也。若不任其职，当自陈乞，以避贤路，不宜减削公膳，以邀虚名。国家所贵，不在于此。苟有益于公道，斯不为多也。”初为大理卿，旬日决遣疑狱四百余条，无一人称屈。文瓘尝卧疾，系囚设斋以祷焉，乃迁侍中，诸囚一时恸哭。其得人心如此。四子，潜、沛、洽、涉，皆至三品，时人呼为“万石张家”。咸以为福善之应也。
房光庭任侠不拘小节。薛昭坐流放而投光庭，光庭匿之。既露，御史陆遗逼之急，光庭惧，乃见执政。执政诘之曰：“公郎官，何为匿此人为？”光庭曰：“光庭与薛昭有旧，途穷而归光庭。且其所犯非大故，光庭得不纳之耶？若擒以送官，居庙堂者，复何以见待？”执政义之，出为磁州刺史。
神龙初，将合祔则天于干陵。给事中严善思上疏谏曰：“汉时诸陵，皇后多不合葬。魏晋已来，始有合葬。伏愿依汉朝之故事，改魏晋之颓纲，于干陵之旁，更择吉地。”疏奏不纳，有识之士咸是之。
开元初，玄宗诏太子宾客元行冲修魏征撰次《礼记疏》，拟行之于国学，及成，奏上之，中书令张说奏曰：“今上《礼记》，是戴圣所编，历代传习，已向千载，着为经教，不可刊削。至魏，孙炎始改旧本，以类相比，有同钞书，先儒所非，竟不行用。贞观中，魏征因炎旧书，更加厘正，兼为之注。先朝虽加赐赉，其书亦竟不行。今行冲勒成一家，然与先儒义乖，章句隔绝。若欲行用，窃恐未可。”诏从之，留其书于内府，竟不颁下。时议以为：说之通识，过于魏征。
玄宗尝赐握兵都将郭知运等四人天军节度，太原尹王皎独不受，上表曰：“臣事君，犹子事父。在三之义，宁有等差。岂有经侍宫闱多臣子敢当恩贶？”以死自誓，固辞不受，优诏许之。
张说拜集贤学士，于院厅宴会，举酒，说推让不肯先饮，谓诸学士曰：“学士之礼，以道义相高，不以宫班为前后。说闻高宗朝修史学士有十八九人。时长孙太尉以元勇之尊，不肯先饮，其守九品官者，亦不许在后，乃取十九杯，一时举饮。长安中，说修《三教珠英》，当时学士亦高卑悬隔，至于行立前后，不以品秩为限也。”遂命数杯，一时同饮，时议深赏之。
李适之性简率，不务苛细，人吏便之。雅好宾客，饮酒一斗不乱，延接宾朋，昼决公务，庭无留事。及为左相，每事不让李林甫。林甫憾之，密奏其“好酒，颇妨政事”。玄宗惑焉，除太子少保。适之遽命亲故欢会，赋诗曰：“避贤初罢相，乐圣且衔杯，为问门前客，今朝几个来。”举朝伏其度量。适之在门下也，性疏而不忌。林甫尝卖之曰：“华山之下，有金矿焉，采之可以富国。上未之知耳。”适之心善其言，他日款曲奏之，玄宗大悦。顾问林甫，对曰：“臣知之久矣。华山，陛下本命，王气所在，不可发掘。故臣不敢言。”适之由是渐见疏退。林甫阴构陷之，贬于袁州，遣御史罗奭就州处置。适之闻命排马牒到，仰药而死。子霅，亦见害。
牛仙客为凉州都督，节财省费，军储所积万计。崔希逸代之，具以闻。诏刑部尚书张利贞覆之，有实。玄宗大悦，将拜为尚书。张九龄谏曰：“不可，尚书，古之纳言，有唐已来，多用旧相居之。不然，历践内外清贵之地、妙行德望者充之。仙客本河湟一吏典耳，拔升清流，齿班常伯，此官邪也。又欲封之，良为不可。汉法，非有功不封。唐尊汉法，太宗之制也。边将积谷帛，缮兵器，盖将帅之常务。陛下念其勤劳，赏之金帛可也，尤不可列地封之。”玄宗怒曰：“卿以仙客寒士嫌之耶？若是，如卿岂有门籍！”九龄顿首曰：“荒陬贱类，陛下过听，以文学用臣。仙客起自胥吏，目不知书。韩信，淮阴一壮士耳，羞与绛、灌同列。陛下必用仙客，臣亦耻之。”玄宗不悦。翌日，李林甫奏：“仙客，宰相材，岂不堪一尚书？九龄文吏，拘于古义，失于大体。”玄宗大悦，遂擢仙客为相。先是，张守珪累有战功，玄宗将授之以宰相。九龄谏曰：“不可。宰相者，代天理物，有其人而后授，不可以赏功。若开此路，恐生人心。《传》曰：‘国家之败，由官邪也。’官滥爵轻，不可理也。若赏功臣，即有故事。”玄宗乃止。九龄由是获谴。自后朝士惩九龄之纳忠见斥，咸持禄养恩，无敢庭议矣。
