徐文远，齐尚书令孝嗣之孙，江陵被虏至长安，家贫，无以自给。兄林，鬻书为事。文远每阅书肆，不避寒暑，遂通《五经》，尤精《左氏》。仕隋国子博士，越王侗以为祭酒。大业末，洛经饥馑，因出樵采，为李密所得。密即其门人也，令文远南面坐，率其徒属北面拜之。远谓密曰：“将军欲为伊、霍，继绝扶倾，鄙虽迟暮，犹愿尽力。若为莽、卓，迫险乘危，老夫耄矣，无能为也。”密谢曰：“敬闻命矣。”密败，归王充。充亦曾受业，见之大悦，给其廪食。文远每见充，必尽敬拜之。或问曰：“闻君倨见李密，而敬王公，何也？”答曰：“李密君子，能受郦生之揖；王公小人，有杀故人之义。相时而动，岂不然欤！”入朝，迁拜国子博士，甚为太宗所重。孙有功，为司刑卿，持法宽平，天下赖之。
赵郡王孝恭，少沉敏，有识量。及为佐命元勋，身极崇盛。尝谓所亲：“吾所居宅，微为壮丽，非吾心也。将卖之，别管一所，粗充事而已。身没之后，诸子若才，守此足矣；不才，冀免他人所利也。”事未果，暴薨。
宋守敬，为吏清白谨慎，累迁台省，终于绛州刺史。其任龙门丞，年已五十八，数年而登列岳。每谓寮曰：“公辈但守清白，何忧不迁？俗云‘双陆无休势’，余以为仕宦亦无休势，各宜勉之。”
狄光嗣，仁杰长子也，历淄、许、贝等州刺史。居丧备礼，睿宗朝，起复太府少卿。光嗣频表不赴。乃降敕曰：“朕念卿家门忠于王室，夺卿情理，以展殊恩。屡表固陈，词理恳至，循环省览，有足可矜。今遂所请，用劝浮薄。待卿情理云毕，更俟后命。”仍编入史。
赵武盖，少孤，生于河右，遂狎弋猎，获鲜禽以膳其母。母勉之以学，武盖不从，母歔欷谓曰：“汝不习典坟，而肆情畋猎，吾无望及！”不御所膳。感激而学焉，数年博通经史，进士擢第，侍御史，着《河西人物志》，有集行于代。
赵彦昭，兵部侍郎，知政事，封耿国公。睿宗朝，左授岳州司马而终。张说为岳州，着《五君咏》述彦昭曰：“耿公山岳灵，思远神亦妙。鸷鸟峻操立，哀玉振清调。叶赞休明启，恩华日月照。何意瑶台云，风吹落红缴。湘流下浔阳，洒泪一投吊。”为时贤器重如此。
韩思彦，以御史巡察于蜀。成都富商积财巨万，兄弟三人分资不平争诉。长吏受其财贿，不决与夺。思彦推案数日，令厨者奉乳自饮讫，以其余乳赐争财者，谓之曰：“汝兄弟久禁，当饥渴，可饮此乳。”才遍，兄弟窃相语，遂号哭攀援，相咬肩膊，良久不解，但言曰：“蛮夷不识孝义，恶妻儿离间，以至是。侍御岂不以兄弟同母乳耶？”复擗踊悲号不自胜，左右莫不流涕。请同居如初。思彦以状闻，敕付史官，时议美之。
张汯，自左拾遗左授许州司户，有侍佐自相殴竞者，汯曰：“礼宗贤，尚齿者，重耆德也。奈何耆旧而有喧竞，此牧宰之政不行耳。汯主司户，忝参其议。”乃举罚刺史以下俸，行乡饮之礼，竞者惭谢而退。风俗为之改焉。
开元初，工部尚书魏知古卒。宋璟闻之，叹曰：“叔向古之遗直，子产古之遗爱；能兼之者，其魏公乎！”
