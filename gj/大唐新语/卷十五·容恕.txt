崔善为，明天文历算，晓达时务，为尚书左丞。令史恶其明察，乃为谤书曰：“崔子曲如钩，随时待封侯。”高宗谓之曰：“浇薄之后，人多丑政。昔北齐奸吏，歌斛律明月，高纬暗主，遂灭其家。朕虽不明，幸免斯事。”乃构流言者罪之。
李靖征突厥，征颉利可汗，拓境至于大漠。太宗谓侍臣曰：“朕闻：主忧臣辱，主辱臣死。往者国家草创，太上皇以百姓之故，称臣于突厥，未尝不痛心疾首，志灭匈奴。今暂劳偏师。无往不捷，单于稽首，耻其雪乎！”群臣皆呼：“万岁！”御史大夫温彦博害靖之功，劾靖军无纪纲，突厥宝货，乱兵所分。太宗舍而不问。及靖凯旋，进见谢罪，太宗曰：“隋将史万岁破突厥，有功不赏，以罪致戮。朕则不然，当舍公之罪，录公之勋也。”
契苾何力，铁勒酋长也。太宗征辽，以为前军总管。军次白雀城，被槊中腰，疮重疾甚。太宗亲为傅药，及城破，敕求得伤何力者，付何力令自杀之。何力奏曰：“犬马犹为主，况于人乎？彼为其主致命，冒白刃而刺臣者，是义勇士也。不相识，岂是冤仇？”遂舍之。
裴玄本好谐谑，为户部郎中。时左仆射房玄龄疾甚，省郎将问疾，玄本戏曰：“仆射病可，须问之；既甚矣，何须问也？”有泄其言者。既而随例候玄龄，玄龄笑曰：“裴郎中来，玄龄不死矣。”
刘童为御史、东都留台，时兰謩为留守，辄役数百人修宫内。刘童为盛夏不宜擅役工力，謩拒之曰：“别奉进旨。”童奏之，诏决謩二十下，谪岭南。童后因他事左授临朐令。时有敕令上佐县令送租，謩已为司农卿，知出纳。謩雅知童清介，不以曩事嫌恶，乃召仓吏谓之曰：“刘侍御顷在宪司，革非惩违，今亲自送租，固无瑕玷。数州行纳，与刘侍御同行，亦必无欠折。”一切令受纳，更无所问。时人赏謩忠恕。（注：刘名灵童。）
苏良嗣为洛州长史，坐妻犯赃，左迁冀州刺史。及事释，妻妹诣良嗣，初无恨色，谓之曰：“牧守迁转出入是常，不闻有所累也。”后为荆州长史，高宗使中宫缘江采异竹，植于苑内。中官科船载行，所在纵暴。还过荆州，良嗣因之上疏切谏。高宗谓则天曰：“吾约束不严整，果为良嗣所怪乎！”诏慰谕，便令弃竹于江中。荆州旧有河东寺，后梁萧詧为其兄河东王所造，良嗣见而惊曰：“此在江汉之间，与河东有何关涉？”遂奏改之。良嗣寡学，深为人所笑。
卢承庆为吏部尚书，总章初，校内外官考。有一官督运，遭风失米，承庆为之考曰：“临运损粮，考中下。”其人容止自若，无一言而退。承庆重其雅量，改注曰：“非力所及，考中中。”既无喜容，亦无愧词。又改曰：“宠辱不惊，考中上。”众推承庆之弘恕。
皇甫文备与徐有功同案制狱，诬有功党逆人，奏成其罪。后文备为人所告，有功讯之在宽。或谓有功曰：“彼曩将陷公于死，今公反欲出之，何也？”有功曰：“尔所言者，私忿；我所守者，公法。安得以私害公乎？”
娄师德，弱冠进士擢第。上元初，吐蕃强盛，诏募猛士以讨之，师德以监察御史应募。高宗大悦，授朝散大夫，专总边任。前后四十余年，恭勤接下，孜孜不怠，而朴忠沉厚，心无适莫。狄仁杰入相也，师德密荐之。及为同列，颇轻师德，频挤之外使。师德知之而不憾。则天觉之，问仁杰曰：“师德贤乎？”对曰：“为将谨守，贤则臣不知。”又问：“师德知人乎？”对曰：“臣尝同官，未闻其知人。”则天曰：“朕之用卿，师德实荐也，亦可谓知人矣。”仁杰大惭而退，叹曰：“娄公盛德，我为其所容，莫窥其际也。”当危乱之朝，屠灭者接踵，而师德以功名终始，识者多之。初，师德在庙堂，其弟某以资高拜代州都督，将行，谓之曰：“吾少不才，位居宰相，汝今又得州牧，叨据过分，人所嫉也。将何以终之？”弟对曰：“自今虽有唾某面者，亦不敢言，但自拭之，庶不为兄之忧也。”师德曰：“此适为我忧也。夫前人唾者，发于怒也。汝今拭之，是逆前人怒也。唾不拭将自干，何如笑而受之？”弟曰：“谨受教。”师德与人不竞，皆此类也。
杨再思为玄武尉，使于京，舍于客院。盗者窃其囊袋，邂逅遇之，盗者谢罪。再思曰：“足下有遗行，勿复声，恐傍人害足下。但留公文，余并仰遗。”不形颜色。时人莫测其量。累官至纳言。则天朝，旱涝，辄闭坊市南门以禳之。再思晨入朝，值一重车，将牵出西门。峻而又滑，驭者遽叱牛不前，乃骂曰：“一群痴宰相，不能和得阴阳而闭坊门，遣我汇行如此辛苦！”再思徐谓之曰：“你牛亦自弱，不得嗔他宰相。”
陆象先为蒲州刺史，有小吏犯罪，但慰勉而遣之。录事曰：“此例皆合与杖。”象先曰：“人情相去不远，此岂不解吾意。若论必须行杖，当自汝始。”录事惭惧而退。常谓人曰：“天下本自无事，只是愚人扰之，始为烦耳。但静其源，何忧不简？”前后历典数州，其政如一，人吏咸思之。
端午日，玄宗赐宰臣钟乳。宋璟既拜赐，而命医人炼之。医请将归家炼，子弟谏曰：“此乳珍异，他者不如，今付之归，恐招欺换。”璟诫之曰：“自隐尔心然，疑他心耶？仗信示诚，犹恐不至，矧有猜责，岂可得乎？”
