自庖牺画卦，文字聿兴，立记注之司，以存警诫之法。《传》称左史记书，《尚书》是也；右史记事，《春秋》是也。洎唐虞氏作，木火递兴，虽戢干戈，质文或异。而九丘、八索，祖述莫殊。宣父删落其繁芜，丘明捃拾其疑阙，马迁创变古体，班氏遂业前书。编集既多，省览为殆。则拟虞卿、陆贾之作，袁宏、荀氏之录，虽为小学，抑亦可观。
尔来记注，不乏于代矣。圣唐御寓，载几二百，声明文物，至化玄风，卓尔于百王，辉映于前古。肃不揆庸浅，辄为篡述，备书微婉，恐贻床屋之尤；全采风谣，惧招流俗之说。
今起自国初，迄于大历，事关政教，言涉文词。道可师模，志将存古，勒成十三卷，题曰《大唐新语》。聊以宣之开卷，岂敢传诸奇人。
时，元和丁亥岁，有事于圜丘之月序。
