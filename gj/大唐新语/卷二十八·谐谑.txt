太宗尝宴近臣，令嘲谑以为乐。长孙无忌先嘲殴阳询曰：“耸膊成山字，埋肩不出头。谁家麟阁上，画此一猕猴？”询应声答曰：“索头连背暖，漫裆畏肚寒。只由心圂圂，所以面团团。”太宗敛容曰：“汝岂不畏皇后闻耶！”无忌，后之弟也。询为人瘦小特甚，寝陋而聪悟绝伦。读书数行俱下，博览古今，精究《苍》《雅》。初学王羲之书，渐变其体，笔力险劲，为一时之绝。
温彦博为吏部侍郎，有选人裴略被放，乃自赞于彦博，称解白嘲。彦博即令嘲厅前丛竹，略曰：“竹，冬月不肯凋，夏月不肯热，肚里不能容国土，皮外何劳生枝节？”又令嘲屏墙，略曰：“高下八九尺，东西六七步，突兀当厅坐，几许遮贤路。”彦博曰：“此语似伤博。”略曰：“即拔公肋，何止伤博（编按：脖之谐音）？”博惭而与官。
则天朝，诸蕃客上封事多获官赏，有为右台御史者。则天尝问张元一曰：“近日在外，有何可笑事？”元一对曰：“朱前宜着绿，录仁杰着朱。闾知微骑马，马吉甫骑驴。将名作姓李千里，将姓作名吴扬吾。左台胡御史，右台御史胡。”胡御史，元礼也；御史胡，蕃人为御史者。寻授别敕。
李义府尝赋诗曰：“镂月成歌扇，裁云作舞衣。自怜回雪影，好取洛川归。”有枣强尉张怀庆，好偷名士文章，乃为诗曰：“生情镂月成歌扇，出意裁云作舞衣。照镜自怜回云影，时来好取洛川归。”人谓之谚曰：“活剥王昌龄，生吞郭正一。”
元崇逵为果州司马，有一婢死，处分直典云：“逵家老婢死，驱使来久，为觅一棺木殡之。逵初到，家贫不能买得新者，但得经一用者充事即得。亦不须道逵买，直云君家自有须。”直典出说之，一州以为口实。
则天初革命，恐群心未附，乃令人自举。供奉官正员之外，置里行、拾遣、补阙、御史等，至有“车载斗量”之咏。有御史台令史将入台，值里行数人聚立门内。令史下驴，驱入其间。里行大怒，将加杖罚。令史曰：“今日过实在驴，乞数之，然后受罚。”里行许之。乃数驴曰：“汝技艺可知，精神极钝，何物驴畜，敢于御史里行！”诸里行羞赧而止。
京城流俗，僧、道常争二教优劣，递相非斥。总章中，兴善寺为火灾所焚，尊像荡尽。东明观道士李荣因咏之曰：“道善何曾善，云兴遂不兴，如来烧亦尽，唯有一群僧。”时人虽赏荣诗，然声称从此而减。
侯思止出自皂隶，言音不正，以告变授御史。时属断屠，思止谓同列曰：“今断屠宰，（鸡云）圭、（猪云）诛、（鱼云）虞、（驴云平）缕，（俱云）居不得（吃云）诘，空（吃）结（米云）弭（面）泥去，（如云）儒何得不饥？”侍御崔献可笑之。思止以闻，则天怒，谓献可曰：“我知思止不识字，我已用之，卿何笑也！”献可具以鸡猪之事对，则天亦大笑，释献可。
晋、宋以还，尚书始置员外郎分判曹事。国朝弥重其迁。旧例：郎中不历员外郎拜者，谓之“土山头果毅”，言其不历清资，便拜高品，有似长征兵士，便得边远果毅也。景龙中，赵谦光自彭州司马入为大理正，迁户部郎中。贺遂涉时为员外，戏咏之曰：“员外由来美，郎中望不优。谁言粉署里，翻作土山头。”谦光酬之曰：“锦帐随情设，金炉任意熏。唯愁员外署，不应列星文。”
益州每岁进柑子，皆以纸裹之。他时长吏嫌纸不敬，代以绸布。既而恐柑子为布所损，每怀忧惧。俄有御史甘子布使于蜀，驿使驰白长吏：“有御史甘子布至。”长吏以为推布裹柑子事，惧曰：“果为所推！”及子布到驿，长吏但叙以布裹柑子为敬。子布初不之知，久而方悟。闻者莫不大笑。子布好学，有文章，名闻当代。
王上客，自负其才，意在前行员外。俄除膳部员外，既乖本志，颇怀怅惋。吏部郎中张敬忠戏咏之曰：“有意嫌兵使，专心取考功。谁知脚蹭蹬，几落省墙东。”膳部在省东北隅，故有此咏。
玄宗初即位，邵景、萧嵩、韦铿并以殿中升殿行事。既而景、嵩俱加朝散，铿独不沾。景、嵩二人多须，对立于庭。铿嘲之曰：“一双胡子着绯袍，一个须多一鼻高。相对厅前搽早立，自言身品世间毛。”举朝以为欢笑。后睿宗御承天门，百僚备列，铿忽风眩而倒。铿既肥短，景意酬其前嘲，乃咏之曰：“飘风忽起团栾回，倒地还如着脚搥。昨夜殿上空行事，直为元非五品才。”时人无不讽咏。
窦怀贞为京兆尹。神龙之际，政令多门，京尉由墨敕入台者，不可胜数。或谓怀贞曰：“县官相次入台，县事多办否？”怀贞对曰：“倍办于往时。”问其故，怀贞曰：“好者总在，侥幸者去，故也。”闻者皆大噱。
姚崇为紫微令，旧例给、舍直次，不让宰相。崇以年位俱高，不依其请。令史持直簿诣之，崇批其簿曰：“告直令史，遣去又来。必欲取人，有同司命。老人年事，终不拟当。”给、舍见之欢笑，不复逼也。后遂停宰相直宿。
