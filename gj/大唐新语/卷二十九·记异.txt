沙门玄奘，俗姓陈，偃师人，少聪敏，有操行。贞观三年，因疾而挺志往五天竺国，凡经十七岁，至贞观十九年二月十五日，方到长安。足所亲践者一百一十一国，探求佛法，咸究根源。凡得经论六百五十七部，佛舍利并佛像等甚多。京城士女迎之，填城隘郭。时太宗在东都，乃留所得经像于弘福寺。有瑞气徘徊像上，移晷乃灭。遂诣驾，并将异方奇物朝谒。太宗谓之曰：“法师行后，造弘福寺，其处虽小，禅院虚静，可谓翻译之所。”太宗御制《圣教序》；高宗时为太子，又作《述圣记》，并勒于碑。麟德中，终于坊郡玉华寺。玄奘撰《西域记》十二卷，见行于代。著作郎敬播为之序。
袁天纲，益州人，尤精相术。贞观初，敕召赴京，途经利州。时武士彟为刺史，使相其妻杨氏。天纲曰：“夫人骨法，必生贵子。”乃遍召诸子令相之，见元庆、元爽，曰：“可至刺史，终亦迍否。”见韩国夫人，曰：“此女大贵，然亦不利。”则天时衣男子服，乳母抱出，天纲大惊曰：“此郎君神采奥澈，不易可知。”试令行。天纲曰：“龙睛凤颈，贵之极也。”转侧视之：“若是女，当为天子。”贞观末，高士廉问天纲曰：“君之禄寿，可至何所？”对曰：“今年四月死矣。”咸如其言。
则天时，新丰县东南露台乡，因风雨震雷，有山踊出，高二百尺，有池周回三顷，池中有龙凤之形，米麦之异。则天以为休祯，号曰“庆山”。荆州人俞文俊上书曰：“臣闻天气不和则寒暑并，人气不和而疣赘出，地气不和而堆阜出。今陛下以女主处阳位，反易刚柔，故地气隔塞而出变为灾。陛下谓之‘庆山’，臣以为非庆也。宜侧身修德，以答天谴。不然，祸立至。”则天大怒，流之岭南。
沙门一行，俗姓张，名遂，郯公公谨之曾孙。年少出家，以聪敏学行，见重于代。玄宗诏于光文殿改撰《历经》，后又移就丽正殿，与学士参校《历经》。一行乃撰《开元大演历》一卷，《历议》十卷，《历立成》十二卷，《历书》二十四卷，《七政长历》三卷，凡五部五十卷。未及奏上而卒。张说奏上，请令行用。初，一行造黄道游仪以进，御制《游仪铭》付太史监，将向灵台上，用以测候。分遣太史官大相元太等，驰驿往安南、朗、兖等州，测候日影，同以二分、二至之日正午时量日影，皆数年乃定。安南量极高二十一度六分，冬至日长七尺九寸二分，春秋二分长二尺九寸三分，夏至影在表南三寸三分。蔚州横野军北极高四十度，冬至日影长一丈五尺八分，春秋二分长六尺六寸二分，夏至影在表北二尺二寸九分。此二所为中土南北之极。其朗、兖、太原等州，并差殊不同。一行用勾股法算之，云：“大约南北极相去才八万余里。”修历人陈玄景亦善算术，叹曰：“古人云‘以管窥天，以蠡测海’，以为不可得而致也。今以丈尺之术而测天地之大，岂可得哉！若依此而言，则天地岂得为大也！”其后参校一行《历经》，并精密，迄今行用。
开元十五年正月，集贤学士徐坚请假往京兆葬其妻岑氏，问兆域之制于张说。说曰：“墓而不坟，所以反本也。三代以降，始有坟之饰，斯孝子永思之所也。礼有升降贵贱之度，俾存殁之道各得其宜。长安、神龙之际，有黄州僧泓者，能通鬼神之意，而以事参之。仆常闻其言，犹记其要：‘墓欲深而狭，深者取其幽，狭者取其固。平地之下一丈二尺为土界，又一丈二尺为水界，各有龙守之。土龙六年而一暴，水龙十二年而一暴，当其隧者，神道不安。故深二丈四尺之下可设窀穸。墓之四维，谓之折壁，欲下阔而上敛。其中顶谓之中樵，中樵欲俯敛而傍杀。墓中抹粉为饰，以代石垩。不置瓴甋瓷瓦，以其近于火。不置黄金，以其久而为怪。不置朱丹、雄黄、矾石，以其气燥而烈，使坟上草木枯而不润。不置毛羽，以其近于尸也。铸铁为牛豕之状像，可以御二龙。玉润而洁，能和百神，寘之墓内，以助神道。’僧泓之说如此，皆前贤所未达也。桓魋石椁，王孙倮葬，奢俭既过，各不得中。近大理卿徐有功，持法不滥，人用赖焉。及其葬也，俭不逾制。将穿墓者曰：‘必有异应，以旌若人。’果获石堂，其大如釜，中空外坚，四门八牖。占曰：‘此天所以祚有德也。’置其墓中，其后终吉。后优诏褒赠，宠及其子。开府王仁皎以外戚之贵，坟墓逾制，禭服明器，罗列千里。坟土未干，家毁子死。殷鉴不远，子其择焉。”
