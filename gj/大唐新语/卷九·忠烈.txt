李玄通刺定州，为刘黑闼所获，重其才，欲以为将军。曰：“吾荷朝恩，作藩东夏，孤城无援，遂陷虏庭。常守臣节，以忠报国，岂能降志，辄受贼官。”拒而不受。将吏有以酒食馈者，玄通曰：“诸君哀吾辱，故以酒食宽慰。吾当为君一醉。”谓守者曰：“吾能舞剑，可借吾刀。”守者与之。曲终，太息曰：“大丈夫受国恩，镇抚方面，不能保全所守，亦何面目视息哉！”以刀溃腹而死。高祖为之流涕，以其子为将军。
刘感镇泾州，为薛仁杲所围，感孤城自守。后督众出战，因为贼所擒。仁杲令感语城中曰：“援军已大败，宜且出降，以全家室。”感伪许之，及到城下，大呼曰：“逆贼饥饿，败在朝夕。秦王率十万众，四面俱集，城中勿忧，各宜自勉，以全忠节。”仁杲埋感脚至膝，射而杀之。垂死，声色愈厉。高祖遂追封平城郡公，谥曰“忠壮”。
常达为陇州刺史，为薛举将仵政所执以见举，达词色不屈。举指其妻谓达：“且识皇后否？”达曰：“只是一老妪，何足可识？”举奇而宥之。有奴贼帅张贵问达曰：“汝识我？”达曰：“汝逃奴耶！”瞋目视之。大怒，将杀之，人救获免。及贼平，高祖谓达曰：“卿之忠节，便可求之古人。”诏令狐德棻曰：“刘感、常达，当须载之史策。”后复拜陇州刺史。
尧君素为隋炀帝守蒲州，频败义师。高祖使屈突通至城下说之，君素悲不自胜。通泣谓君素曰：“义兵所临，无不响应。天时人事，可以意知。卿可早降，以取富贵。”君素曰：“主上委公以关中甲兵，付公以社稷名位，若自不思报效，何为人作说客耶！”通曰：“我力屈。”君素曰：“当今力犹未屈，何用多言？”通惭而退。高祖又令其妻至城下，谓之曰：“天命有归，隋祚已尽，君何自若，陷身祸败。”君素曰：“天下名义，岂妇人所知！”引弓射之，恸哭而去。君素寻知事必不济，要在守厄，数谓诸将曰：“隋室倾败，天命有归，吾当断颈以付诸君也。”俄为麾下所杀。后太宗幸河东，嘉其忠节，赠河东刺史。
屈突仲通，隋炀帝所任，留镇长安。义师既济河，通将兵至潼关，以御义师，遂为刘文静所败。通至归东都，不顾家属，文静遣通子寿往喻之。通曰：“昔与汝为父子，今为仇雠。”命左右射之。乃下马东向哭曰：“臣力屈兵散，不负陛下，天地鬼神，照臣此心。”洎见高祖，高祖曰：“何见之晚也？”通泣曰：“不能尽人臣之节，于此奉见，为本朝之辱，以愧相王。”高祖曰：“忠臣也。”以为兵部尚书。
萧瑀，贞观初为左仆射。太宗谓之曰：“武德六年已后，太上皇有废立之心而未定也。我当此日，实不为兄弟所容，实有大功而不蒙赏。卿不可以厚利诱，不可以刑戮惧，真社稷臣也。”因赐诗曰：“疾风知劲草，版荡识贞臣。”又谓之曰：“卿之守道眇身，古人无以过也。然善恶大明，有时而失。”瑀谢曰：“臣特蒙训诫，惟死忠良。虽死之日，犹生之年。”十七年，与长孙无忌等二十四人图形于凌烟阁。
安金藏为太常工人，时睿宗为皇嗣。或有诬告皇嗣潜有异谋者，则天令来俊臣按之。左右不胜楚毒，皆欲自诬，唯金藏大呼，谓俊臣曰：“公既不信金藏言，请剖心以明皇嗣不反。”则引佩刀自割，其五脏皆出，流血被地，气遂绝。则天闻，令舁入宫中，遣医人却内五脏，以桑白皮缝合之，傅药，经宿乃苏。则天临视，叹曰：“吾有子不能自明，不如汝之忠也。”即令停推。睿宗由是乃免。金藏后丧母，复于墓侧躬造石坟、石塔。旧源上无水，忽有涌出泉。又李树盛冬开花，大鹿挟其道。使卢怀慎以闻，诏旌其门闾。玄宗即位，追思金藏节，下制褒美，拜右骁卫将军，仍令史官编次其事。
李多祚，靺鞨酋长也，少以军功，历右羽林大将军，掌禁兵。神龙初，张柬之谓多祚曰：“将军在北门几年？”曰：“三十年。”柬之曰：“将军击鼓钟鼎食，贵宠当代，岂非大帝之恩。将军既感大帝殊泽，能有报乎大帝之子见在东官，易之兄弟欲危宗社。将军诚能报恩，正在今日。”多祚曰：“苟缘王室，惟相公所使，终不顾妻子性命。”因立盟誓，义形于色，遂与柬之定策诛易之等。以功封辽阳郡王，实八百户。后从节愍太子举兵，遇害，睿宗下诏，追复本官。
张敬之，则天时每思唐德，唯以禄仕，谓子冠宗曰：“吾今佩服，乃莽朝之服耳。”累官至春卿侍郎，当入三品，子弟将通由历于天官。有僧泓者，善阴阳算术，与敬之有旧，谓敬之曰：“六郎无烦求三品。”敬之曰：“弟子无所求，励此儿子耳。”敬之弟讷之，为司礼博士，有疾甚危殆，泓师指讷之曰：“八郎今日如临万仞间，必不坠矣。”皆如其言。
武三思乱政，寿春周憬，慷慨有节概，与驸马王同皎谋诛之。事发，同皎遇害，憬遁于比干庙自刎，临死谓左右曰：“韦后乱国，宠树奸佞。三思干上犯顺，虐害忠良。吾知其灭亡不久，可悬吾头于国门，观其身首异处而出。”又曰：“比干，忠臣也，傥神道有知，明我以忠见杀。”三思果败。
神龙初，桓彦范与张柬之等发北军入玄武门，斩张易之等，迁则天于上阳宫。柬之勒兵于景运门，将引诸武以诛之。彦范以大功既立，不欲多诛戮，遽解其缚。柬之固争不果。既而权归三思，诸同谋者咸曰：“斩我项者，桓彦范也。”彦范曰：“主上畴昔为英主，素有明断，吾留诸武，使自致耳。今日事势既尔，乃上天之命，岂人事乎？”寻并流放，为三思所害，海内咸痛之。
节愍太子以武三思乱国，起北军诛之。既而韦庶人与安乐公主翊中宗以登玄武门，千骑王欢憙倒戈击太子，太子兵散，走至鄠县，为宗楚客之党所害。三思尝令子宗训与安乐公主凌忽太子，太子积忿恨，遂举兵而死，兆庶咸痛之。
睿宗皇帝即位，悼太子殒身殉难，下诏曰：“曾氏之孝也，慈亲惑于疑听；赵虏之族也，明帝哀而望思。历考前闻，率由旧典。太子，大行之子，元良守器，往罗构间，困于谗嫉，莫顾斧钺，轻盗甲兵，有此诛夷，无不愤惋。今四凶灭服，十起何追，方申赤晕之冤，以抒黄泉之痛。可赠皇太子谥曰节愍。”先是，宗楚客、纪处讷、冉祖雍等奏言：“相王及太平公主与太子同谋，请收付狱。”中宗命御史中丞萧至忠鞫之，至忠泣而奏曰：“陛下富有四海，贵为天子，岂不能保持一弟一妹，受人罗织。宗社存亡，实在于此。臣虽至愚，窃为陛下不取。《汉书》云：‘一尺布，尚可缝；一斗粟，尚可舂；兄弟二人不相容。’愿陛下详之。且往者则天欲立相王为太子，相王累日不食，请迎陛下，固让之诚，天下传说。且明祖雍所奏，咸是构虚。”中宗纳其言，乃止。十起未详。
