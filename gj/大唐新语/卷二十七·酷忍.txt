太宗征辽东，留侍中刘洎与高士廉、马周辅太子于定州监国。洎兼左庶子，总吏、礼、户三尚书事。太宗谓之曰：“我今远征，使尔辅翊太子。社稷安危，所寄尤重，尔宜深识我意。”洎对曰：“愿陛下无忧，大臣有僣失者，臣谨即行诛。”太宗以其言发无端，甚怪之。诫之曰：“君不密则失臣，臣不密则失身。卿性疏而太健，必以自败。深宜诫慎，以保终吉。”及征辽还，太宗有疾，洎从外至，因大悲泣曰：“疾如此，独可忧圣躬耳！”黄门侍郎褚遂良诬奏洎云：“国家之事，不足虑也。正当辅少主，行伊、霍之事耳。大臣有异志，诛之自然定矣。”太宗疾愈，诏问其故。洎以实对，遂良执证之。洎引马周以自明。及问周，言如洎所陈。遂良固执曰：“同讳之耳。”遂赐洎死。遂良终于两朝，多所匡正；及其败也，咸以为陷洎之报焉。
吴王恪母曰杨妃，炀帝女也。恪善骑射，太宗尤爱之。承干既废，立高宗为太子，又欲立恪。长孙无忌谏曰：“晋王仁厚，守文之良主也。且举棋不定，前哲所戒。储位至重，岂宜数易？”太宗曰：“朕意亦如此，不能相违，阿舅后无悔也。”由是恪与无忌不协。高宗即位，房遗爱等谋反，敕无忌推之。遗爱希旨引恪，冀以获免。无忌既与恪有隙，因而毙恪。临刑，骂曰：“长孙无忌！窃弄威权，构害良善。若宗社有灵，当见其族灭！”不久，竟如其言。
高宗王皇后性长厚，未尝曲事上下。母柳氏，外舅奭，见内人尚官，又不为礼。则天伺王后所不敬者，倾心结之。所得赏赐，悉以分布。罔诬王后与母求厌胜之术。高宗遂有意废之。长孙无忌以下，切谏以为不可。时中书舍人李义府阴贼乐祸，无忌恶之，左迁璧州司马。诏书未至门下，李义府密知之，问计于中书舍人王德俭。王德俭曰：“武昭仪甚承恩宠，上欲立为皇后。犹豫未决者，直恐大臣异议耳。公能建策立之，则转祸为福，坐取富贵。”义府然其计，遂代德俭宿直，叩头上表，请立武昭仪。高宗大悦，召见与语，赐宝珠一斗，诏复旧官。德俭，许敬宗之甥也。瘿而多智，时人号曰“智囊”。义府于是与敬宗及御史大夫崔义玄、中丞袁公瑜等，观时变而布腹心矣。高宗召长孙无忌、李绩、于志宁、褚遂良，将议废立。绩称疾不至，志宁顾望不敢对。高宗再三顾无忌曰：“莫大之罪，无过绝嗣。皇后无子，今欲废之，立武士彟女，何如？”无忌曰：“先朝以陛下托付遂良，望陛下问其可否？”遂良进曰：“皇后出自名家，先帝为陛下所娶，伏事先帝，无违妇德。愚臣不敢曲从，上违先帝之旨。”高宗不悦而罢。翌日，又言之。遂良曰：“伏愿再三审思。愚臣上忤圣颜，罪当万死。但得不负先帝，甘心鼎镬。”因置笏于殿阶，曰：“还陛下此笏。”乃解巾叩头流血。高宗大怒，命引出。则天隔帘大声曰：“何不扑杀此獠！”无忌曰：“遂良受先帝顾命，有罪不可加刑！”翌日，高宗谓李绩曰：“册立武昭仪，遂良固执不从，且止。”绩曰：“陛下家事，何须问外人。”许敬宗又宣言于朝曰：“田舍儿剩种得十斛麦，尚欲换旧妇。况天子富有四海，立皇后有何不可？关汝诸人底事而生异议！”则天令人以闻，高宗意乃定。遂废王皇后及萧淑妃为庶人，囚之别院。高宗犹念之，至其幽所，见其门封闭极密，唯通一窍以通食器，恻然呼曰：“皇后、淑妃何在？复好在否？”皇后泣而言曰：“妾得罪，废弃以为宫婢，何敢窃皇后名！”言讫呜咽。又曰：“至尊思旧，使妾再见日月，望改此为回心院，妾再生之幸。”高宗曰：“朕即有处分。”则天知之，各杖一百，截去手，投于酒瓮中，谓左右曰：“令此两妪骨醉可矣。”初，令宫人宣敕示王后，后曰：“愿大家万岁。昭仪长承恩泽，死是吾分也。”次至淑妃，闻敕骂曰：“阿武狐媚，翻覆至此，百生千劫，愿我托生为猫儿，阿武为老鼠，吾扼其喉以报今日，足矣！”自此，禁中不许养猫儿。频见二人为祟，被发沥血，如死时状。则天恶之，命巫祝祈祷，祟终不灭。
则天以长孙无忌不附己，且恶其权，深衔之。许敬宗希旨乐祸，又伺其隙。会栎阳人李奉节告太子洗马韦季方、监察御史李巢交通朝贵，有朋党之事，诏敬宗推问。敬宗甚急，季方自杀。又搜奉节，得私书与赵师者。遂奏言：“赵师即无忌，少发，呼作赵师。阴为隐语，欲谋反耳。”高宗泣曰：“我家不幸，亲戚中顿有恶事。往年高阳公主与朕同气，与夫谋反。今阿舅复作恶心。近亲如此，使我惭见百姓，其若之何？”翌日，又令审问，敬宗奏曰：“请准法收捕。”高宗又泣曰：“阿舅果耳，我决不忍杀之。”竟不引问，配流黔州。则天寻使人逼杀之。凉州长史赵持满，与韩瑷、无忌姻亲，许敬宗惧为己患，诬其同反。追至京，考讯，叹曰：“身可杀，词不可辱！”吏更代占而结奏之，遂死狱中。尸于城西，亲戚莫敢视。友人王方翼叹曰：“栾布之哭彭越，大义也；周文之掩枯骸，至仁也。绝友之义，蔽主之仁，何以事君！”遂具礼葬之。高宗义之，不问。
周兴、来俊臣等，罗告天下衣冠，遇族者不可胜纪。俊臣案诏狱，特造十个大枷：一曰定百脉，二曰喘不得，三曰突地吼，四曰着即承，五曰失魂魄，六曰实同反，七曰反是实，八曰死猪愁，九曰求即死，十曰求破家。遭其枷者，宛转于地，斯须闷绝。又有枷名?尾?，棒名见即承；复有铁圈笼头，名号数十，大略如此。又与其徒侯思止、卫遂忠等，招集告事者数百人，造《告密罗织经》一卷，其意网罗平人，织成反状。每讯囚，先布枷棒于地，召囚前，曰：“此是作具。”见者魂魄飞越，罕不自诬。由是破家者已千数。则天不下阶序，潜移六合矣。天授中，春官尚书狄仁杰、天官侍郎任令晖、文昌左丞卢献等五人，并为所告。俊臣既以族人为功，苟引之承反，乃奏请一问即承同首，例得减死。乃胁仁杰等令承反。仁杰叹曰：“大周革命，万物维新。唐朝旧臣，甘从诛戮。反是实。”俊臣乃少宽之。其判官王德寿谓仁杰曰：“尚书事已尔，且得免死。德寿今业已受驱策，意欲求少阶级，凭尚书牵杨执柔，可乎？”仁杰曰：“若之何？”德寿曰：“尚书昔在春官，执柔任其司员外，引可也。”仁杰曰：“皇天后土，遣仁杰自行此事。”以头触柱，血流被面。德寿惧而谢焉。仁杰既承反，所司但待日刑，不复严备。仁杰求守者得笔砚，拆被头帛，书之叙冤，匿置于绵衣中，谓德寿曰：“时方热，请付家人去其绵。”德寿不之虑。仁杰子光远得衣中书，持以称变，得召见。则天览之悯然，问俊臣曰：“卿言仁杰等反，今子弟诉冤何多也？”俊臣曰：“此等何能自伏其罪？臣寝处甚安，亦不去巾带。”则天使人视之，俊臣遽命仁杰巾带。使者将复命，俊臣乃令德寿代仁杰等作《谢死表》，代署，附使者进之。则天召仁杰等谓曰：“卿承反何也？”仁杰等曰：“向若不承反，已死于枷棒矣。”则天曰：“何为作《谢死表》。”仁杰等曰：“无之。”出表示之，乃知代署。仁杰等五人获免。
孝敬帝仁孝英果，甚为高宗所钟爱。自升储位，敬礼大臣及儒学之士，未尝有过，天下归心焉。咸亨初，留在京师监国。时关中饥甚，孝敬令取廊下兵士粮视之，见有食榆皮、蓬实者，恻然哀之，命家令等给米使足。其仁惠如此。先是义阳、宣城二公主以母得罪，幽于掖庭，垂三十年不嫁。孝敬见之惊悯，遽奏出降。又请以沙苑地分借贫人。诏皆许之。则天大怒，即日以卫士二人配二公主。孝敬因是失爱，遇毒而薨，时年二十四。朝野莫不伤痛。
侯思止，贫寒无赖，事恒州参军高元礼家。则天朝，以告变授侍御史，按中丞魏元忠曰：“急承白司马，不然即吃孟青。”洛阳北有坂名白司马，将军有姓孟名青棒者。思止闾巷佣保，尝以此谓诸囚也。元忠词气不屈，思止倒曳之。元忠徐起曰：“我薄命，如乘恶驴而坠，脚为镫所挂，遂被曳耳。”思止愈怒，又曳之，曰：“汝拒捍制使，即奏斩之。”元忠曰：“侯思止，汝今为国家御史，须识轻重。必须魏元忠头，何不以锯截将，无为抑我承反。奈何佩服朱绂，亲衔天命，不能行正直事，乃言‘白司马、孟青’，是何言也？非魏元忠无人仰教！”思止乃引忠上阶，坐而问之。元忠容止自若。来俊臣党人与司刑府吏樊甚不叶，诬以谋反，诛之。其子诉冤于朝堂，无敢理者，乃引刀自刳其腹。秋官侍郎刘如璇不觉言唧唧而泪下。俊臣奏：“如璇党恶人。”下狱，如璇对曰：“年老，目遇风而泪下。”俊臣批之曰：“目下涓涓之泪，即是因风；口中唧唧之声，如何分雪？”处以绞刑。则天宥之，流于瀼州。子景宪诉冤，得征还，复本官。俊臣无文，其批，郑愔之词也。则天时，朝士多不自保，险薄之徒竞告事以求官赏。左司员外霍献可尝以头触玉阶，请杀狄仁杰、裴行本。行本，献可之舅也。既损额，以绿帛裹之幞头下，常令露出，冀则天见之。时人方之李子慎。子慎，诬告其舅以获五品，其母见其着绯衫，覆床涕泣曰：“此是汝舅血染者也！”
郭霸与来俊臣为罗织之党，尝按芳州刺史李思征，思征不承反，乃杀之。圣历中，思征出见霸，霸甚恶之，退朝遽归家，命人速请僧转经设斋。须臾，见思征从数十骑止其庭，诟曰：“汝枉陷我，今取汝。”霸周章惶怖，拔刀自刳腹而死。是日，闾里咸见焉。霸才气绝，思征亦没。太子谕德张元一以斋谐供奉。时中桥新成，则天问元一：“在外有何好事？”元一对曰：“洛桥成而郭霸死，即好事也。”则天默然。
武三思既废五王，虑为后患，乃令宣州司功参军郑愔告张柬之与王同皎同谋反。又令人阴疏韦后秽行，榜于天津桥，请行废黜。中宗大怒，付执政按之。诸相皆佯假寐，唯李峤、韦巨源、杨再思遽出承制，攘袂于其间。遂命御史大夫李承嘉深竟其事。承嘉奏云：“柬之等令人密为此榜，虽托废皇后为名，实有危君之计。请加族诛。”中宗大怒，遽令法司结罪。又讽皇太子上表，请夷柬之等三族。中书舍人崔湜又劝三思尽杀之，绝其归望。三思问：“谁可使者？”湜荐表兄周利贞，先为桓、景所恶，贬嘉州司马。三思即以利贞为南海都督，令矫诏杀之。唯桓彦范于竹槎上曳，肉尽而死。初，柬之惧三思谗，引湜以为耳目，自使伺其动静。湜反党三思以图柬之等。君子知湜之不免耳。
武三思干纪乱常，海内忿恚。张仲之、宋之逊、祖延庆等，谋于袖中发铜弩射之，伺便未果。之逊子昙知之，以告冉祖雍。祖雍以闻，则天敕宰臣与御史大夫李承嘉于新开门案问。诸相惧三思，但僶俛，佯不应仲之等。唯李峤独与承嘉耳语，令御史姚绍之密致力士七十余，引仲之对问。至则塞口反接，送于系所。绍之谓仲之曰：“张三，事不谐矣！”仲之固言三思反状，绍之命棒之而臂折。仲之大呼“天子”者七八，谓绍之曰：“反贼，我臂且折，当诉尔于天曹！”请裂汗衫与绍之，乃自诬反而族。绍之自此神气自若，朝庭侧目焉。寻坐赃污，宪司推之，获赃五十余贯，当死。韦庶人之党护之，得免，放于岭南。
