李大亮，隋末为贼所获，同辈余人皆死。贼帅张弼见而异之，独释与语，遂定交于幕下。大亮既贵，每怀张弼之恩。贞观末，张弼为将作丞，自匿不言。大亮过诸途而识之，持弼而泣，悉推家产以遗之，弼辞而不受。言于太宗曰：“臣有今日之荣贵，乃张弼之力也。乞回臣之官爵以复之。”太宗即以弼为中郎，俄迁代州都督。大亮性志忠谨，虽妻子不见惰容，外若不能言而内刚烈。房玄龄每称曰：“李大亮忠贞文武，有大将节，比之周勃、王陵矣。”后收葬五宗之无后者三十余柩，送终之礼莫不备具。所赐赏分遗亲戚。事兄嫂如父母焉。临终，叹曰：“吾闻礼：男子不死妇人之手。”于是命屏妇人。言毕而卒。家无余财，无珠玉以为含。亲戚孤遗，为大亮鞠养而服之如父者五十人。天下叹伏之。
高祖以唐公举义于太原，李靖与卫文升为隋守长安，乃收皇族害之。及关中平，诛文升等，次及靖。靖言曰：“公定关中，唯复私仇；若为天下，未得杀靖。”乃赦之。及为岐州刺史，人或希旨，告其谋反。高祖命一御史按之，谓之曰：“李靖反，且实便可处分。”御史知其诬罔，与告事者行数驿，佯失告状，惊惧，鞭挞行典，乃祈求于告事者曰：“李靖反状分明，亲奉进旨，今失告状，幸救其命，更请状。”告事者乃疏状与御史，验与本状不同。即日还以闻。高祖大惊，御史具奏，靖不坐。御史失名氏，惜哉！
封德彝，在隋见重于杨素。素乃以从妹妻之。隋文帝令素造仁智宫，引德彝为土工监。宫成，文帝大怒，曰：“杨素竭百姓之力，雕饰离宫，为吾结怨于天下。”素惶恐，虑得罪。德彝曰：“公勿忧，待皇后至，必有恩赏。”明日，果召素，良久方入对。独孤皇后劳之曰：“大用意，知吾夫妻年老，抚以娱心，盛饰此宫室，岂非孝顺。”赏赉甚厚。素退问德彝曰：“卿何以知之？”对曰：“至尊性俭，虽见而怒，然雅听后言。妇人唯丽是好，后心既悦，圣虑必移。所以知耳。”素叹曰：“揣摩之才，非吾所及也。”素时勋略在位，下唯激赏德彝，无其床曰：“封郎后时，必据吾座。”后素南征，泊海曲。素夜召之，德彝落海，人救而免，乃易衣见素。深加嗟赏，亟荐用焉。
薛收，隋吏部侍郎道衡之子，聪明博学。秦府初开，为记室参军。未几卒，太宗深追悼之，后谓房玄龄曰：“薛收不幸短命，若在，以中书令处之。”
魏征、王珪、韦挺俱事隐太子，时或称东宫有异图，高祖不欲彰其事，将黜免宫寮以解之。流挺、珪于隽州，征但免官。而征言于裴寂、封德彝曰：“征与韦挺、王珪，并承东宫恩遇，俱以被责退。今挺、珪得罪，而征独留，何也？”寂等曰：“此由在上，寂等不知。”征曰：“古人云，成王欲杀召公，周公岂得不知？”无何，挺等征还。
马周，少落拓不为州里所敬，补州助教，颇不亲事。刺史达奚怒杖之，乃拂衣去曹州，为浚仪令崔贤育所辱，遂感激，西之长安，止于将军常何家。贞观初，太宗命文武百官陈时政利害，何以武吏不涉学，乃委周草状。周备陈损益四十余条，何见之，惊曰：“条目何多也不敢以闻。”周曰：“将军蒙国厚恩，亲承圣旨，所陈利害，已形翰黑，业不可止也。将军即不闻，其可得耶！”何遂以闻。太宗大骇，召问何，遽召周，与语甚奇之。直门下省，宠冠卿相，累迁中书令。周所陈事：六街设鼓以代传呼，飞驿以达警急，纳居人税及宿卫大小交，即其条也。太宗有事辽海，诏周辅皇太子，留定州监国。及凯旋，高宗遣所留贵嫔承恩宠者，迓于行在。太宗喜悦问高宗，高宗曰：“马周教臣耳。”太宗笑曰：“山东辄窥我。”锡赉甚厚。及薨，太宗为之恸，每思之甚，将假道术以求见，其恩遇如此。初，周以布衣直门下省，太宗就命监察里行，俄拜监察御史。“里行”之名，自周始也。
岑文本，初仕萧诜，江陵平，授秘书郎，直中书校省。李靖骤称其才，擢拜中书舍人，渐蒙恩遇。时颜师古谙练故事，长于文诰。时无逮，冀复用之。太宗曰：“我自举一人，公勿复也。”乃以文本为中书侍郎，专与枢密。及迁中书令，归家有忧色。其母怪而问之，文本对曰：“非勋非旧，滥登宠荣，位高责重，古人所戒，所以忧耳！”有来贺者，辄曰：“今日也，受吊不受贺。”辽东之役，凡所支度，一以委之，神用顿竭。太宗忧之曰：“文本与我同行，恐不与我同反。”俄病卒矣。
太宗尝问侍臣曰：“朕子弟孰贤”魏征对曰：“臣愚，不能尽知，唯霍王元轨数与臣言，臣未尝不自失。”太宗曰：“卿以为前代谁比？”征曰：“经学文雅，亦汉之宣、平；至如孝行，古之曾、闵也。”由是宠遇弥厚，令聘征女为妃。
元轨，高祖子也，高祖崩，毁瘠过礼，恒衣布衣，示有终身之戚。尝使国令征赋，令曰：“请依诸王国赋贸易取利。”元轨曰：“汝为国令，当正吾失，反说吾以利也。”令惭而退。则天时，越王贞举兵。元轨随例配流，行至陈仓，死于槛中，天下冤痛之。
岑文本，太宗顾问曰：“梁陈名臣，有谁可称复有子弟堪引进否？”文本对曰：“顷日隋师入陈，百司奔散，莫有留者，唯袁宪独坐在后主之傍。王充将受禅，群寮劝进，宪子承家托疾，独不署名。此之父子，足称忠烈。承家弟承序，清贞雅操，实继兄风。”乃由是召拜晋王友记。高宗更赠金紫光禄大夫，吏部尚书。
随弘智，事父以孝闻，学通《三礼》、《汉》、《史》。武德中为詹事府主簿，与诸司同修六代史。又同令狐德棻、袁朗等修《艺文类聚》。事兄弘安，同于事父，凡所动止，咨而后行。累迁黄门侍郎。高宗令弘智于百福殿讲《孝经》，召宰臣以下听之。弘智演畅微言，略陈五孝，诸儒难问相继，酬应如响。高宗怡然曰：“朕颇耽坟籍，至于《孝经》，偏所留意。然孝之为德，弘益实深。故云：‘德教加于百姓，刑于四海。’是知《孝经》之益为大也。”顾谓弘智曰：“宜略陈此经切要者，以辅不逮。”弘智对曰：“昔者，天子有争臣七人，虽无道，不失其天下。微臣愿以此言奉献。”高宗大悦，赐彩二百疋，迁国子祭酒。文集二十卷行于代。
季逊为贝州刺史，甘露遍于庭中树。其邑人曰：“美政所致，请以闻。”逊谦退，寝其事。历官十七政，俸禄先兄弟嫂侄，谓其子曰：“吾厚尔曹以衣食，不如厚之以仁义，勿辞敝也。”天下莫不嗟尚。
姚崇初不悦学，年逾弱冠，常过所亲，见《修文殿御览》，阅之，喜，遂耽玩坟史，以文华著名。历牧常、扬，吏并建碑纪德。再秉衡轴，天下钦其公直。外甥任奕、任异，少孤，养在崇家，乃与之立家产，谓之曰：“汝，吾无间然矣，惜殊宗而代疏矣。”命与其子同名，冀无别也。时人多之。
张楚金，年十七，与兄越石同以茂才应举。所司以兄弟不可两收，将罢越石。楚金辞曰：“以顺则越石长，以才则楚金不如，请某退。”时李绩为州牧，叹曰：“贡才本求才行，相推如此，可双举也。”令两人同赴上京，俱擢弟，迁刑部尚书。后为周兴构陷，将刑，仰天叹曰：“皇天后土，岂不察忠臣乎奈何以无辜获罪！”因泣下。市人为之歔欷，须臾阴云四塞，若有所感。旋降敕免刑，宣未讫，天开朗，庆云纷郁。时人感其忠正孝悌之报。
狄仁杰为儿童时，门人被害者，县吏就诘之。众咸移对，仁杰坚坐读书。吏责之，仁杰曰：“黄卷之中，圣贤备在，犹未对接，何暇偶俗人而见耶！”以资授汴州判佐，工部尚书阎立本黜陟河南，仁杰为吏人诬告，立本惊谢曰：“仲尼云：‘观过，斯知仁矣。’足下可谓海曲明珠，东南遗宝。”特荐为并州法曹。其亲在河阳别业，仁杰赴任，于并州登太行，南望白云孤飞，谓左右曰：“吾亲所居，近此云下。”悲泣伫立，久之，候云移乃行。
高智周与郝处俊、来济、孙处约同寓于石仲览家。仲览，宣城人，而家于京都，破产以奉四子。尝因夜卧，各言其志。处俊曰：“愿秉枢轴一日足矣。”智周及济愿亦然。处约于被中遽起曰：“大丈夫枢轴不可冀，愿为通事舍人，殿庭周旋吐纳足矣。”仲览尝引相者观济等，相者曰：“四人皆贵极人臣，而石不及见矣。然来早贵，所惜末途屯踬。高达而最寿者。夫速登者易颠，徐进者少患，天之道也。”顾谓仲览曰：“公因四人而达。”后各从宦州县。及济领吏部，处约以瀛州判佐参选。引注之次，济遽索笔曰：“如志！如志！”注通事舍人。注毕，下阶叙平生，亦一时之美。智周后为费令，与佐官均分俸禄，累迁中书侍郎知政事。仲览，贞观末授兵部郎中，遂卒。而济等乃贵。咸如相所言。
魏元忠为二张所构，左授高婴尉。王晙密状以申明之。宋璟时为凤阁舍人，谓晙曰：“魏公且全已尔，今子冒其威严而理之，坐见子狼狈也。”晙曰：“魏公忠而获罪，晙为义所激，必颠沛无恨。”璟叹曰：“璟不能申魏公之枉，深负朝廷矣。”
裴景升为尉氏尉，以无异效，不居最课。考满，刺史皇甫亮曰：“裴尉苦节若是，岂可使无上考，选司何以甄录也俗号考终为‘送路考’，省校无一成者。然敢竭愚思，仰申清德，当冀中也。”为之词曰：“考秩已终，言归有日。千里无代步之马，三月乏聚粮之资。食唯半菽，室如悬磬。苦心清节，从此可知。不旌此人，无以激动。”时人咸称亮之推贤。景升之考，省知左最，官至青刺。
李福业为侍御史，与桓、敬等匡复皇室。及桓、敬败，福业放于番禺，匿志州参军敬元礼家。吏搜获之，与元礼俱死。福业将就刑，谢元礼曰：“子有老亲，为福业所累，愧其深矣。”元礼曰：“明公穷而归我，我得已乎？今贻亲以非疾之忧，深所痛切。”见者伤之。
尹思贞为青州刺史，勉百姓农桑，蚕有四登者。巡察使路敬潜届于境，部人以原蚕茧书旌。敬潜叹曰：“非善政所致，孰能至此！”遂以闻。玺书旌赏。或问思贞曰：“公敏行者，往与李承嘉忿竞，何几若斯？”思贞曰：“不能言者，时或有言。承嘉恃权相侮，仆义不受，然不知言之从何而至矣。”
张柬之，进士擢第，为清源丞，年且七十余。永昌初，勉复应制策。试毕，有传柬之考入下课者，柬之叹曰：“余之命也。”乃委归襄阳。时中书舍人刘允济重考，自下第升甲科，为天下第一，擢第，拜监察，累迁荆州长史。长安中，则天问狄仁杰曰：“朕要一好汉使，有乎？”仁杰对曰：“臣料陛下若求文章资历，则今之宰臣李峤、苏味道，亦足为之使矣。岂非文士龌龊，思大才用之，以成天下之务者乎？”则天悦曰：“此朕心也。”仁杰曰：“荆州长史张柬之，其人虽老，真宰相材也。且久不遇，若用之，必尽于国家。”则天乃召以为洛州司马。他日，又求贤。仁杰曰：“臣前言张柬之，尚未用也。”则天曰：“已迁之矣。”仁杰曰：“臣荐之，请为相也，今为洛州司马，非用之也。”乃迁秋官侍郎。及姚崇将赴灵武，则天令举外司堪为宰相者，姚崇曰：“张柬之沉厚有谋，能断大事，且其人年老，陛下急用之。”登时召见，以为同凤阁鸾台平章事，年已八十矣。与桓彦范、敬晖、袁恕己、崔玄晖等，诛讨二张，兴复社稷，忠冠千古，功格皇天云。
张沛为同州刺史，任正名为录事参军，刘幽求为朝邑尉。沛奴下诸寮，独呼二人为刘大、任大，若平常交。玄宗诛韦庶人，沛兄涉为殿中监，伏法，并及沛。沛将出就刑，正名时在假内，闻之遽出，止沛曰：“朝廷初有大艰，同州京之左辅，奈何单使一至，便害州将，请以死守之。”于是覆奏，而理沛于狱，曰：“正名若死，使君可忧，不然无虑也。”时幽求方立元勋，居中用事，遂免沛于难。
刘幽求既翊戴睿宗，后为中书令崔湜所构，放于番禺。湜令南海都尉周利贞杀之。时王晙为桂州都督，知利贞希时宰意，留幽求于桂州。利贞屡移牒索之，晙终不遣。湜又切逼晙遣幽求，晙报曰：“刘幽求有社稷大功，穷投于荒裔，无当死之罪，奈何坐观夷灭耶！”幽求惧不全，谓晙曰：“吾忤大臣而见保，恐势不可全，徒仰累耳。”晙曰：“足下所犯，非辜明也。晙如获罪，放于沧海，亦无所恨。”竟不遣，俄而湜诛，幽求复登用也。
韩琬，少负才华，长安中，为高邮主簿，使于都场，以州县徒劳，率然题壁曰：“筋力尽于高邮，容色衰于主簿，岂言行之缺，而友朋之过欤景龙中，自亳州司户应制，集于京，吏部员外薛钦绪考琬，策入高等，谓琬曰：‘今日非朋友之过欤’昔尝与魏知古、崔璩、卢藏用听《涅盘经》于大云寺，会食，之旧舍，偶见题壁。诸公曰：‘此高邮主簿叹后时耶？’顾问主人，方知足下，即末有含蓄意，祈以相汲，今日方申。”琬谢之曰：“士感知己，岂期十年之外，见君子之深心乎？”
张嘉贞落魄有大志，亦不自异，亦不下人。自平乡尉免归乡里，布衣环堵之中，萧然自得。时人莫之知也。张循宪以御史出，还次蒲州驿。循宪方复命，使务有不决者，意颇病之，问驿吏曰：“此有好客乎？”驿吏白以嘉贞，循宪召与相见，咨以其事积时疑滞者，嘉贞随机应之，莫不豁然。及命表，又出意外。他日，则天以问循宪，具以实对，因请以己官让之。则天曰：“卿能举贤，美矣。朕岂可无一官自进贤耶！”乃召见内殿，隔帘与语。嘉贞仪貌甚伟，神采俊杰，则天甚异之。因奏曰：“臣生于草莱，目不睹阙廷之事。陛下过听，引至天庭，此万代之一遇。然咫尺之间，若披云雾，臣恐君臣之道，有所未尽。”则天曰：“善。”遽命卷帘。翌日，拜监察御史。开元初，拜中书舍人，迁并州长史、天平军节度使。有告其反者，鞠之无状。玄宗将罪告事者，嘉贞谏曰：“准法：告事不实，虽有反坐，此则不然。天下无虞，重兵利器，皆委边将。若告事者一不当，随而罪之，臣恐握兵者生心，为他日之患。且臣备陛下腹心，不宜为臣以绝言事之路。”玄宗大悦，许以衡轴处之。嘉贞因曰：“臣闻时难得而易失，及其过也，虽贤圣不能为时。昔马周起徒步谒圣主，血气方盛。太宗用之尽其才，才五十而终。向用稍晚，则无及已。今臣幸少壮，陛下不以臣不肖，雅宜及时用之。他日衰老，何能为也！”玄宗曰：“卿第往太原，行当召卿。”卒用之为相。在职尚简易，善疏决，论者称之。
姜皎荐源干曜，玄宗见之，骤拜为相，谓左右曰：“此人仪形庄肃，似萧至忠，朕故用之。”左右对曰：“至忠以犯逆死，陛下何故比之？”玄宗曰：“我为社稷计，所以诛之。然其人信美才也。”至忠尝与友人期街中，俄而雪下，人或止之。至忠曰：“焉有与人期，畏雪不去？”遂命驾径往，立于雪中，深尺余，期者方至。及登廊庙，居乱后邪臣之间，不失其正。出为晋州刺史，甚有异绩。晚徒失职，为太平公主所引，与之图事，以及于祸害。
玄宗谓宰臣曰：“从工部侍郎有得中书侍郎者否？”对曰：“任贤用能，非臣等所及。”上曰：“苏颋可除中书侍郎，仍令移入政事院，便供政事食。”明日，加知制诰。有政事食，自颋始也。及入谢，固辞。上曰：“朕常欲用卿，每有一好官缺，即望诸宰臣论及，此皆卿之故人，遂无荐者，朕尝为卿叹息。中书侍郎，朕极重惜。自陆象先改后，朕每思无出卿者。”俄而，弟诜为给事中，颋上表陈让。上曰：“古来有内举不避亲者乎？”颋曰：“晋大夫祈奚是也。”上曰：“若然，朕自用苏诜，何得屡言近日即父子犹同中书，兄弟有何不得卿言非至公也。”他日，谓颋曰：“前朝有李峤、苏味道，时谓之苏李。朕今有卿及李乂，亦不谢之。卿所制文诰，朕自识之。自今已后，进书皆须别录一本，云臣某撰，朕便留箧中也。”至今为故事。
