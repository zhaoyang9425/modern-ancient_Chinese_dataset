晏子聘于吴，吴王曰：“敢问长保威彊勿失之道若何？”
晏子对曰：“先民而后身，先施而后诛；彊不暴弱，贵不凌贱，富不傲贫；百姓并进，有司不侵，民和政平；不以威彊退人之君，不以众彊兼人之地；其用法，为时禁暴，故世不逆其志；其用兵，为众屏患，故民不疾其劳：此长保威彊勿失之道也。失此者危矣！”吴王忿然作色，不说。
晏子曰：“寡君之事毕矣，婴无斧锧之罪，请辞而行。”遂不复见。
