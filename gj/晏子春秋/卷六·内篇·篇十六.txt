景公禄晏子以平阴与棠邑，反市者十一社。晏子辞曰：“吾君好治宫室，民之力弊矣；又好盘游玩好，以饬女子，民之财竭矣；又好兴师，民之死近矣。弊其力，竭其财，近其死，下之疾其上甚矣！此婴之所为不敢受也。”
公曰：“是则可矣。虽然，君子独不欲富与贵乎？” 晏子曰：“婴闻为人臣者，（先国后家，）先君后身；安国而度家，宗君而处身，曷为独不欲富与贵也！”
公曰：“然则曷以禄夫子？”晏子对曰：“君商渔盐，关市讥而不征；耕者十取一焉；弛刑罚──若死者刑，若刑者罚，若罚者免。若此三言者，婴之禄，君之利也。”公曰：“此三言者，寡人无事焉，请以从夫子。 ”公既行若三言，使人问大国，大国之君曰：“齐安矣。”使人问小国，小国之君曰：“齐不加我矣。”
