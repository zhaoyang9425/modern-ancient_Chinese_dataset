燕之游士，有泯子午者，南见晏子于齐，言有文章，术有条理，巨可以补国，细可以益晏子者，三百篇。睹晏子，恐慎而不能言。晏子假之以悲色，开之以礼颜，然后能尽其复也。客退。晏子直席而坐，废朝移时。在侧者曰：“向者燕客侍，夫子胡为忧也？”
晏子曰：“燕，万乘之国也；齐，千里之涂也。泯子午以万乘之国为不足说，以千里之涂为不足远，则是千万人之上也。且犹不能殚其言于我，况乎齐人之怀善而死者乎！吾所以不得睹者，岂不多矣！然吾失此，何之有也。”
