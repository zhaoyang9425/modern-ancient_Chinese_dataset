晏子为齐相，出，其御之妻从门闲而窥，其夫为相御，拥大盖，策驷马，意气扬扬，甚自得也。既而归，其妻请去。夫问其故，妻曰：“晏子长不满六尺，相齐国，名显诸侯。今者妾观其出，志念深矣，常有以自下者。今子长八尺，迺为人仆御；然子之意，自以为足，妾是以求去也。”
其后，夫自抑损。晏子怪而问之，御以实对，晏子荐以为大夫。
