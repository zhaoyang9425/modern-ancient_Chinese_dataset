景公有爱女，请嫁于晏子，公迺往燕晏子之家，饮酒，酣，公见其妻曰：“此子之内子耶？”
晏子对曰：“然，是也。”
公曰：“嘻！亦老且恶矣。寡人有女少且姣，请以满夫子之宫。”
晏子违席而对曰：“乃此则老且恶，婴与之居故矣，故及其少且姣也。且人固以壮讬乎老，姣讬乎恶，彼尝讬，而婴受之矣。君虽有赐，可以使婴倍其讬乎？”再拜而辞。
