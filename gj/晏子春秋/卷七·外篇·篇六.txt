齐有彗星，景公使祝禳之。晏子谏曰：“无益也，祇取诬焉。天道不疑，不贰其命，若之何禳之也！且天之有彗，以除秽也。君无秽德，又何禳焉？若德之秽，禳之何损？诗云：‘维此文王，小心翼翼，昭事上帝，聿怀多福，厥德不回，以受方国。’君无违德，方国将至，何患于彗？诗曰：‘我无所监，夏后及商，用乱之故，民卒流亡。’若德之回乱，民将流亡，祝史之为，无能补也。”公说，乃止。
