柏常骞去周之齐，见晏子曰：“骞，周室之贱史也，不量其不肖，愿事君子。敢问正道直行则不容于世，隐道危行则不忍，道亦无灭，身亦无废者何若？”
晏子对曰：“善哉！问事君乎。婴闻之，执二法裾，则不取也；轻进苟合，则不信也；直易无讳，则速伤也；新始好利，则无敝也。且婴闻养世之君子，从重不为进，从轻不为退，省行而不伐，让利而不夸，陈物而勿专，见象而勿彊，道不灭，身不废矣。”
