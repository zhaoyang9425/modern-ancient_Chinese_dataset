庆氏亡，分其邑，与晏子邶殿，其鄙六十，晏子勿受。子尾曰：“富者，人之所欲也，何独弗欲？”
晏子对曰：“庆氏之邑足欲，故亡。吾邑不足欲也，益之以邶殿，迺足欲；足欲，亡无日矣。在外不得宰吾一邑，不受邶殿，非恶富也，恐失富也。且夫富，如布帛之有幅焉，为之制度，使无迁也。夫生厚而用利，于是乎正德以幅之，使无黜慢，谓之幅利，利过则为败，吾不敢贪多，所谓幅也。”
