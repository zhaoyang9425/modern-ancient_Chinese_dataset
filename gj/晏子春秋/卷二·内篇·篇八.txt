景公春夏游猎，又起大台之役。晏子谏曰：“春夏起役，且游猎，夺民农时，国家空虚，不可。”景公曰： “吾闻相贤者国治，臣忠者主逸。吾年无几矣，欲遂吾所乐，卒吾所好，子其息矣。”晏子曰：“昔文王不敢盘于游田，故国昌而民安。楚灵王不废干溪之役，起章华之台，而民叛之。今君不革，将危社稷，而为诸侯笑。臣闻忠臣不避死，谏不违罪。君不听臣，臣将逝矣。”景公曰：“唯唯，将弛罢之。”未几，朝韦囧解役而归。
