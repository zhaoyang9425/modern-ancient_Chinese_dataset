景公与晏子立于曲潢之上，晏子称曰：“衣莫若新，人莫若故。”
公曰：“衣之新也，信善矣，人之故，相知情。”
晏子归，负载使人辞于公曰：“婴故老耄无能也，请毋服壮者之事。”公自治国，身弱于高国，百姓大乱。公恐，复召晏子。诸侯忌其威，而高国服其政，田畴垦辟，蚕桑豢收之处不足，丝蚕于燕，牧马于鲁，共贡入朝。墨子闻之曰：“晏子知道，景公知穷矣。”
