公问晏子曰：“古者离散其民，而陨失其国者，其常行何如？”
晏子对曰：“国贫而好大，智薄而好专；贵贱无亲焉，大臣无礼焉；尚谗谀而贱贤人，乐简慢而玩百姓；国无常法，民无经纪；好辩以为忠，流湎而忘国，好兵而忘民；肃于罪诛，而慢于庆赏；乐人之哀，利人之难；德不足以怀人，政不足以惠民；赏不足以劝善，刑不足以防非：亡国之行也。今民闻公令如寇雠，此古离散其民，陨失其国所常行者也。”
