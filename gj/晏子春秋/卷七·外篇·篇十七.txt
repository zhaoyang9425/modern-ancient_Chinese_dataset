晏子使吴，吴王曰：“寡人得寄僻陋蛮夷之乡，希见教君子之行，请私而无为罪。”晏子憱然辟位。
吴王曰：“吾闻齐君盖贼以僈，野以暴，吾子容焉，何甚也？”
晏子遵而对曰：“臣闻之，微事不通，粗事不能者，必劳；大事不得，小事不为者，必贫；大者不能致人，小者不能至人之门者，必困。此臣之所以仕也。如臣者，岂能以道食人者哉！”
晏子出，王笑曰：“嗟乎！今日吾讥晏子，訾犹裸而咎撅者也。”
