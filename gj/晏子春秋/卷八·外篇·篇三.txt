景公畋于梧丘，夜犹早，公姑坐睡，而瞢有五丈夫北面韦庐，称无罪焉。公觉，召晏子而告其所瞢。公曰： “我其尝杀不辜，诛无罪邪？”
晏子对曰：“昔者先君灵公畋，五丈夫罟而骇兽，故杀之，断其头而葬之。命曰‘五丈夫之丘’，此其地邪？”公令人掘而求之，则五头同穴而存焉。公曰：“嘻！”令吏葬之。国人不知其瞢也，曰：“君悯白骨，而况于生者乎，不遗余力矣，不释余知矣。”故曰：君子之为善易矣。
