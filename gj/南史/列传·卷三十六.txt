羊欣 羊玄保 沈演之 江夷 江秉之
欣少靖默，无竞于人，美言笑，善容止。泛览经籍，尤长 隶书。父不疑为乌程令，欣年十二。时王献之为吴兴太守，甚 知爱之。欣尝夏月着新绢裙昼寝，献之入县见之，书裙数幅而 去。欣书本工，因此弥善。
起家辅国参军，府解还家。隆安中，朝廷渐乱，欣优游私 门，不复进仕。会稽王世子元显每使书扇，常不奉命。元显怒， 乃以为其后军府舍人。此职本用寒人，欣意貌恬然，不以高卑 见色，论者称焉。尝诣领军谢混，混拂席改服然后见之。时混 族子灵运在坐，退告族兄瞻曰：“望蔡见羊欣，遂改席易衣。” 欣由此益知名。
桓玄辅政，以欣为平西主簿，参豫机要。欣欲自疏，时漏 密事。玄觉其此意，愈更重之，以为楚台殿中郎。谓曰：“尚 书政事之本，殿中礼乐所出。卿昔处股肱，方此为轻。”欣就 职少日，称病自免，屏居里巷十馀年。
义熙中，弟徽被知于武帝，帝谓谘议参军郑鲜之曰：“羊 徽一时美器，世论犹在兄后。”即板欣补右军刘藩司马。
后为新安太守，在郡四年，简惠着称。除临川王义庆辅国 长史，庐陵王义真车骑谘议参军，并不就。文帝重以为新安太 守。在郡十三年，乐其山水，尝谓子弟曰：“人生仕宦至二千 石，斯可矣。”及是便怀止足。转义兴太守，非其好也。顷之， 称病笃免归。除中散大夫。
素好黄、老，常手自书章。有病不服药，饮符水而已。兼 善医术，撰药方数十卷。欣以不堪拜伏，辞不朝觐，自非寻省 近亲，不妄行诣。行必由城外，未尝入六门。武帝、文帝并恨 不识之。元嘉十九年卒。
弟徽字敬猷，时誉多欣，位河东太守，卒。
羊玄保，泰山南城人也。祖楷，晋尚书都官郎。父绥，中 书侍郎。
玄保初为宋武帝镇军参军，少帝景平中，累迁司徒右长史。 府公王弘甚知重之，谓左长史庾登之、吏部尚书王准之曰 ： “卿二贤明美朗诣，会悟多通，然弘懿之望,故当共推羊也。” 顷之，入为黄门侍郎。
善弈棋，品第三。文帝亦好弈，与赌郡，玄保戏胜，以补 宣城太守。先是刘式之为宣城立吏人亡叛制，一人不禽，符伍 里吏送州作部；能禽者赏位二阶。玄保以为非宜，陈之曰 ： “臣伏寻亡叛之由，皆出于穷逼。今立殊制，于事为苦。又寻 此制施一邦而已，若其是邪，则应与天下为一；若其非邪，亦 不宜独行一郡。”由此制停。
历丹阳尹，会稽太守，太常，吴郡太守。文帝以玄保廉素 寡欲，故频授名郡。为政虽无殊绩，而去后常必见思。不营财 利，产业俭薄。文帝尝曰：“人仕宦非唯须才，亦须运命。每 有好官缺，我未尝不先忆羊玄保。”元凶弑立，以为吏部尚书， 领国子祭酒。及孝武入伐，朝士多南奔，劭集群僚，横刀怒曰： “卿等便可去矣。”众并惧莫敢言 。玄保容色不异，徐曰 ： “臣其以死奉朝。”劭为解。
孝武即位，为金紫光禄大夫，以谨敬见知。大明五年，加 散骑常侍、特进。玄保自少至老，谨于祭奠，四时珍新未得祠 荐者，口不妄尝。卒，谥曰定子。
子戎少有才气，而轻薄少行检，语好为双声。江夏王义恭 尝设斋，使戎布床，须臾王出，以床狭，乃自开床 。戎曰 ： “官家恨狭,更广八分,”王笑曰：“卿岂唯善双声,乃辩士也,” 文帝好与玄保棋,尝中使至，玄保曰：“今日上何召我邪？“戎 曰：“金沟清泚，铜池摇扬，既佳光景，当得剧棋。”玄保常 嫌其轻脱，云“此儿必亡我家”。位通直郎，坐与王僧达谤时 政赐死。死后，孝武帝引见玄保，玄保谢曰：“臣无日䃅之明， 以此上负。”上美其言。戎二弟，文帝并赐名曰咸、曰粲，谓 玄保曰：“欲令卿二子有林下正始馀风。”
玄保既善棋，而何尚之亦雅好其事。吴郡褚胤年七岁便入 高品，及长，冠绝当时。胤父荣期与臧质同逆，胤应从诛。何 尚之固请曰：“胤弈棋之妙，超古冠今。魏犨犯令，以材获免， 父戮子宥，其例甚多。特乞与其微命，使异术不绝。”不许， 时人痛惜之。
玄保兄子希字泰闻，少有才气，为尚书左丞。时扬州刺史 西阳王子尚上言：“山湖之禁，虽有旧科，人俗相因，替而不 奉，𪸕山封水，保为家利。自顷以来，颓弛日甚，富强者兼岭 而占，贫弱者薪苏无托，至渔采之地亦又如兹。斯实害人之深 弊，为政所宜去绝。损益旧条，更申恒制。”有司检壬辰诏书： “占山护泽，强盗律论 。赃一丈以上皆弃市。”希以“壬辰 之制，其禁严刻，事既难遵，理与时弛。而占山封水，渐染复 滋，更相因仍，便成先业。一朝顿去，易致嗟怨。今更刊革， 立制五条：凡是山泽先恒𪸕臑炉，养种竹木杂果为林艿，及陂 湖江海鱼梁𫚖场，恒加功修作者，听不追夺。官品第一第二听 占山三顷；第三第四品二顷五十亩；第五第六品二顷；第七第 八品一顷五十亩；第九品及百姓一顷：皆依定格，条上赀簿。 若先已占山,不得更占；先占阙少,依限占足。若非前条旧业， 一不得禁。有犯者，水土一尺以上，并计赃依常盗律论。停除 咸康二年壬辰之科。”从之。
时益州刺史刘瑀先为右卫将军，与府司马何季穆共事不 平，季穆为尚书令建平王宏所亲待，屡毁瑀于宏。会瑀出为益 州，夺士人妻为妾，宏使希举察之，瑀坐免官。瑀恨希切齿， 有门生谢元伯往来希间，瑀密令访讯被免之由，希曰：“此奏 非我意。”瑀即日到宏门奉笺陈谢，云：“闻之羊希。”希坐 漏泄免官。
泰始三年，为宁朔将军、广州刺史。四年，希以沛郡刘思 道行晋康太守，领军伐俚。思道违节失利，希遣收之。思道不 受命，率所领袭州，希逾城走，思道获而杀之。
希子崇字伯远，尚书主客郎，丁母忧，哀毁过礼。及闻广 州乱，即日便徒跣出新亭，不能步涉，顿伏江渚。门义以小船 致之，父葬毕，乃不胜哀而卒。
沈演之字台真，吴兴武康人也。高祖充，晋车骑将军、吴 国内史。曾祖劲，冠军陈佑长史，戍金墉，为燕将慕容恪所陷， 不屈见杀，赠东阳太守。祖赤黔，廷尉卿。父叔任，少有干质， 朱龄石伐蜀，为龄石建威府司马。平蜀之功，亚于元帅，以功 封宁新县男。后拜益州刺史，卒。
演之年十一，尚书仆射刘柳见而知之，曰：“此童终为令 器。”沈氏家世为将，而演之折节好学，读老子百遍，以义理 业尚知名。袭父别爵吉阳县五等侯。举秀才，为嘉兴令，有能 名。
元嘉中，累迁尚书吏部郎。先是刘湛、刘斌等结党，欲排 废尚书仆射殷景仁。演之雅仗正义，与景仁素善，尽心朝廷。 文帝甚嘉之。及彭城王义康出蕃，诛刘湛等，以演之为右卫将 军。景仁寻卒，乃以后军长史范晔为左卫将军，与演之对掌禁 旅，同参机密。寻加侍中，文帝谓之曰：“侍中领卫，望实优 显，此盖宰相便坐，卿其勉之。”
上欲伐林邑，朝臣多不同；唯广州刺史陆徽与演之赞成上 意。及林邑平，赐群臣黄金生口铜器等物，演之所得偏多。上 谓曰：“庙堂之谋，卿参其力，平此远夷，未足多建茅土。俟 廓清旧都，鸣鸾东岱，不忧河山之不开也。”
二十一年，诏以演之为中领军。太子詹事范晔怀逆谋，演 之觉其有异，言之文帝，晔寻伏诛。历位吏部尚书，领太子右 卫率。素有心气，寝病历年。上使卧疾理事。性好举才，申济 屈滞，而谦约自持，上赐女伎，不受。暴卒。文帝痛惜，赠金 紫光禄大夫，谥曰贞。
子睦，位黄门侍郎，与弟西阳王文学勃忿阋，坐徙始兴郡。 勃轻薄好利，位太子右卫率，加给事中，坐赃贿徙梁州。 后还，结事阮佃夫、王道隆等，位司徒左长史，为后废帝所诛。 演之兄子坦之，仕齐位都官郎。坦之子𫖮。
𫖮字处默，幼清静有至行，慕黄叔度、徐孺子之为人，读 书不为章句，着述不尚浮华。常独处一室，人罕见其面。从叔 勃贵显，每还吴兴，宾客填咽，𫖮不至其门。勃就之，𫖮送迎 不越阃。勃叹曰：“吾乃今知贵不如贱也。”
𫖮内行甚修，事母兄孝友。兄昂一名颙，亦退素，以家贫 仕为始安令。兄弟不能分离，相随之任。
齐永明年中，征拜着作郎、太子舍人、通直郎，并不起。 文惠太子尝拟古诗云：“磊磊落落玉山崩。”𫖮闻之曰：“此 谶言也。”既而太子薨，至秋，武帝崩，郁林、海陵相次黜辱。 𫖮素不事家产，及昂卒，逢齐末兵荒，与家人并日而食。 或有馈其粱肉者，闭门不受，唯采莼荇根供食，以樵采自资， 怡怡然恒不改其乐。
梁天监四年，大举北侵，南阳乐藏为武康令，以𫖮从役到 建邺，扬州别驾陆任以书与吴兴太守柳恽，责之不能甄善别贤。 恽大惭，即表停之。卒家，所着文章数十篇。
宪字彦璋，演之从祖弟子也。祖说道，巴西、梓潼二郡太 守。父璞之，北中郎行参军。
宪少有干局，为驾部郎。宋明帝与宪棋，谓曰：“卿广州 刺史材也。”补乌程令，甚着政绩，太守褚彦回叹美，以为方 圆可施。少府管掌烦冗，材干者并更其职，宪以吏能，累迁少 府卿。 武陵王晔为会稽，以宪为左军司马。齐高帝以山阴户众， 欲分为两县。武帝启曰：“县岂不可御，但用不得人耳。”乃 以宪带山阴令，政声大着。孔珪请假东归，谓人曰：“沈令料 事特有天才。”
后为晋安王后军长史、广陵太守。西阳王子明代为南兖州， 宪仍留为冠军长史，太守如故。永明八年，子明典签刘道济赃 私百万，为有司所奏，赐死。宪坐不纠，免官。后除散骑常侍， 未拜，卒。当时称为良吏。
宪同郡丘仲起先是为晋平郡，清廉自立 。褚彦回叹曰 ： “目见可欲，心能不乱，此杨公所以遗子孙也。”仲起字子震， 位至廷尉，卒。
宪孙浚字叔源，少涉学有才干，仕梁历山阴、吴、建康三 县，并有能名。
太清二年，累迁御史中丞。时台城为侯景所围，外援并至， 景表请和，求解围还江北。诏许之。遣右卫将军柳津对景盟歃。 景知城内疾疫，稍无守备，因缓去期。城内知其背盟，复举烽 鼓噪。后数日，景复进表请和，简文使浚往景所。景曰：“即 日向热，非复行时，政欲立效求停，君可见为申闻。”浚曰： “大将军此意，意在得城。下风所闻，久已乏食，城内虽困， 尚有兵粮。朝廷恐和好乖贰，已密敕外军：若台城倾覆，勿以 二宫为念，当以死雪耻。若不能决战，当深壁自守。大将军十 万之众，将欲何资？”景横刀于膝，瞋目叱之。浚乃正色责景 曰：“河南王人臣，而举兵向阙。今朝廷已赦王罪结盟，口血 未干，而复翻背。沈浚六十之年，且天子使也，奉命而行，何 用见胁。”径去不顾。景叹曰：“是真司直也。”然密衔之。 又劝张嵊立义，后得杀之。
江夷字茂远，济阳考城人也。祖霦，晋护军将军。父敳， 骠骑谘议参军。
夷少自藻厉，为后进之美。宋武帝板为镇军行参军，豫讨 桓玄功，封南郡州陵县五等侯。累迁大司马，武帝命大司马府、 琅邪国事，一以委焉。
武帝受命，历位吏部尚书，吴郡太守。营阳王于吴县见害， 夷临哭尽礼。以兄疾去官，后为右仆射。 夷美风仪，善举止，历任以和简着称。出为湘州刺史，加 散骑常侍，未之职，卒。遗令薄敛，蔬奠务存俭约 。子湛。 湛字徽深，居丧以孝闻。爱文义，善弹棋鼓琴，兼明算术。 为彭城王义康司徒主簿、之盛，人竞求自昵，唯湛自疏，固求 外出，乃以为武陵内史。随王诞为北中郎将、南徐州刺史，以 湛为长史、南东海太守，委以政事。
元嘉二十五年，征为侍中，任以机密。迁左卫将军。时改 选学职，以太尉江夏王义恭领国子祭酒，湛领博士。
转吏部尚书。家甚贫，不营财利，饷馈盈门，一无所受。 无兼衣馀食，尝为上所召，遇澣衣，称疾经日，衣成然后起。 牛饿，御人求草，湛良久曰：“可与饮。”在选职颇有刻核之 讥，而公平无私，不受请谒，论者以此称焉。
初，上大举北侵，举朝谓为不可，唯湛赞成之。及魏太武 至瓜步，以湛兼领军，军事处分，一以委焉。魏遣使求昏，上 召太子劭以下集议。众并谓宜许，湛谓许之无益。劭怒谓湛曰： “今三王在阨，讵宜苟执异议。”声色甚厉。坐散俱出，劭 使班剑及左右推排之，殆于倾倒。劭后宴集，未尝命湛，上乃 为劭长子伟之娉湛第三女，欲以和之。上将废劭，使湛具诏草。 劭之入弑，湛直上省，闻叫乃匿傍小屋。劭遣求之，舍吏绐云 “不在此”。兵即杀舍吏,乃得见湛。湛据窗受害，意色不桡。 五子恁、恕、憼、𢙏、法寿皆见杀。初，湛家数见怪异，未败 少日，所眠床忽有数斗血。孝武即位，追赠左光禄大夫、开府 仪同三司，谥曰忠简公。恁位着作佐郎。恁子𢽾。
𢽾字叔文，母宋文帝女淮阳长公主。幼以戚属召见，孝武 谓谢庄曰：“此小儿方当为名器。”少有美誉，尚孝武女临汝 公主，拜驸马都尉，为丹阳丞。时袁粲为尹，见𢽾叹曰：“风 流不坠，政在江郎。”数与宴赏，留连日夜。
迁中书郎。𢽾庶祖母王氏老疾，𢽾视膳尝药，七十馀日不 解衣。及累居内官，每以侍养陈请，朝廷优其朝直。初，湛娶 褚秀之女，大义不终。褚彦回为卫军，重𢽾为人，先通意，引 为长史。随府转司空长史，领临淮太守。转齐高帝太尉从事中 郎。齐台建，为吏部郎。高帝即位，𢽾以祖母久疾，启求自解。 初，宋明帝敕𢽾出继其叔𢙏为从祖淳后，于是仆射王俭启： “礼无后小宗之文，近代缘情，皆由父祖之命，未有既孤之 后，出继宗族也。虽复臣子一揆，而义非天属。江忠简胤嗣所 寄，唯𢽾一人，傍无期属，𢽾宜还本。若不欲江𢙏绝后，可以 𢽾小儿继𢙏为孙。”尚书参议，谓“间世立后，礼无其文。荀 𫖮无子立孙，坠礼之始。何琦又立此论，义无所据”。于是𢽾 还本家，诏使自量立后者。
出为豫章内史，还除太子中庶子，未拜，门客通赃利，武 帝遣信检覆，𢽾藏此客而躬自引咎。上甚有怪色，王俭从容启 上曰：“江𢽾若能临郡，此便是具美耳。”上意乃释。
永明中，为竟陵王司马。𢽾好文辞，围棋第五品，为朝贵 中最。迁侍中，历五兵尚书，东海、吴二郡太守，复为侍中， 转都官尚书，领骁骑将军。王晏启武帝曰：“江𢽾今重登礼阁， 兼掌六军，慈渥所覃，实有优忝；但语其事任，殆同闲辈。天 旨既欲升其名位，愚谓以侍中领骁骑,望实清显，有殊纳言。” 上曰：“𢽾常启吾，为其鼻中恶。今既以何胤、王莹还门下， 故有此回换耳。”
先是中书舍人纪僧真幸于武帝，稍历军校，容表有士风。 谓帝曰：“臣小人，出自本县武吏，邀逢圣时，阶荣至此。为 儿昏，得荀昭光女，即时无复所须，唯就陛下乞作士大夫。” 帝曰：“由江𢽾、谢沦，我不得措此意，可自诣之。”僧真承 旨诣𢽾，登榻坐定，𢽾便命左右曰：“移吾床让客。”僧真丧 气而退，告武帝曰：“士大夫故非天子所命。”时人重𢽾风格， 不为权幸降意。
隆昌元年，为侍中，领国子祭酒。郁林废，朝臣皆被召入 宫。𢽾至云龙门，方知废立，托散动，醉吐车中而去。
明帝即位，改领秘书监，又改领晋安王师。卒，遗令不受 赙赠。诏赙钱三万，布百匹。子蒨启遵𢽾命不受，诏嘉美之， 从其所请。赠散骑常侍、太常卿，谥曰敬子。子蒨。
蒨字彦标，幼聪警，读书过口便诵。选为国子生，举高第， 起家秘书郎，累迁庐陵王主簿。居父忧以孝闻，庐于墓侧，明 帝敕遣斋仗二十人防之墓所。服阕，累迁建安内史。梁武帝起 兵，遣宁朔将军刘諓之为郡，蒨拒之。及建邺平，蒨坐禁锢， 俄被原。
历太尉临川王长史、尚书吏部郎，领右军。方雅有风格， 仆射徐勉权重，唯蒨及王规与抗礼，不为之屈。勉因蒨门客翟 景为子繇求昏于蒨女，不答。景再言之，乃杖景四十，由此与 勉忤。勉又为子求蒨弟葺及王泰女，二人并拒之。葺为吏部郎， 坐杖曹中干免官，泰以疾假出宅，乃迁散骑常侍，皆勉意也。 初，天监六年，诏以侍中常侍并侍帷幄，分门下二局入集书， 其官品视侍中，而非华胄所悦，故勉斥泰为之。
蒨寻迁司徒左长史。初王泰出阁，武帝谓勉云：“江蒨资 历，应居选部。”勉曰：“蒨有眼患，又不悉人物。”乃止。 迁光禄大夫。卒，谥肃。
蒨好学，尤悉朝仪故事，撰江左遗典三十卷，未就，卒。 文集十五卷。
蒨弟昙字彦德，少学涉有器度，位侍中太子詹事，承圣初 卒。昙弟禄。
禄字彦遐，幼笃学有文章，工书善琴。形貌短小，神明俊 发。位太子洗马、湘东王录事参军，以气陵府王，王深憾焉。 庐陵威王续代为荆州，留为骠骑谘议参军。献书告别，王答书 乃致恨。
禄先为武宁郡，颇有资产，积钱于壁，壁为之倒，迮铜物 皆鸣。人戏之曰：“所谓‘铜山西倾，洛锺东应’者也。”湘 东王恨之既深，以其名禄，改字曰荣财，以志其忿。后为作唐 侯相，卒。撰列仙传十卷行于世，及井絜臯木人赋、败船咏， 并以自喻。
子徽亦有文采，而清狂不慧，常以父为戏。 蒨子紑。
紑字含絜，幼有孝性，年十三，父蒨患眼，紑侍疾将期月， 衣不解带。夜梦一僧云：“患眼者饮慧眼水必差。”及觉说之， 莫能解者。紑第三叔禄与草堂寺智者法师善，往访之。智者曰： “无量寿经云，慧眼见真，能度彼岸。”蒨乃因智者启舍同 夏县界牛屯里舍为寺，乞赐嘉名。敕答云：“纯臣孝子往往感 应，晋时颜含遂见冥中送药，又近见智者以卿第二息梦云‘饮 慧眼水 ’。慧眼则五眼之一号，可以慧眼为名。”及就创造， 泄故井，井水清洌，异于恒泉。依梦取水洗眼及煮药，稍觉有 瘳，因此遂差。时人谓之孝感。
南康王为徐州，召为迎主簿。紑性沈静，好庄、老玄言， 尤善佛义，不乐进仕。及父卒，紑庐于墓，终日号恸不绝声， 月馀乃卒。子总。
总字总持，七岁而孤，依于外氏。幼聪敏，有至性。元舅 吴平侯萧劢名重当世，特所锺爱，谓曰：“尔神采英拔，后之 知名，当出吾右。”
及长，笃学有文辞。仕梁为尚书殿中郎。武帝撰正言始毕， 制述怀诗，总预同此作。帝览总诗，深见嗟赏。转侍郎。尚书 仆射范阳张缵、度支尚书琅邪王筠、都官尚书南阳刘之遴并高 才硕学，总时年少有名，缵等雅相推重，为忘年友会。之遴尝 酬总诗，深相钦挹。
累迁太子中舍人。侯景寇建邺，诏以总权兼太常卿，守小 庙。台城陷，避难会稽郡，憩于龙华寺，乃制修心赋。总第九 舅萧勃先据广州，又自会稽往依焉。及元帝平侯景，征为始兴 内史。会魏克江陵，不行，自此流寓岭南积岁。
陈天嘉四年，以中书侍郎征还。累迁左户尚书，转太子詹 事。总性宽和温裕，尤工五言七言，溺于浮靡。及为宫端，与 太子为长夜之饮，养良娣陈氏为女，太子亟微行游总家，宣帝 怒免之。后又历侍中、左户尚书。
后主即位，历吏部，尚书仆射，尚书令，加扶。既当权任 宰，不持政务，但日与后主游宴后庭，多为艳诗，好事者相传 讽翫，于今不绝。唯与陈暄、孔范、王瑳等十馀人，当时谓之 狎客。由是国政日颓，纲纪不立，有言之者，辄以罪斥之，君 臣昏乱，以至于灭。
祯明三年，陈亡入隋，拜上开府。开皇十四年，卒于江都， 年七十六。其为自序云：“太建之时，权移群小，谄嫉作威， 屡被摧黜，奈何命也。”识者讥其言迹之乖。有文集三十卷。 长子溢，颇有文辞，性傲诞骄物，虽近属故友，不免诋欺。
历中书黄门侍郎，太子中庶子。入隋，为秦王文学，卒。
江智深，夷之弟子也。父僧安，宋太子中庶子。夷有盛名， 夷子湛又有清誉，父子并贵达。智深父少无名问，湛礼敬甚简， 智深常以为恨，自非节岁不入湛门。及为随王诞后军参军，在 襄阳，诞待之甚厚。时谘议参军谢庄、主簿沈怀文与智深友善， 怀文每称曰：“人所应有尽有、所应无尽无者，其江智深乎。”
元嘉末，除尚书库部郎。时高流官序不为台郎，智深门孤 援寡，独有此选，意甚不悦，固辞不拜。后为竟陵王诞司空主 簿、记室参军，领南濮阳太守，迁从事中郎。诞将为逆，智深 悟其机，请假先反。诞事发，即除中书侍郎。
智深爱好文雅，辞采清赡，孝武深相知待，恩礼冠朝。上 宴私甚数，多命群臣五三人游集，智深常为其首。同侣未及前， 辄独蒙引进，每以越众为惭，未尝有喜色。每从游幸，与群僚 相随，见传诏驰来，知当呼己，耸动愧恧，形于容貌，论者以 此多之。
迁骁骑将军、尚书吏部郎。上每酣宴，辄诋群臣，并使自 相嘲讦，以为欢笑。智深素方退，渐不会旨。上尝使以王僧朗 戏其子景文，智深正色曰：“恐不宜有此戏。”上怒曰：“江 僧安痴人，痴人自相惜。”智深伏席流涕，由此恩宠大衰。
出为新安王子鸾北中郎长史、南东海太守，行南徐州事。
初，上宠姬宣贵妃殷氏卒，使群臣议谥，智深上议曰“怀”。 上以不尽嘉号，甚衔之。后车驾幸南山，乘马至殷氏墓，群臣 皆骑从，上以马鞭指墓石柱谓智深曰“此柱上不容有‘怀’字 “，智深益惶惧，以忧卒。
子筠，太子洗马，早卒。后废帝皇后，筠之女也。废帝即 位，以后父追赠金紫光禄大夫，筠妻王平望乡君。
智深兄子概早孤，智深养之如子。概历黄门吏部郎，侍中， 武陵王赞北中郎长史。
江秉之字玄叔，济阳考城人也。祖逌，晋太常。父纂，给 事中。
秉之少孤，弟妹七人并幼，抚育姻娶，尽其心力。宋少帝 时，为永世、乌程令，以善政着名东土。征为建康令，为政严 察，部下肃然。后为山阴令，人户三万，政事繁扰，讼诉殷积， 阶庭常数百人。秉之御繁以简，常得无事。宋世唯顾觊之亦以 省务着绩，其馀虽复刑政修理，而未能简事。以在县有能，出 补新安太守。元嘉十二年，转在临海，并以简约见称，卒于官 所。得秩悉散之亲故，妻子常饥寒。人有劝其营田，秉之正色 答曰：“食禄之家，岂可与农人竞利。”在郡作书案一枚，去 官留以付库。
秉之宗人邃之字玄远，颇有文义，撰文释传于世，位司徒 记室参军。
秉之子徽，尚书都官郎，吴令。元凶杀徐湛之，徽以党与 见诛。子谧。
谧字令和，父徽遇祸，谧系尚方。宋孝武平建邺，乃得出 为于湖令，强济称职。宋明帝为兖州，谧倾身奉事，为帝所待。 即位，以为骠骑参军。弟蒙貌丑，帝常召见狎侮之。
谧再迁右丞，兼比部朗。泰始四年，江夏王义恭第十五女 卒，年十九，未笄，礼官议从成人服，诸王服大功。左丞孙敻 重奏：“礼记‘女子十五而笄’，郑玄云：‘应年许嫁者也 。 其未许嫁者，则二十而笄。’射慈云：‘十九犹为殇。’礼官 违越经典，于理无据。”太常以下结免赎论，谧坐杖督五十， 夺劳百日。谧又奏敻先不研辩，混同谬议，准以事例，亦宜及 咎。敻又结免赎论，诏可。
出为建平王景素冠军长史、长沙内史，行湘州事。政教苛 刻，僧遵道又与谧情款，随谧莅郡，犯小事，饿系郡狱。僧遵 道裂三衣食之尽而死，为有司奏，征还 。明帝崩，遇赦免。
齐高帝领南兖州，谧为镇军长史、广陵太守。入为游击将 军。性流俗，善趋时利。元徽末，朝野咸属意建平王景素，谧 深自委结。景素事败，仅得免祸。苍梧王废后，物情尚怀疑贰， 谧独竭诚归事齐高帝。升明元年，为黄门侍郎，领尚书左丞。 沈攸之事起，议加高帝黄钺，谧所建也。事宁，迁吏部郎。齐 建元元年，位侍中。既而骠骑豫章王嶷领湘州，以谧为长史， 封永新县伯。三年，为左户尚书。诸皇子出合，用文武主帅， 悉以委谧。寻敕选曰：“江谧寒士，诚当不得竞等华侪，然甚 有才干，可迁掌吏部。”
谧才长刀笔，所在干职。高帝崩，谧称疾不入，众颇疑其 怨不预顾命。武帝即位，谧又不迁官，以此怨望。时武帝不豫， 谧诣豫章王嶷，请闲曰：“至尊非起疾，东宫又非才，公今欲 何计？”武帝知之，出谧为镇北长史、南东海太守。未发，忧 甚，乃以奕棋占卦云：“有客南来，金碗玉杯。”上使御史中 丞沈冲奏谧前后罪恶，请收送廷尉。诏赐死，果以金罂盛药鸩 之。
子介，建武中为吴令，政亦深苛。人间榜死人髑髅为谧首， 介弃官而去。
论曰：敬元夷简归誉，玄保弘懿见推，其取重于世，岂虚 名也。然玄保时隆帝念，虽命禀于玄天，迹其恩宠，盖亦“犹 贤”之助。沈氏世传武节，而演之以业尚见知，绸缪帷幄，遂 参机务。处默保闲笃素，叔源节见临危，懿德高风，所谓世有 人矣。茂远自晋及陈，雅道相系，弈世载德，斯之谓焉。而总 溺于宠狎，反以文雅为败，然则士之成名，所贵彬彬而已。玄 叔清介着美，足以追踪古烈。令和窥觇成性，终取踬于险涂， 宜矣。
