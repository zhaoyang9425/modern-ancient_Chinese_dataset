孔靖 孔琳之 殷景仁
季恭始察孝廉，累迁司徒左西掾，未拜，遭母忧。隆安五 年，被起为山阴令，不就。
宋武帝东征孙恩，屡至会稽，过季恭宅，季恭正昼卧，有 神人衣服非常，谓曰：“起！天子在门。”既而失之，遽出， 适见帝，延入结交，执手曰：“卿后当大贵，愿以身为托。” 于是曲意礼接，赡给甚厚。
帝后讨孙恩，时桓玄篡形已着，帝欲于山阴建义。季恭以 山阴路远，且玄未居极位，不如待其篡后，于京口图之，帝亦 以为然。时虞啸父为会稽内史，季恭求为府司马不得，乃出诣 都。及帝定桓玄，以季恭为会稽内史，使赍封板拜授，正与季 恭遇。季恭便回舟夜还，至即叩扉入郡。啸父本为桓玄所授， 闻玄败，开门请罪。季恭慰勉，使且安所住，明日乃移。季恭 到任，厘整浮华，翦罚游惰，由是境内肃清。
累迁吴兴太守，加冠军。先是吴兴频丧太守，言项羽神为 卞山王，居郡听事，二千石常避之。季恭居听事，竟无害也。 迁尚书左仆射，固让。义熙八年，复为会稽内史，修饰学校， 督课诵习。十年，复为右仆射，又让不拜。除领军，加散骑常 侍。
十二年致仕，拜金紫光禄大夫。是岁，武帝北伐，季恭求 从，以为太尉军谘祭酒。从平关、洛。
宋台初建，以为尚书令，又让，乃拜侍中、特进、左光禄 大夫。辞事东归，帝亲饯之戏马台，百僚咸赋诗以述其美。及 受命，加开府仪同三司，让累年不受，薨以为赠。
子灵符，位丹阳尹，会稽太守，寻加豫章王子尚抚军长史。 灵符家本丰富，产业甚广，又于永兴立墅，周回三十三里，水 陆地二百六十五顷，含带二山，又有果园九处。为有司所纠， 诏原之。而灵符答对不实，坐免。寻又复官。灵符悫实有材干， 不存华饰，每所莅官，政绩修理。废帝景和中，犯忤近臣，为 所谗构，遣使鞭杀之。二子湛之、深之于都赐死。明帝即位， 追赠灵符金紫光禄大夫。
深之大明中为尚书比部郎。时安陆应城县人张江陵与妻吴 共骂母黄令死，黄忿恨自经死，已值赦。案律，子贼杀伤殴父 母枭首，骂詈弃市，谋杀夫之父母亦弃市。会赦，免刑补冶。 江陵骂母，母以自裁，重于伤殴。若同杀科则疑重，用伤殴及 詈科则疑轻。制唯有打母遇赦犹枭首，无詈母致死会赦之科。 深之议曰：“夫题里逆心而仁者不入，名且恶之，况乃人事？ 故殴伤咒诅，法所不原，詈之致尽，则理无可宥。罚有从轻， 盖疑失善，求之文旨，非此之谓。江陵虽遇赦恩，故合枭首。 妇本以义，爱非天属，黄之所恨，情不在吴，原死补冶，有允 正法。”诏如深之议，吴免弃市。
灵符弟灵运位着作郎。灵运子琇之。
琇之有吏能，仕齐为吴令。有小儿年十岁，偷刈邻家稻一 束，琇之付狱案罪。或谏之，琇之曰：“十岁便能为盗，长大 何所不为。”县中皆震肃。迁尚书左丞，又以职事知名。后兼 左户尚书，廷尉卿。出为临海太守，在任清约。罢郡还，献干 姜二千斤，齐武帝嫌其少，及知琇之清，乃叹息。出监吴兴郡， 寻拜太守，政称清严。
明帝辅政，防备诸蕃，致密旨于上佐，使便宜从事。隆昌 元年，迁琇之晋熙王冠军长史、江夏内史，行郢州事，欲令杀 晋熙。琇之辞，不许，欲自引决，友人陆闲谏之，琇之不从， 遂不食而死。
子臻，至太子舍人，尚书三公郎。臻子幼孙，梁宁远枝江 公主簿、无锡令。幼孙子奂。
奂字休文，数岁而孤，为叔父虔孙所养，好学善属文。沛 国刘显以博学称，每深相叹美，执其手曰：“昔伯喈坟素悉与 仲宣，吾当希彼蔡君,足下无愧王氏。所保书籍，寻以相付。”
仕梁为尚书仪曹侍郎。时左户郎沈炯为飞书所谤，将陷重 辟，连官台阁，人怀忧惧，奂廷议理之，竟得明白。
侯景陷建邺，朝士并被拘絷，或荐奂于贼率侯子鉴，乃脱 桎梏，厚遇之，令掌书记。时子鉴景之腹心，朝士莫不卑屈， 奂独无所下。或谏奂曰：“不宜高抗。”奂曰：“吾性命有在， 岂有取媚凶丑，以求全乎。”时贼徒剥掠子女，拘逼士庶，奂 保持得全者甚众。
寻遭母忧。时天下丧乱，皆不能终三年丧，唯奂及吴国张 种在寇乱中，守法度，并以孝闻。
及景平，司徒王僧辩先下辟书，引为左西掾。梁元帝于荆 州即位，征奂及沈炯，僧辩累表请留之。帝手敕报曰：“孔、 沈二士，今且借公。”其为朝廷所重如此。
僧辩为扬州刺史，又补中从事史。时侯景新平，每事草创， 宪章故事，无复存者。奂博物强识，甄明故实，问无不知，仪 注体式，笺书表翰，皆出于奂。
陈武帝作相，除司徒左长史，迁给事黄门侍郎。齐遣东方 老、萧轨来寇，四方壅隔，粮运不继，三军取给，唯在都下， 乃除奂建康令。武帝克日决战，乃令奂多营麦饭，以荷叶裹之， 一宿之间，得数万裹。军人旦食讫，尽弃其馀，因而决战，大 破贼。 武帝受禅，迁太子中庶子。永定三年，除晋陵太守。晋陵 自宋、齐以来为大郡，虽经寇扰，犹为全实，前后二千石多行 侵暴，奂清白自守，妻子并不之官，唯以单船临郡。所得秩俸， 随即分赡孤寡，郡中号曰神君。曲阿富人殷绮见奂居处俭素， 乃饷以衣毡一具。奂曰：“太守身居美禄，何为不能办此？但 百姓未周，不容独享温饱。劳卿厚意，幸勿为烦。”
陈文帝即位，征为御史中丞。奂性刚直，多所纠劾，朝廷 甚敬惮之。又达于政体，每所奏，未尝不称善，百司滞事，皆 付咨决。
迁散骑常侍，领步兵校尉、中书舍人。重除御史中丞，寻 为五兵尚书。时文帝不豫，台阁众事，并令仆射到仲举共决。 及帝疾笃，奂与宣帝及到仲举并吏部尚书袁枢、中书舍人刘师 知等入侍医药。文帝尝谓奂等曰：“今三方鼎峙，宜须长君， 朕欲近则晋成，远隆殷法，卿等须遵此意。”奂乃流涕歔欷跪 而对曰：“陛下御膳违和，痊复非久，皇太子春秋鼎盛，圣德 日跻，废立之事，臣不敢闻。”帝曰：“古之遗直，复见之卿。” 乃用奂为太子詹事。
废帝即位，除散骑常侍、国子祭酒。出为南中郎康乐侯长 史、寻阳太守，行江州事。宣帝即位，为始兴王长史。奂在职 清俭，多所规正，宣帝嘉之，赐米五百斛，并累降敕书，殷勤 劳问。 太建六年，为吏部尚书。八年，加侍中。时有事北边，克 复淮、泗，封赏叙用，纷纭重叠，奂应接引进，门无停宾。加 以识鉴人物，详练百氏，凡所甄拔，衣冠搢绅莫不悦服。
性耿介，绝诸请托，虽储副之尊，公侯之重，溺情相及， 终不为屈。始兴王叔陵之在湘州，累讽有司，固求台铉。奂曰： “衮章本以德重，未必皇枝。”因抗言于宣帝 。帝曰：“始 兴那忽望公，且朕儿为公，须在鄱阳王后。”奂曰：“臣之所 见，亦如圣旨。”后主时在东宫，欲以江总为太子詹事，令管 记陆瑜言之奂。奂曰：“江有潘、陆之华，而无园、绮之实， 辅弼储贰，窃谓非材。”后主深以为恨，乃自言于宣帝。宣帝 将许之，奂乃奏曰：“江总文华之人，今皇太子文华不少，无 藉于总。如臣愚见，愿选敦重之才，以居辅导。”帝曰：“谁 可？”奂曰：“都官尚书王廓，代有懿德，识性敦敏，可以居 之。”后主时亦在侧，乃曰：“廓王泰之子，不可居太子詹事。” 奂又曰：“宋朝范晔即范泰之子，亦为太子詹事。”后主固 争之，帝以总为詹事，由是忤旨。
初，后主欲官其私宠，微讽于奂，奂不从。及左仆射陆缮 迁职，宣帝欲用奂代缮，已草诏讫，后主抑遂不行。
十四年，为散骑常侍、金紫光禄大夫，领前军将军。未行， 改领弘范宫卫尉。至德元年卒，年七十馀。有集十五卷，弹文 四卷。 子绍安、绍薪、绍忠。绍忠字孝扬，亦有才学，位太子洗 马、鄱阳王东曹掾。
孔琳之字彦琳，会稽山阴人也。曾祖群，晋御史中丞。祖 沈，丞相掾。父廞，光禄大夫。
琳之强正有志力，少好文义，解音律，能弹棋，妙善草隶。 桓玄辅政为太尉，以为西合祭酒。玄时议欲废钱用谷帛，琳之 议曰：
洪范八政，以货次食，岂不以交易之所资，为用之至要者 乎。故圣王制无用之货，以通有用之财，既无毁败之费，又省 难运之苦，此钱所以嗣功龟贝，历代不废者也。谷帛为宝，本 充衣食，今分以为货，则致损甚多，又劳烦于商贩之手，耗弃 于割截之用，此之为弊，着于自曩。故锺繇曰：“巧伪之人， 竞湿谷以要利，制薄绢以充资。”魏世制以严刑，弗能禁也。 是以司马芝以为“用钱非徒丰国，亦所以省刑”。今既用而废 之，则百姓顿亡其利，是有钱无粮之人，皆坐而饥困，此断之 之弊也。魏明帝时，钱废谷用四十年矣，以不便于人，乃举朝 大议，精才达政之士，莫不以为宜复用钱。彼尚舍谷帛而用钱， 足以明谷帛之弊着于已试也。
玄又议复肉刑，琳之以为：
唐虞象刑，夏禹立辟，盖淳薄既异，致化不同。书曰“世 轻世重”，言随时也。夫三代风纯而事简，故罕蹈刑辟，季末 俗巧而务殷，故动陷宪网。若三千行于叔世，必有踊贵之尤， 此五帝不相循法，肉刑不可悉复者也。汉文发仁恻之意，伤自 新之路莫由，革古创制，号称刑厝；然名轻而实重，反更伤人。 故孝景嗣位，轻之以缓，缓而人慢，又不禁邪。期于刑罚之中， 所以见美于昔，历代详论而未获厥中者也。兵荒已后，罹法更 多，弃市之刑，本斩右趾，汉文一谬，承而弗革，所以前贤怅 恨，议之而未辩。锺繇、陈群之意虽小有不同，欲以右趾代弃 市。若从其言，则所活者众矣。降死之生，诚为轻法，可以全 其性命，蕃其产育，仁既济物，功亦益众。又今之所患，逋逃 为先，屡叛不革，宜令逃身靡所，亦以肃戒未犯，永绝恶原。 至于馀条，宜且依旧。玄好人附悦，而琳之不能顺旨，是以不 见知。累迁尚书左丞，扬州中从事史，所居着绩。
时责众官献便宜，议者以为宜修庠序，恤典刑，审官方， 明黜陟，举逸拔才，务农简调。琳之于众议之外，别建言曰：
夫玺印者，所以辨章官爵，立契符信。官莫大于皇帝，爵 莫尊于公侯，而传国之玺，历代递用，袭封之印，弈世相传。 贵在仍旧，无取改作。今世唯尉一职独用一印，至于内外群官， 每迁悉改，讨寻其义，私所未达。若谓官各异姓，与传袭不同， 则未若异代之为殊也；若论其名器，虽有公卿之贵，未若帝王 之重；若以或有诛夷之臣，忌其凶秽，则汉用秦玺，廷祚四百， 未闻以子婴身戮国亡而弃不佩。帝王公侯之尊，不疑于传玺， 人臣众僚之卑，何嫌于即印？载籍未闻其说，推例自乖其准， 而终年刻铸，丧功消实，金银铜炭之费，不可称言，非所以因 循旧贯，易简之道。愚请众官即用一印，无烦改作，若新置官， 又官多印少，文或零失，然后乃铸，则仰裨天府，非唯小益。
又曰：
凶门柏装，不出礼典，起自末代，积习生常，遂成旧俗， 爰自天子达于庶人。诚行之有由，卒革必骇；然苟无关于情， 而有愆礼度，存之未有所明，去之未有所失，固当式遵先典， 厘革后谬，况复兼以游费，实为人患者乎。凡人士丧仪，多出 闾里，每有此须，动十数万，损人财力，而义无所取。至于寒 庶，则人思自竭，虽复室如悬罄，莫不倾产单财，所谓“葬之 以礼”，其若此乎？谓宜一罢凶门之式。 迁尚书吏部郎。义熙十一年，除宋武帝平北、征西长史， 迁侍中。宋台初建，除宋国侍中。永初二年，为御史中丞，明 宪直法，无所屈桡，奏劾尚书令徐羡之亏违宪典。时羡之领扬 州刺史，琳之弟璩之为中从事，羡之使璩之解释琳之，使停寝 其事。琳之不许，曰：“我触忤宰相，政当罪止一身。汝必不 应从坐，何须勤勤邪。”自是百僚震肃，莫敢犯禁。武帝甚嘉 之，行经兰台，亲加临幸。迁祠部尚书，不事产业，家尤贫素。 景平元年卒，追赠太常。
子邈有父风，官至扬州中从事。邈子觊。
觊字思远，少骨鲠有风力，以是非为己任。口吃，好读书， 早知名。历位中书黄门侍郎。初，晋安帝时，散骑常侍选望甚 重，与侍中不异，其后职任闲散，用人渐轻。孝建三年，孝武 欲重其选，于是吏部尚书颜竣奏以觊及司徒左长史王景文应 举。帝不欲威权在下，其后分吏部尚书置二人以轻其任。侍中 蔡兴宗谓人曰：“选曹要重，常侍闲淡，改之以名而不以实， 虽主意欲为轻重，人心岂可变邪？”既而常侍之选复卑，选部 之贵不异。
大明元年，徙太子中庶子，领翊军校尉，历秘书监，廷尉 卿，为御史中丞。鞭令史，为有司所纠，原不问。
六年，除安陆王子绥后军长史、江夏内史。性使酒仗气， 每醉辄弥日不醒，僚类间多所陵忽，尤不能曲意权幸，莫不畏 而疾之。居常贫罄，无有丰约，未尝关怀。为府长史，典签谘 事，不呼前不敢前，不令去不敢去。虽醉日居多，而明晓政事， 醒时判决，未尝有壅。众咸曰：“孔公一月二十九日醉，胜世 人二十九日醒也。”孝武每欲引见，先遣人觇其醉醒。
性真素，不尚矫饰，遇得宝玩，服用不疑，而他物粗败， 终不改易。时吴郡顾觊之亦尚俭素，衣裘器服皆择其陋者。宋 世清俭，称此二人。
觊弟道存、从弟徽，颇营产业，二弟请假东还，觊出渚迎 之，辎重十馀船，皆是绵绢纸席之属。觊见之伪喜，谓曰 ： “我比乏，得此甚要。”因命置岸侧，既而正色谓曰：“汝辈忝 预士流，何至还东作贾客邪？”命烧尽乃去。
先是，庾徽之为御史中丞，性豪丽，服玩甚华，觊代之， 衣冠器用莫不粗率。兰台令史并三吴富人，咸有轻之之意。觊 蓬首缓带，风貌清严，皆重迹屏气，莫敢欺犯。庾徽之字景猷， 颍川鄢陵人也，后卒于南东海太守。
觊后为司徒左长史，道存代觊为后军长史、江夏内史。时 东土大旱，都邑米贵，一斗将百钱。道存虑觊甚乏，遣吏载五 百斛米饷之。觊呼吏谓之曰：“我在彼三载，去官之日，不办 有路粮。郎至彼未几，那能得此米邪？可载米还彼。”吏曰： “自古以来无有载米上水者，都下米贵，乞于此货之。”不听， 吏乃载米而去。
永光元年，迁侍中，后为寻阳王右军长史、行会稽郡事。 明帝即位，召为太子詹事，遣故佐平西司马庾业为右军司马， 代觊行会稽郡事。时上流反叛，上遣都水使者孔璪入东慰劳。 璪至，说觊以废帝侈费，仓储耗尽，都下罄匮，资用已竭；今 南北并起，远近离叛，若拥五郡之锐，招动三吴，事无不克。 觊然其言，遂发兵驰檄。觊子长公，璪二子淹、玄并在都，驰 信密报，泰始二年正月，并逃叛东归。遣书要吴郡太守顾琛， 琛以母年笃老，又密迩建邺，与长子宝素谋议未判。少子宝先 时为山阴令，驰书报琛，以南师已近，朝廷孤弱，不时顺从， 必有覆灭之祸。觊前锋军已度浙江，琛遂据郡同反。吴兴太守 王昙生、义兴太守刘延熙、晋陵太守袁标一时回应。
庾业既东，明帝即以代延熙为义兴，以延熙为巴陵王休若 镇东长史。业至长塘湖，即与延熙合。明帝遣建威将军沈怀明 东讨，尚书张永系进。巴陵王休若董统东讨诸军。时觊所遣孙 昙瓘等军顿晋陵九里，部阵甚盛。怀明至奔牛，所领寡弱，张 永至曲阿，未知怀明安否，退还延陵就休若。诸将帅咸劝退破 冈，休若宣令敢有言退者斩，众小定。军主刘亮又继至，兵力 转集，人情乃安。
时齐高帝率军东讨，与张永等于晋陵九里曲结营，与东军 相持。上遣积射将军江方兴、南台御史王道隆至晋陵视贼形势， 贼帅孙昙瓘、程扞宗、陈景远凡有五城，互相连带。扞宗城犹 未固，道隆率所领急攻之，俄顷城陷，斩扞宗首。刘亮果劲， 便刀楯，乃负楯而进，直入重栅，众军因之，即皆摧破。齐高 帝与永等乘胜驰击之，又大破之。昙瓘因此败走，孔璪与昙生 焚仓库，奔钱唐。
会稽闻西军稍近，将士多奔亡，觊不能复制。上虞令王晏 起兵攻郡，觊忧遽不知所为。其夕率千人声云东讨，实趋石赐。 遇潮涸不得去，众叛都尽，门生载以小船，窜于山脊村。村人 缚以送晏，晏调曰：“此事孔璪所为，无豫卿事，可作首辞， 当相为申上。”觊曰：“江东处分，莫不由身，委罪求活，便 是君辈行意耳。”晏乃斩之东合外。临死求酒，曰：“此是平 生所好。”顾琛、王昙生、袁标等并诣吴喜归罪，喜皆宥之。 东军主凡七十六人，于阵斩十七人，余皆原宥。
觊之起兵也，梦行宣阳门道上，顾望皆丘陵。觊寤，私告 人曰：“丘陵者弗平，建康其殆难克。”
觊弟道存，位黄门吏部郎、南郡太守。晋安王子勋建伪号， 以为侍中，行雍州事，事败见杀。
殷景仁，陈郡长平人也。曾祖融，晋太常。祖茂之，特进、 左光禄大夫。父道裕，早亡。
景仁少有大成之量，司徒王谧见而以女妻之。为宋武帝太 尉行参军，历位中书侍郎。景仁不为文而敏有思致，不谈义而 深达理，至于国典朝仪，旧章记注，莫不撰录，识者知其有当 世之志也。
尝建议请百官举才，以所荐能否黜陟，武帝甚知之。少帝 即位，补侍中，累表辞让。优诏申其请，以为黄门侍郎，历左 卫将军。文帝即位，委遇弥厚。俄迁侍中，左卫如故。时与王 华、王昙首、刘湛四人并为侍中，以风力局干，冠冕一时，同 升之美，近代莫及。元嘉三年，车驾征谢晦，司徒王弘入居中 书下省，景仁长直，共掌留任。晦平，代到彦之为中领军，侍 中如故。
文帝所生章太后早亡，上奉太后所生苏氏甚谨。六年，苏 氏卒，车驾亲往临哭，诏欲遵二汉推恩之典。景仁议以为“汉 氏推恩加爵，于时承秦之弊，儒术蔑如，惧非盛明所宜轨蹈。 晋监二代，朝政之所因，君举必书，哲王之所慎。体至公者悬 爵赏于无私，奉天统者每屈情以申制，所以作孚万国，贻则后 昆”。上从之。
丁母忧，葬竟，起为领军将军，固辞。上使纲纪代拜，遣 中书舍人周赳舆载诣府。服阕，迁尚书仆射。太子詹事刘湛代 为领军，湛与景仁素善，皆被遇于武帝，俱以宰相许之。湛常 居外任。会王弘、王华、王昙首相系亡，景仁引湛还朝，共参 朝政。湛既入，以景仁位遇本不逾己，一旦居前，意甚愤愤。 知文帝信仗景仁，不可移夺，乃深结司徒彭城王义康，欲倚宰 相之重以倾之。十二年，景仁迁中书令、护军将军，仆射如故， 寻复加领吏部。湛愈怒，义康纳湛言，毁景仁于文帝，帝遇之 益隆。景仁密陈相王权重，非社稷计，上以为然。景仁对亲旧 叹曰：“引之令入，便噬人。”乃称疾请解，不见许，使停家 养病。湛议欲遣人若劫盗者于外杀之，以为文帝虽知，当不能 伤至亲之爱。上微闻之，徙景仁于西掖门外晋鄱阳主第，以为 护军府。密迩宫禁，故其计不行。
景仁卧疾者五年，虽不见上，而密函去来，日中以十数， 朝政大小必以问焉。影迹周密，莫有窥其际者。及将收湛之日， 景仁便拂拭衣冠。寝疾既久，左右皆不悟其意。其夜，上出华 林园延贤堂召之，景仁犹称脚疾，小床舆以就坐，诛讨处分， 一皆委之。
代义康为扬州刺史，仆射、吏部如故。遣使者授印绶，主 簿代拜毕，便觉疾甚，情理乖错。性本宽厚，而忽更苛暴，问 左右曰：“今年男婚多，女嫁多？”是冬大雪，景仁乘舆出厅 事观望，忽惊曰：“当阁何得有大树？”既而曰：“我误耳。” 疾笃，文帝谓不利在州，使还住仆射下省。为州凡月馀日卒， 或云见刘湛为祟。追赠侍中、司空，谥曰文成公。大明五年， 孝武行经景仁墓，诏遣致祭。
子道矜，幼而不慧，位太中大夫。道矜子恒，明帝时，位 侍中、度支尚书。属父疾积久，为有司所奏。诏曰：“道矜生 便有病，更无横疾；恒因愚习惰,久妨清序，可除散骑常侍。” 淳字粹远，景仁从祖弟也。祖允，晋太常。父穆，以和谨 致称，自五兵尚书为宋武帝相国左长史。元嘉中，位特进、右 光禄大夫，领始兴王师。卒官，谥曰元子。
淳少好学，有美名，历中书黄门侍郎。黄门清切，直下应 留下省，以父老特听还家。高简寡言，早有清尚，爱好文义， 未尝违舍。在秘书阁撰四部书大目，凡四十卷，行于世。元嘉 十一年卒，朝廷痛惜之。
子孚有父风。尝与侍中何勖共食，孚羹尽，勖云：“益殷 莼羹。”勖司空无忌子也，孚徐辍箸曰：“何无忌讳。”孚位 吏部郎，为顺帝抚军长史。
子臻字后同，幼有名行，袁粲、褚彦回并赏异之。每造二 公之席，辄清言毕景。王俭为丹阳尹，引为郡丞。袁昂先拜秘 书丞，求臻为到省表。臻答曰：“何不见倩拜，而见倩作表。” 遂不为作。历位太子洗马。
淳弟冲字希远，位御史中丞，有司直之称。再迁度支尚书。 元凶妃即淳女，而冲在东宫为劭所知遇。劭弑立，以为司隶校 尉。冲有学义文辞，劭使为尚书符，罪状孝武，亦为劭尽力。 建邺平，赐死。
冲弟淡字夷远，亦历黄门吏部郎，太子中庶子。大明中， 又以文章见知。
论曰：季恭命偶兴王，恩深惟旧，及位致崇宠，而每存谦 挹。观夫持满之戒，足以追踪古人。琇之贞素之风，不践无义 之地。易曰：“王臣蹇蹇，其动也直。”休文行己之度，可谓 近之。琳之二议，深达变通之道。觊持身之节，亦曰一时之良， 而听言则悖，晚致覆没，痛矣哉！景仁远大之情，着于初筮， 元嘉之盛，卒致宗臣，言听计从，于斯为重，美矣乎。
