陈本纪下
高宗孝宣皇帝讳顼，字绍世，小字师利，始兴昭烈王第二 子也。梁中大通二年七月辛酉生，有赤光满室。少宽容，多智 略。及长，美容仪，身长八尺三寸，垂手过膝，有勇力，善骑 射。武帝平侯景，镇京口，梁元帝征武帝子侄入侍，武帝遣帝 赴江陵。累官为中书侍郎。时有军主李总与帝有旧，每同游处， 帝尝夜被酒，张灯而寐，总适出，寻反，乃见帝是大龙，便惊 走他室。魏平江陵，迁于长安。帝貌若不慧，魏将杨忠门客张 子煦见而奇之，曰：“此人虎头，当大贵也。”
永定元年，遥袭封始兴郡王。文帝嗣位，改封安成王。天 嘉三年，自周还，授侍中、中书监、中卫将军，置佐史。历位 司空、尚书令。废帝即位，拜司徒、录尚书、都督中外诸军事。 光大二年正月，进位太傅，领司徒，加殊礼，剑履上殿。十一 月甲寅，慈训太后黜废帝为临海王，以帝入缵皇统。
是月，齐武成帝殂。
太建元年春正月甲午，皇帝即位于太极前殿，大赦，改元。 文武赐位一阶，孝悌力田及为父后者，赐爵一级，鳏寡不能自 存者，人赐谷五斛。复太皇太后尊号曰皇太后。立妃柳氏为皇 后，世子叔宝为皇太子。封皇子江州刺史康乐侯叔陵为始兴王， 奉昭烈王祀。乙未，谒太庙。丁酉，分命大使，观省四方风俗。 以尚书仆射沈钦为左仆射，度支尚书王劢为右仆射。辛丑，祀 南郊。壬寅，封皇子建安侯叔英为豫章王，丰城侯叔坚为长沙 王。
二月乙亥，耕藉田。
夏五月甲午，齐人来聘。丁巳，以吏部尚书徐陵为尚书右 仆射。 秋七月辛卯，皇太子纳妃沈氏，王公以下赐帛各有差。
冬十月，新除左卫将军欧阳纥据广州反。辛未，遣开府仪 同三司章昭达讨之。
二年春二月癸未，章昭达禽欧阳纥送都，斩于建康市，广 州平。 三月丙申，皇太后崩。丙午，曲赦广、衡二州。丁未，大 赦。又诏自讨周迪、华皎以来，兵所有死亡者，并令收敛，并 给棺槥，送还本乡。
夏四月乙卯，临海王伯宗薨。戊寅，皇太后祔葬于万安陵。 五月壬午，齐人来吊。
六月戊子，新罗国遣使朝贡。辛卯，大雨雹。乙巳，分遣 大使巡州郡，省冤屈。
冬十一月辛酉，高丽国遣使朝贡。
十二月癸巳，雷。
三年春正月癸丑，以尚书右仆射徐陵为尚书仆射。辛酉， 祀南郊。
二月辛巳，祀明堂。丁酉，耕藉田。
三月丁丑，大赦。
夏四月壬辰，齐人来聘。
五月辛亥，高丽、新罗、丹丹、天竺、盘盘等国并遣使朝 贡。
六月丁亥，江阴王萧季卿以罪免。甲辰，封东中郎长沙王 府谘议参军萧彜为江阴王。
冬十月乙酉，周人来聘。
十二月壬辰，司空章昭达薨。
四年春正月丙午，以尚书仆射徐陵为左仆射，中书监王劢 为右仆射。
二月乙酉，立皇子叔卿为建安王。
三月乙丑，扶南、林邑国并遣使朝贡。
夏五月癸卯，尚书右仆射王劢卒。
是月周人诛冢宰宇文护。
秋八月辛未，周人来聘。
九月庚子朔，日有蚀之。辛亥，大赦。丙寅，以故太尉徐 度，仪同三司杜棱、程灵洗配食武帝庙庭；故司空章昭达配食 文帝庙庭。
冬十一月己亥，地震。
是岁，周建德元年。
五年春正月癸酉，以吏部尚书沈君理为尚书右仆射，领吏 部。辛巳，祀南郊。
二月辛丑，祀明堂。乙卯夜，有白气如虹，自北方贯北斗 紫宫。 三月壬午，以开府仪同三司吴明彻都督征讨诸军事，略地 北边。丙戌，西衡州献马生角。己丑，皇孙胤生，内外文武赐 帛各有差，为父后者赐爵一级。
夏六月癸亥，周人来聘。
秋九月癸未，尚书右仆射沈君理卒。壬辰晦，夜明。
冬十月己亥，以特进周弘正为尚书右仆射。乙巳，吴明彻 克寿阳城，斩王琳，传首建邺，枭于朱雀航。
十二月壬辰，诏熊昙朗、留异、陈宝应、周迪、邓绪等及 王琳首并还亲属，以弘广宥。乙巳，立皇子叔明为宜都王，叔 献为河东王。
是岁，诸军略地，所在克捷。
六年春正月壬戌，赦江右淮北诸州。甲申，周人来聘。高 丽国遣使朝贡。
二月壬辰朔，日有蚀之。辛亥，耕藉田。
夏四月庚子，彗星见。
六月壬辰，尚书右仆射周弘正卒。
冬十一月乙亥，诏北边行军之所，并给复十年。
十二月戊戌，以吏部尚书王玚为尚书右仆射。
七年春正月辛未，祀南郊。
三月辛未，诏豫、二兖、谯、徐、合、霍、南司、定九州 及南豫、江、郢所部在江北诸郡，置云旗义士，往大军及诸镇 备防。 夏四月丙戌，有星孛于大角。庚寅，监豫州陈桃根献青牛， 诏以还百姓。乙未，桃根又上织成罗纹锦被表各二，诏于云龙 门外焚之。壬子，郢州献瑞锺六。
六月丙戌，诏为北行将士死王事者，克日举哀。壬辰，以 尚书右仆射王玚为尚书仆射。己酉，改作云龙、神兽门。
秋八月癸卯，周人来聘。
闰九月壬辰，都督吴明彻大破齐军于吕梁。是月，甘露频 降乐游苑。丁未，舆驾幸苑采甘露，宴群臣，诏于苑龙舟山立 甘露亭。
冬十月己巳，立皇子叔齐为新蔡王，叔文为晋熙王。
十二月壬戌，以尚书仆射王玚为左仆射，太子詹事陆缮为 右仆射。甲子，南康郡献瑞锺一。
八年春二月壬申，以开府仪同三司吴明彻为司空。
夏五月庚寅，尚书左仆射王玚卒。
六月甲寅，以尚书右仆射陆缮为左仆射，新除晋陵太守王 克为右仆射。
秋九月戊戌，立皇子叔彪为淮南王。
九年春正月乙亥，齐主传位于其太子恒，自号太上皇。
是月，周灭齐。
二月壬子，耕藉田。
秋七月己卯，百济国遣使朝贡。庚辰，大雨，震万安陵华 表。己丑，震慧日寺刹及瓦官寺重门，一女子震死。
冬十月戊午，司空吴明彻破周将梁士彦于吕梁。
十二月戊申，东宫成，皇太子移于新宫。
十年春二月甲子，周军救梁士彦，大败司空吴明彻于吕梁， 及将卒皆见囚俘不反。
三月辛未，震武库。丙子，分命众军以备周。乙酉，大赦。
夏四月庚戌，诏絓在军者，并赐爵二级。又诏御府堂署所 营造，礼乐仪服军器之外，悉皆停息。掖庭常供，王侯妃主诸 有奉恤者，并各量减。庚申，大雨雹。
六月丁酉，周武帝崩。
闰六月丁卯，大雨，震大皇寺刹、庄严寺露盘、重阳阁东 楼、千秋门内槐树及鸿胪府门。
秋七月戊戌，新罗国遣使朝贡。
八月戊寅，陨霜杀稻菽。
九月乙巳，立方明坛于娄湖。戊申，以扬州刺史始兴王叔 陵兼王官伯，临盟。甲寅，幸娄湖，临誓众。乙卯，分遣大使 以盟誓班下四方，以上下相警。
冬十月戊子，以尚书左仆射陆缮为尚书仆射。
十二月乙亥，合州庐江蛮田伯兴出寇枞阳，刺史鲁广达讨 平之。 是岁，周宣政元年。
十一年春正月丁酉，南兖州言龙见。
二月癸亥，耕藉田。
秋七月辛卯，初用大货六铢钱。
八月丁卯，幸大壮观阅武。
冬十月甲戌，以尚书仆射陆缮为尚书左仆射，以祠部尚书 晋安王伯恭为右仆射。十一月辛卯，大赦。戊戌，周将梁士彦 围寿阳，克之。辛亥，又克霍州。癸丑，以扬州刺史始兴王叔 陵为大都督，总督水步众军。
十二月乙丑，南、北兖、晋三州及盱眙、山阳、阳平、马 头、秦、历阳、沛、北谯、南梁等九郡民并自拔向建邺。周又 克谯、北徐二州。自是淮南之地，尽归于周矣。己巳，诏非军 国所须，多所减损，归于俭约。
是岁，周宣帝大象元年。
十二年夏四月癸亥，尚书左仆射陆缮卒。己卯，大雩。壬 午，雨。
五月癸巳，以尚书右仆射晋安王伯恭为尚书仆射。己酉， 周宣帝崩。
六月壬戌，大风，吹坏臯门中闼。
秋八月己未，周郧州总管司马消难以所统九州八镇之地来 降。诏因以消难为大都督，加司空，封随郡公。庚申，诏镇西 将军樊毅进督沔、汉诸军事。遣南豫州刺史任忠率众趋历阳， 超武将军陈慧纪为前军都督，趋南兖州。戊辰，以司空司马消 难为大都督水陆诸军事。庚午，通直散骑常侍淳于陵克临江郡。 癸酉，智武将军鲁广达克郭默城。甲戌，大雨霖。丙子，淳于 陵克佑州城。
九月癸未，周临江太守刘显光率众来降。是夜，天东南有 声，如风水相激，三夜乃止。丁亥，周将王延贵率众援历阳， 任忠击破之，禽延贵等。己酉，周广陵义军主曹药率众来降。
冬十月癸丑，大雨，震电。
十二月庚辰，南徐州刺史河东王叔献薨。
十三年春正月壬午，以中权将军、护军将军鄱阳王伯山即 本号开府仪同三司。以尚书仆射晋安王伯恭为左仆射，吏部尚 书袁宪为右仆射。
二月乙亥，耕藉田。
秋九月癸亥夜，大风从西北来，发屋拔树，大雨雹。
冬十月壬寅，丹丹国遣使朝贡。
十二月辛巳，彗星见西南。
是岁，周静帝大定元年，逊位于隋文帝，改元开皇元年。
十四年春正月己酉，上弗豫。甲寅，崩于宣福殿，时年五 十三。遗诏：“凡厥终制，事从省约，金银之饰，不以入圹， 明器皆用瓦。以日易月及公除之制，悉依旧准。在位百司，三 日一临。四方州镇，五等诸侯，各守所职，并停奔赴。”二月 辛卯，群臣上谥曰孝宣皇帝，庙号高宗 。癸巳，葬显宁陵。 帝之在田，本有恢弘之度，及居尊位，实允天人之属。于 时国步初弭，创痍未复，淮南之地，并入于齐。帝志复旧境， 意反侵地，强弱之形，理则县绝，犯斯不韪，适足为禽。及周 兵灭齐，乘胜而举，略地还至江际，自此惧矣。既而修饰都城， 为扞御之备，获铭云：“二百年后，当有痴人修破吾城者。” 时莫测所从云。
后主讳叔宝，字元秀，小字黄奴，宣帝嫡长子也。梁承圣 二年十一月戊寅，生于江陵。明年，魏平江陵，宣帝迁于长安， 留后主于穰城。天嘉三年，归建邺，立为安成王世子。光大二 年，累迁侍中。
太建元年正月甲午，立为皇太子。十四年正月甲寅，宣帝 崩。乙卯，始兴王叔陵构逆伏诛。丁巳，太子即皇帝位于太极 前殿，大赦，在位文武及孝悌力田为父后者，并赐爵一级，孤 老鳏寡不能自存者，赐谷人五斛、帛二匹。癸亥，以侍中、丹 阳尹、长沙王叔坚为骠骑将军、开府仪同三司、扬州刺史。乙 丑，尊皇后为皇太后。丁卯，立皇弟叔重为始兴王，奉昭烈王 祀。己巳，立妃沈氏为皇后。辛未，立皇弟叔俨为寻阳王，叔 慎为岳阳王，叔达为义阳王，叔熊为巴山王，叔虞为武昌王。 甲戌，设无碍大会于太极前殿。
三月癸亥，诏内外众官九品以上，各荐一人。又诏求忠谠， 无所隐讳。己巳，以新除翊左将军永阳王伯智为尚书仆射。
夏四月丙申，立皇子永康公胤为皇太子，赐天下为父后者 爵一级，王公以下赉帛各有差。庚子，诏：“镂金银薄、庶物 化生、土木人、彩华之属，及布帛短狭轻疏者，并伤财废业， 尤成蠹患。又僧尼道士，挟邪左道，不依经律，人间淫祀祅书 诸珍怪事，详为条制，并皆禁绝。”
秋七月辛未，大赦。是月，自建邺至荆州，江水色赤如血。
八月癸未，天有声如风水相激。乙酉夜，又如之。
九月丙午，设无碍大会于太极前殿，舍身及乘舆御服，大 赦。辛亥夜，天东北有声如虫飞，渐移西北。丙寅，以骠骑将 军、开府仪同三司、扬州刺史长沙王叔坚为司空，征南将军、 江州刺史豫章王叔英即本号开府仪同三司。 至德元年春正月壬寅，大赦，改元。以征南将军、江州刺 史豫章王叔英为中卫大将军；以司空、骠骑将军、开府仪同三 司、扬州刺史长沙王叔坚为江州刺史；征东将军、开府仪同三 司、东扬州刺史司马消难进号车骑将军。癸卯，立皇子深为始 安王。 秋八月丁卯，以骠骑将军、开府仪同三司长沙王叔坚为司 空。
九月丁巳，天东南有声如虫飞。
冬十一月丁酉，立皇弟叔平为湘东王，叔敖为临贺王，叔 宣为阳山王，叔穆为西阳王，叔俭为南安王，叔澄为南郡王， 叔兴为沅陵王，叔韶为岳山王，叔纯为新兴王。
十二月丙辰，头和国遣使朝贡。司空、长沙王叔坚有罪免。 戊午夜，天开，自西北至东南，其内有青黄杂色，隆隆若雷声。
二年春正月丁卯，分遣大使，巡省风俗。癸巳，大赦。
夏五月戊子，以吏部尚书江总为尚书仆射。
秋七月壬午，皇太子加元服，在位文武赐帛各有差。孝悌 力田为父后者，赐爵一级；鳏寡癃老不能自存者，人谷五斛。
冬十一月丙寅，大赦。是月，盘盘、百济国并遣使朝贡。
三年春正月戊午朔，日有蚀之。庚午，镇左将军长沙王叔 坚即本号开府仪同三司。
三月辛酉，前丰州刺史章大宝举兵反。
夏四月庚戌，丰州义军主陈景详斩大宝，传首建邺。
冬十月己丑，丹丹国遣使朝贡。
十一月己未，诏修复仲尼庙。辛巳，幸长干寺，大赦。
十二月癸卯，高丽国遣使朝贡。
是岁，梁明帝殂。
四年春正月甲寅，诏王公以下各荐所知，无隔舆皂。 二月丙申，立皇弟叔谟为巴东王，叔显为临江王，叔坦为 新会王，叔隆为新宁王。
夏五月丁巳，立皇子庄为会稽王。
秋九月甲午，幸玄武湖，肄舻舰阅武。丁未，百济国遣使 朝贡。
冬十月癸亥，以尚书仆射江总为尚书令，吏部尚书谢侑为 尚书仆射。
十一月己卯，大赦。 祯明元年春正月戊寅，大赦，改元。乙未，地震。 秋九月庚寅，梁太傅安平王萧岩、荆州刺史萧𤩽，遣其都 官尚书沈君公诣荆州刺史陈慧纪请降。辛卯，岩等帅其文武官 男女济江。甲午，大赦。
冬十一月丙子，以萧岩为平东将军、开府仪同三司、东扬 州刺史。丁亥，以骠骑大将军、开府仪同三司豫章王叔英为兼 司徒。
十二月丙辰，以前镇卫大将军、开府仪同三司、东扬州刺 史鄱阳王伯山为镇卫大将军、开府仪同三司。
二年春正月辛巳，立皇子恮为东阳王，恬为钱唐王。
夏四月戊申，有群鼠无数，自蔡洲岸入石头，渡淮至于青 塘两岸，数日自死，随流出江。是月，郢州南浦水黑如墨。
五月甲午，东冶铸铁，有物赤色，大如数升，自天坠镕所， 有声隆隆如雷，铁飞出墙外，烧人家。
六月戊戌，扶南国遣使朝贡。庚子，废皇太子胤为吴兴王， 立扬州刺史始安王深为皇太子。辛丑，以太子詹事袁宪为尚书 仆射。丁巳，大风自西北激涛水入石头城，淮渚暴溢，漂没舟 乘。
冬十月己亥，立皇子藩为吴王。己酉，幸莫府山，大校猎。
十一月丁卯，诏克日于大政殿讯狱。丙子，立皇弟叔荣为 新昌王，叔匡为太原王。
初隋文帝受周禅，甚敦邻好，宣帝尚不禁侵掠。太建末， 隋兵大举，闻宣帝崩，乃命班师，遣使赴吊，修敌国之礼，书 称姓名顿首。而后主益骄，书末云：“想彼统内如宜，此宇宙 清泰。”隋文帝不说，以示朝臣。清河公杨素以为主辱，再拜 请罪，及襄邑公贺若弼并奋求致讨。后副使袁彦聘隋，窃图隋 文帝状以归，后主见之，大骇曰：“吾不欲见此人。”每遣间 谍，隋文帝皆给衣马，礼遣以归。
后主愈骄，不虞外难，荒于酒色，不恤政事，左右嬖佞珥 貂者五十人，妇人美貌丽服巧态以从者千馀人。常使张贵妃、 孔贵人等八人夹坐，江总、孔范等十人预宴，号曰“狎客”。 先令八妇人襞采笺，制五言诗，十客一时继和，迟则罚酒。君 臣酣饮，从夕达旦，以此为常。而盛修宫室，无时休止。税江 税市，征取百端。刑罚酷滥，牢狱常满。
覆舟山及蒋山柏林，冬月常多采醴，后主以为甘露之瑞。 前后灾异甚多。有神自称老子，游于都下，与人对语而不见形， 言吉凶多验，得酒辄釂之，经三四年乃去。船下有声云“明年 乱”。视之，得婴儿长三尺而无头 。蒋山众鸟鼓两翼以拊膺， 曰“奈何帝！奈何帝！”又建邺城无故自坏 。青龙出建阳门， 井涌雾，赤地生黑白毛，大风拔朱雀门，临平湖草旧塞，忽然 自通。后主又梦黄衣人围城，乃尽去绕城橘树。又见大蛇中分， 首尾各走。夜中索饮，忽变为血。有血沾阶至于坐床头而火起。 有狐入其床下，捕之不见。以为祅，乃自卖于佛寺为奴以禳之。 于郭内大皇佛寺起七层塔，未毕，火从中起，飞至石头，烧死 者甚众。又采木湘州，拟造正寝，筏至牛渚矶，尽没水中，既 而渔人见筏浮于海上。起齐云观，国人歌曰：“齐云观，寇来 无际畔。”始北齐末，诸省官人多称省主，未几而灭。至是举 朝亦有此称，识者以为省主，主将见省之兆。
隋文帝谓仆射高颎曰：“我为百姓父母，岂可限一衣带水 不拯之乎？”命大作战船。人请密之，隋文帝曰：“吾将显行 天诛，何密之有！使投柿于江，若彼能改，吾又何求。”及纳 梁萧𤩽、萧岩，隋文愈忿，以晋王广为元帅，督八十总管致讨。 乃送玺书，暴后主二十恶。又散写诏书，书三十万纸，遍喻江 外。
诸军既下，江滨镇戍相继奏闻。新除湘州刺史施文庆、中 书舍人沈客卿掌机密，并抑而不言。
初萧岩、萧𤩽之至也，德教学士沈君道梦殿前长人，朱衣 武冠，头出栏上，攘臂怒曰：“那忽受叛萧误人事。”后主闻 之，忌二萧，故远散其众，以岩为东扬州刺史，𤩽为吴州刺史。 使领军任忠出守吴兴郡，以襟带二州。使南平王嶷镇江州，永 嘉王彦镇南徐州。寻召二王赴期明年元会，命缘江诸防船舰， 悉从二王还都为威势，以示梁人之来者，由是江中无一斗船。 上流诸州兵，皆阻杨素军不得至。都下甲士尚十余万人。及闻 隋军临江，后主曰：“王气在此，齐兵三度来，周兵再度至， 无不摧没。虏今来者必自败。”孔范亦言无渡江理。但奏伎纵 酒，作诗不辍。
三年春正月乙丑朔，朝会，大雾四塞，入人鼻皆辛酸。后 主昏睡，至晡时乃罢。是日，隋将贺若弼自北道广陵济，韩擒 趋横江济，分兵晨袭采石，取之。进拔姑孰，次于新林。时弼 攻下京口，缘江诸戍望风尽走，弼分兵断曲阿之冲而入。丙寅， 采石戍主徐子建至告变。戊辰，乃下诏曰：“犬羊陵纵，侵窃 郊畿，蜂虿有毒，宜时扫定，朕当亲御六师，廓清八表，内外 并可戒严。”于是以萧摩诃为皇畿大都督，樊猛为上流大都督， 樊毅为下流大都督，司马消难、施文庆并为大监军，重立赏格， 分兵镇守要害，僧尼道士尽皆执役。
庚午，贺若弼攻陷南徐州。辛未，韩擒又陷南豫州。隋军 南北道并进。辛巳，贺若弼进军锺山，顿白土冈之东南，众军 败绩。弼乘胜进军宫城，烧北掖门。是时，韩擒率众自新林至 石子冈，镇东大将军任忠出降擒，仍引擒经朱雀航趣宫城，自 南掖门入。城内文武百司皆遁出，唯尚书仆射袁宪、后合舍人 夏侯公韵侍侧。宪劝端坐殿上，正色以待之。后主曰：“锋刃 之下，未可及当，吾自有计。”乃逃于井。二人苦谏不从，以 身蔽井，后主与争久之方得入。沈后居处如常。太子深年十五， 闭合而坐，舍人孔伯鱼侍焉。戍士叩合而入，深安坐劳之曰： “戎旅在涂，不至劳也。”既而军人窥井而呼之，后主不应。 欲下石，乃闻叫声。以绳引之，惊其太重，及出，乃与张贵妃、 孔贵人三人同乘而上。隋文帝闻之大惊。开府鲍宏曰：“东井 上于天文为秦，今王都所在，投井其天意邪。”先是江东谣多 唱王献之桃叶辞，云：“桃叶复桃叶，度江不用烜，但度无所 苦，我自接迎汝。”及晋王广军于六合镇，其山名桃叶，果乘 陈船而度。丙戌，晋王广入据台城，送后主于东宫。
三月己巳，后主与王公百司，同发自建邺，之长安。隋文 帝权分京城人宅以俟，内外修整，遣使迎劳之，陈人讴咏，忘 其亡焉。使还奏言：“自后主以下，大小在路，五百里累累不 绝。”隋文帝嗟叹曰：“一至于此。”及至京师，列陈之舆服 器物于庭，引后主于前，及前后二太子、诸父诸弟众子之为王 者，凡二十八人；司空司马消难、尚书令江总、仆射袁宪、骠 骑萧摩诃、护军樊毅、中领军鲁广达、镇军将军任忠、吏部尚 书姚察、侍中中书令蔡征、左卫将军樊猛，自尚书郎以上二百 余人，文帝使纳言宣诏劳之。次使内史令宣诏让后主，后主伏 地屏息不能对，乃见宥。隋文帝诏陈武、文、宣三帝陵，总给 五户分守之。
初，武帝始即位，其夜奉朝请史普直宿省，梦有人自天而 下，导从数十，至太极殿前，北面执玉策金字曰：“陈氏五帝 三十二年。”及后主在东宫时，有妇人突入，唱曰“毕国主”。 有鸟一足，集其殿庭，以嘴画地成文，曰：“独足上高台，盛 草变为灰，欲知我家处，朱门当水开。”解者以为独足盖指后 主独行无众，盛草言荒秽，隋承火运，草得火而灰。及至京师， 与其家属馆于都水台，所谓上高台当水也。其言皆验。或言后 主名叔宝，反语为“少福”，亦败亡之征云。
既见宥，隋文帝给赐甚厚，数得引见，班同三品。每预宴， 恐致伤心，为不奏吴音。后监守者奏言：“叔宝云，‘既无秩 位，每预朝集，愿得一官号’。”隋文帝曰：“叔宝全无心肝。” 监者又言：“叔宝常耽醉，罕有醒时。”隋文帝使节其酒， 既而曰：“任其性；不尔，何以过日。”未几，帝又问监者叔 宝所嗜。对曰：“嗜驴肉。”问饮酒多少？对曰：“与其子弟 日饮一石。”隋文帝大惊。及从东巡，登芒山，侍饮，赋诗曰： “日月光天德，山川壮帝居，太平无以报，愿上东封书。” 并表请封禅，隋文帝优诏谦让不许。后从至仁寿宫，常侍宴， 及出，隋文帝目之曰：“此败岂不由酒；将作诗功夫，何如思 安时事。当贺若弼度京口，彼人密启告急，叔宝为饮酒，遂不 省之。高颎至日，犹见启在床下，未开封。此亦是可笑，盖天 亡也。昔苻氏所征得国，皆荣贵其主。苟欲求名，不知违天命， 与之官，乃违天也。”
隋文帝以陈氏子弟既多，恐京下为过，皆分置诸州县，每 岁赐以衣服以安全之。
后主以隋仁寿四年十一月壬子，终于洛阳，时年五十二。 赠大将军，封长城县公，谥曰炀。葬河南洛阳之芒山。
论曰：陈宣帝器度弘厚，有人君之量。文帝知冢嗣仁弱， 早存太伯之心，及乎弗悆，咸已委托矣。至于缵业之后，拓土 开疆，盖德不逮文，智不及武，志大不已，晚致吕梁之败，江 左日蹙，抑此之由也。后主因削弱之余，锺灭亡之运，刑政不 树，加以荒淫。夫以三代之隆，历世数十，及其亡也，皆败于 妇人。况以区区之陈，外邻明德，覆车之迹，尚且追踪叔季， 其获支数年，亦为幸也。虽忠义感慨，致恸井隅，何救麦秀之 深悲，适足取笑乎千祀。嗟乎！始梁末童谣云：“可怜巴马子， 一日行千里。不见马上郎，但见黄尘起。黄尘污人衣，皂荚相 料理。”及僧辩灭，群臣以谣言奏闻，曰：僧辩本乘巴马以击 侯景，马上郎，王字也，尘谓陈也；而不解皂荚之谓。既而陈 灭于隋，说者以为江东谓羖羊角为皂荚，隋氏姓杨，杨，羊也， 言终灭于隋。然则兴亡之兆，盖有数云。
