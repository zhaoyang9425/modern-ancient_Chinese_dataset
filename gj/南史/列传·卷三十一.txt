张裕
茂度仕为宋武帝太尉主簿、扬州中从事，累迁别驾。武帝 西伐刘毅，北伐关洛，皆居守留任州事。出为都督、广州刺史、 平越中郎将，绥静百越，岭外安之。
元嘉元年，为侍中、都督、益州刺史。帝讨荆州刺史谢晦， 诏益州遣军袭江陵。晦平，西军始至白帝。茂度与晦素善，议 者疑其出军迟留。弟邵时为湘州刺史，起兵应大驾。上以邵诚 节，故不加罪。累迁太常，以脚疾出为义兴太守。上从容谓曰： “勿以西蜀介怀。”对曰：“臣不遭陛下之明，墓木拱矣。”
后为都官尚书，以疾就拜光禄大夫，加金章紫绶。茂度内 足于财，自绝人事，经始本县之华山为居止。优游野泽，如此 者七年。十八年，除会稽太守。素有吏能，职事甚理。卒于官， 谥曰恭子。
子演，位太子中舍人。演四弟镜、永、辩、岱俱知名，时 谓之张氏五龙。
镜少与光禄大夫颜延之邻居，颜谈义饮酒，喧呼不绝，而 镜静默无言声。后镜与客谈，延之从篱边闻之，取胡床坐听， 辞义清玄。延之心服，谓客曰：“彼有人焉。”由是不复酣叫。 仕至新安太守。演、镜兄弟中名最高，馀并不及。
初，裕曾祖澄当葬父，郭璞为占墓地，曰：“葬某处，年 过百岁，位至三司，而子孙不蕃。某处年几减半，位裁卿校， 而累世贵显。”澄乃葬其劣处。位光禄，年六十四而亡，其子 孙遂昌云。
永字景云，初为郡主簿，累迁尚书中兵郎。先是尚书中条 制繁杂，元嘉十八年，欲加修撰，徙永为删定郎，掌其任。二 十二年，除建康令，所居皆有称绩。又除广陵王诞北中郎录事 参军。 永涉猎书史，能为文章，善隶书，骑射杂艺，触类兼善。 又有巧思，益为文帝所知。纸墨皆自营造，上每得永表启，辄 执玩咨嗟，自叹供御者了不及也。二十三年，造华林园、玄武 湖，并使永监统。凡所制置，皆受则于永。永既有才能，每尽 心力，文帝谓堪为将。二十九年，以永为扬威将军、冀州刺史， 加都督。督王玄谟、申坦等诸将经略河南，进攻碻磝，累旬不 拔，为魏军所杀甚众。永即夜撤围退军，不报告诸将，众军惊 扰，为魏所乘，死败涂地。永及申坦并为统府抚军将军萧思话 所收，系于历城狱。文帝以屡征无功，诸将不可任，诏责永等 与思话。又与江夏王义恭书曰：“早知诸将辈如此，恨不以白 刃驱之，今者悔何所及。”
三十年，元凶弑立，起永为青州刺史。及司空南谯王义宣 起义，又改永为冀州刺史，加都督。永遣司马崔勋之、中兵参 军刘宣则二军驰赴国难。时萧思话在彭城，义宣虑二人不相谐 缉，与思话书，劝与永坦怀。又使永从兄长史张畅与永书勖之， 使远慕廉、蔺在公之德，近效平、勃亡私之美。事平，召为江 夏王义恭大司马从事中郎，领中兵。
孝武孝建元年，臧质反，遣永辅武昌王浑镇京口。大明三 年，累迁廷尉。上谓曰：“卿既与释之同姓，欲使天下复无冤 人。”永晓音律，太极殿前钟声嘶，孝武尝以问永。永答锺有 铜滓，乃扣锺求其处，凿而去之，声遂清越。
明帝即位，为青冀二州刺史，监四州诸军事，统诸将讨徐 州刺史薛安都，累战克捷。破薛索儿。又迁镇军将军，寻为南 兖州刺史，加都督。
时薛安都据彭城请降，而诚心不款。明帝遣永与沈攸之重 兵迎之，加都督前锋诸军事，进军彭城。安都招引魏兵既至， 永狼狈引军还，为魏军追大败，复遇寒雪，士卒离散。永脚指 断落，仅以身免，失其第四子。
三年，徙会稽太守，加都督，将军如故。以北行失律，固 求自贬，降号左将军。永痛悼所失之子，有兼常哀，服制虽除， 犹立灵座，饮食衣服，待之如生。每出行，常别具名车好马， 号曰侍从。有军事，辄语左右报郎君知也。以破薛索儿功，封 孝昌县侯。在会稽，宾客有谢方童、阮须、何达之等窃其权， 赃货盈积。方童等坐赃下狱死，永又降号冠军将军。
废帝即位，为右光禄大夫、侍中，领安成王师。出为吴郡 太守。元徽二年，为征北将军、南兖州刺史，加都督。永少便 驱驰，志在宣力，其为将帅，能与士卒同甘苦。朝廷所给赐脯 饩，必棋坐齐割，手自颁赐。年虽已老，志气未衰，优游闲任， 意甚不乐。及有此授，喜悦非常，即日命驾还都。未之镇，遇 桂阳王休范作乱，永率所领屯白下。休范至新亭，前锋攻南掖 门，永遣人觇贼，既反，唱言台城陷，永众溃，弃军还。以旧 臣不加罪，止免官削爵。以愧发病卒。
岱字景山，州辟从事，累迁东迁令。时殷冲为吴兴太守， 谓人曰：“张东迁亲贫须养，所以栖迟下邑。然名器方显，终 当大至。”
后为司徒左西曹掾。母年八十，籍注未满，岱便去官，从 实还养。有司以岱违制，将欲纠举。宋孝武曰：“观过可以知 仁，不须案也。”
累迁山阴令，职事闲理。巴陵王休若为北徐州，未亲政事， 以岱为冠军谘议参军，领彭城太守，行府、州、国事。后临海 王为征虏将军广州，豫章王为车骑扬州，晋安王为征虏南兖州， 岱历为三府谘议三王行事，与典签主帅共事，事举而情得。或 谓岱曰：“主王既幼，执事多门，而每能缉和公私，云何致此？” 岱曰：“古人言，一心可以事百君。我为政端平，待物以礼， 悔吝之事，无由而及；明暗短长，更是才用多少耳。”
入为黄门郎。新安王子鸾以盛宠为南徐州，割吴郡属焉。 高选佐史，孝武召岱谓曰：“卿美效夙着，兼资宦已多，今欲 用卿为子鸾别驾，总刺史之任，无谓小屈，终当大申也。” 帝崩，累迁吏部郎。泰始末，为吴兴太守。元徽中，为益 州刺史，加都督。数年，益土安其政。
累迁吏部尚书。王俭为吏部郎，时专断曹事，岱每相违执。 及俭为宰相，以此颇不相善。
兄子瑰、弟恕诛吴郡太守刘遐，齐高帝欲以恕为晋陵郡。 岱曰：“恕未闲从政，美锦不宜滥裁。”高帝曰：“恕为人我 所悉，其又与瑰同勋，自应有赏。”岱曰：“若以家贫赐禄， 此所不论；语功推事，臣门之耻。”加散骑常侍。
建元元年，中诏序朝臣，欲以右仆射拟岱。褚彦回谓得此 过优，若别有忠诚，特宜升引者，别是一理。”诏更量。
出为吴郡太守。高帝知岱历任清直，至郡未几，手敕曰： “大郡任重，乃未欲回换，但总戎务殷，宜须望实。今用卿为 护军。加给事中。”岱拜竟，诏以家为府。 武
帝即位，复为吴兴太守。岱晚节在吴兴，更以宽恕着名。 迁南兖州刺史，未拜卒。
岱初作遗命，分张家财，封置箱中，家业张减，随复改易， 如此十数年。谥曰贞子。
绪字思曼，岱兄子也。父演，宋太子中舍人。绪少知名， 清简寡欲，从伯敷及叔父镜、从叔畅并贵异之。镜比之乐广， 敷云“是我辈人”。畅言于孝武帝，用为尚书仓部郎 。都令史 谘详郡县米事，绪萧然直视，不以经怀。宋明帝每见绪，辄叹 其清淡。
转太子中庶子、本州大中正，迁司徒左长史。吏部尚书袁 粲言于帝曰：“臣观张绪有正始遗风，宜为宫职。”复转中庶 子。后为侍中，迁吏部郎，参掌大选。元徽初，东宫官罢，选 曹拟舍人王俭为格外记室。绪以俭人地兼美，宜转秘书丞。从 之。绪又迁侍中，尝私谓客曰：“一生不解作诺。”有以告袁 粲、褚彦回者，由是出为吴郡太守，绪初不知也。
升明二年，自祠部尚书为齐高帝太傅长史。建元元年，为 中书令。绪善谈玄，深见敬异。仆射王俭尝云：“绪过江所未 有，北士可求之耳。不知陈仲弓、黄叔度能过之不？”
驾幸庄严寺听僧达道人讲维摩,坐远不闻绪言,上难移绪， 乃迁僧达以近之。时帝欲用绪为右仆射，以问王俭 。俭曰 ： “绪少有清望，诚美选也。南士由来少居此职。”褚彦回曰： “俭少年或未忆耳，江左用陆玩、顾和，皆南人也。”俭曰： “晋氏衰政，不可为则。”先是绪诸子皆轻侠,中子充少时又不 护细行，俭又以为言，乃止。
及立国学，以绪为太常卿，领国子祭酒，以王延之代绪为 中书令。何点叹曰：“晋以子敬、季琰为此职，今以王延之、 张绪为之，可谓清官。后接之者，实为未易。”绪长于周易， 言精理奥，见宗一时。常云“何平叔不解易中七事”。
武帝即位，转吏部尚书，祭酒如故。永明二年，领南郡王 师，加给事中。三年，转太子詹事，师、给事如故。绪每朝见， 武帝目送之，谓王俭曰：“绪以位尊我，我以德贵绪。”迁散 骑常侍、金紫光禄大夫，师如故，给亲信二十人。
复领中正。长沙王晃属选用吴郡闻人邕为州议曹，绪以资 籍不当，执不许。晃遗书于绪固请之，绪正色谓晃信曰：“此 是身家州乡，殿下何得见逼。”乃止。
绪吐纳风流，听者皆忘饥疲，见者肃然如在宗庙。虽终日 与居，莫能测焉。刘悛之为益州，献蜀柳数株，枝条甚长，状 若丝缕。时旧宫芳林苑始成，武帝以植于太昌灵和殿前，常赏 玩咨嗟，曰：“此杨柳风流可爱，似张绪当年时。”其见赏爱 如此。王俭为尚书令、丹阳尹，时诸令史来问讯，有一令史善 俯仰，进止可观。俭赏异之，问曰：“经与谁共事？”答云： “十余岁在张令门下。”俭目送之。时尹丞殷存至在坐，曰： “是康成门人也。”
七年，竟陵王子良领国子祭酒，武帝敕王晏曰：“吾欲令 司徒辞祭酒以授张绪，物议以为如何？”子良竟不拜，以绪领 国子祭酒。
绪口不言利，有财辄散之。清谈端坐，或竟日无食。门生 见绪饥，为之办餐，然未尝求也。
死之日，无宅以殡，遗命“凶事不设柳翣，止以芦葭。车需 车引柩，灵上置杯水香火，不设祭”。从弟融敬绪，事之如亲 兄。赍酒于绪灵前酌饮恸哭曰：“阿兄风流顿尽。”追赠散骑 常侍、特进、光禄大夫，谥简子。
子完，宋后废帝时为正员郎，险行见宠，坐废锢。完弟允， 永明中安西功曹，淫通杀人伏法。允兄充知名。
充字延符，少好逸游。绪尝告归至吴，始入西郭，逢充猎， 右臂鹰，左牵狗。遇绪船至，便放絏脱鞋拜于水次。绪曰 ： “一身两役，无乃劳乎。”充跪曰：“充闻三十而立，今充二十 九矣，请至来岁。”绪曰：“过而能改，颜氏子有焉。”及明 年便修改，多所该通，尤明老、易，能清言。与从叔稷俱有令 誉。
历尚书殿中郎、武陵王友。时尚书令王俭当朝用事，齐武 帝皆取决焉。俭方聚亲宾，充縠巾葛帔，至便求酒，言论放逸， 一坐尽倾。及闻武帝欲以绪为尚书仆射，俭执不可。充以为愠， 与俭书曰：
顷日路长，霖霞韬晦，叙暑未平，想无亏摄。充幸以渔钓 之闲，镰采之暇，时复引轴以自娱，逍遥乎前史。从横万古， 动默之路多端，纷纶百年，升降之涂不一。故金刚水柔，性之 别也；圆行方止，器之异也。善御性者，不违金水之质；善为 器者，不易方圆之用。充生平少偶，不以利欲干怀，三十六年， 差得以栖贫自澹。介然之志，峭耸霜崖，确乎之情，峰横海岸。 至如彯缨天阁，既谢廊庙之华，缀组云台，终愧衣冠之秀。实 由气岸疏凝，情涂狷隔。独师怀抱，不见许于俗人，孤秀神崖， 每邅回于在世。长群鱼鸟，毕景松阿。虽复玉没于访珪之辰， 桂掩于搜芳之日，泛滥于渔父之游，偃息于卜居之会，如此而 已，充何识哉。
若夫惊岩罩日，吐海逢天，竦石崩寻，分危落仞。桂兰绮 靡，丛杂于山幽，松柏阴森，相缭于涧侧。元卿于是乎不归， 伯休亦以兹长往。至于飞竿钓渚，濯足沧洲，独浪烟霞，高卧 风月，悠悠琴酒，岫远谁来，灼灼文言，空拟方寸。不觉郁然 千里，路隔江川，每至西风，何尝不叹。丈人岁路未强，学优 而仕，道佐苍生，功横海望，可谓德盛当时，孤松独秀者也。 而茂陵之彦，望冠盖而长怀，渭川之甿，伫簪裾而竦叹，得无 惜乎。 充昆西百姓，岱表一人，蚕而衣，耕而食。不能事王侯， 觅知己，造时人，骋游说。容与于屠博之间，其欢甚矣。然举 世皆谓充为狂，充亦何能与诸君道之哉。是以披闻见，扫心胸， 述平生，论语默。所可通梦交魂、推襟送抱者，唯丈人而已。 阙廷敻阻，书罢莫因，傥遇樵夫，妄尘执事。俭以为脱略，弗 之重，仍以书示绪，绪杖之一百。又为御史中丞到㧑所奏，免 官禁锢。沈约见其书，叹曰：“充始为之败，终为之成。”久 之，为司徒谘议参军，与琅邪王思远、同郡陆慧晓等并为司徒 竟陵王宾客。累迁义兴太守，为政清静，吏人便之。后为侍中。 梁武帝兵至建邺，东昏逢杀，百官集西锺下，召充，充不 至。武帝霸府建，以充为大司马谘议参军。天监初，历太常卿、 吏部尚书，居选以平允称。再迁散骑常侍、国子祭酒。登堂讲 说，皇太子以下皆至。时王侯多在学，执经以拜，充朝服而立， 不敢当。再迁尚书仆射。顷之，出为吴郡太守。下车恤贫老， 故旧莫不忻悦。卒于吴郡，谥曰穆子。子最嗣。
瑰字祖逸，宋征北将军、南兖州刺史永之子也。仕宋，累 迁桂阳内史。不欲前兄玮处禄，自免不拜。后为司徒右长史， 通直散骑常侍，骁骑将军。
初，瑰父永拒桂阳王休范于白下，败绩，阮佃夫等欲加罪， 齐高帝固申明之，瑰由此感恩自结。后遭父母丧，还吴持服。 升明元年，刘彦节有异图，弟遐为吴郡，潜相影响。高帝密遣 殿中将军卞白龙令瑰取遐。诸张世有豪气，瑰宅中常有父时旧 部曲数百。遐召瑰委以军事，瑰伪受命，与叔恕领兵十八人入 郡斩之，郡内莫敢动。事捷，高帝以告左军张冲。冲曰：“瑰 以百口一掷，出手得卢矣。”即授吴郡太守，锡以嘉名，封义 城县侯。从弟融闻之，与瑰书曰：“吴郡何晚，何须王反，闻 之嗟惊，乃是阿兄。”郡人顾暠、陆闲并少年未知名，瑰并引 为纲纪，后并立名，世以为知人。
齐建元元年，改封平都侯，迁侍中，与侍中沈文季俱在门 下。高帝常谓曰：“卿虽我臣，我亲卿不异赜、嶷等。”文季 每还直，器物若迁；瑰止朝服而已。时集书每兼门下，东省实 多清贫，有不识瑰者，常呼为散骑。
出为吴兴太守。瑰以既有国秩，不取郡奉。高帝敕上库别 藏其奉，以表其清。
武帝即位，为宁蛮校尉、雍州刺史，加都督。征拜左户尚 书，加右军将军。还后，安陆王纡临雍州，行部登蔓山，有野 老来乞。纡问：“何不事产而行乞邪？”答曰：“张使君临州 理物，百姓家得相保。后人政严，故至行乞。”纡由是深加嗟 赏。
后拜太常，自谓闲职，辄归家。武帝曰：“卿辈未富贵， 谓人不与；既富贵，那复欲委去。”瑰曰：“陛下御臣等若养 马，无事就闲厩，有事复牵来。”帝犹怒，遂以为散骑常侍、 光禄大夫。
郁林之废，朝臣到宫门参承明帝。瑰托脚疾不至。海陵立， 明帝疑外藩起兵，以瑰镇石头，督众军事。瑰见朝廷多难，遂 恒卧疾。
建武末，屡启求还吴，见许。居室豪富，伎妾盈房。或者 讥其衰暮畜伎。瑰曰：“我少好音律，老而方解。平生嗜欲， 无复一存，唯未能遣此耳。”
明帝疾甚，防疑大司马王敬则，授瑰平东将军、吴郡太守， 以为之备。及敬则反，瑰遣兵迎拒于松江。闻敬则军鼓声，一 时散走。瑰弃郡逃人间，事平乃还郡，为有司奏，免官削爵。 永元初，为光禄大夫。三年，梁武帝起兵，东昏假瑰节， 戍石头，寻弃城还宫。梁天监元年，拜给事中、右光禄大夫， 以脚疾拜于家。四年卒。
瑰有子十二人，常云“中应有好者”。子率知名。
率字士简，性宽雅。十二能属文，常日限为诗一篇，或数 日不作，则追补之，稍进作赋颂，至年十六，向作二千馀首。 有虞讷者见而诋之，率乃一旦焚毁，更为诗示焉，托云沈约。 讷便句句嗟称，无字不善。率曰：“此吾作也。”讷惭而退。 时陆少玄家有父澄书万馀卷，率与少玄善，遂通书籍，尽 读其书。
建武三年，举秀才，除太子舍人，与同郡陆倕、陆厥幼相 友狎。尝同载诣左卫将军沈约，遇任昉在焉。约谓昉曰：“此 二子后进才秀，皆南金也，卿可识之。”由此与昉友。
梁天监中，为司徒谢朏掾，直文德待诏省，敕使抄乙部书， 又使撰古妇人事。使工书人琅邪王琛、吴郡范怀约等写给后宫。 率取假东归，论者谓为傲世，率惧，乃为待诏赋奏之，甚见称 赏。手敕答曰：“相如工而不敏，枚臯速而不工，卿可谓兼二 子于金马矣。”又侍宴赋诗，武帝别赐率诗曰：“东南有才子， 故能服官政，余虽惭古昔，得人今为盛。”率奏诗往反六首。 后引见于玉衡殿，谓曰：“卿东南物望，朕宿昔所闻。卿言宰 相是何人，不从天下，不由地出。卿名家奇才，若复以礼律为 意，便是其人。秘书丞天下清官，东南望胄未有为之者，今以 相处，为卿定名誉。”寻以为秘书丞，掌集书诏策。
四年，禊饮华光殿，其日河南国献赤龙驹，能拜伏，善舞。 诏率与到溉、周兴嗣为赋，武帝以率及兴嗣为工。
其年，父忧去职。有父时妓数十人，其善讴者有色貌，邑 子仪曹郎顾珖之求娉，讴者不愿，遂出家为尼。尝因斋会率宅， 珖之乃飞书言与率奸。南司以事奏闻，武帝惜其才，寝其奏， 然犹致时论。服阕，久之不仕。
七年，除中权建安王中记室参军，俄直寿光省，修丙丁部 书抄。累迁晋安王宣惠谘议参军。率在府十年，恩礼甚笃。后 为扬州别驾。率虽历居职务，未尝留心簿领。及为别驾奏事， 武帝览牒问之，并无对，但答云：“事在牒中。”帝不悦。后 历黄门侍郎。出为新安太守，丁所生母忧卒。
率嗜酒不事，于家务尤忘怀。在新安遣家僮载米三千石还 宅，及至遂耗太半。率问其故，答曰：“雀鼠耗。”率笑而言 曰：“壮哉雀鼠。”竟不研问。自少属文，七略及艺文志所载 诗赋，今亡其文者，并补作之。所着文衡十五卷，文集四十卷 行于世。子长公。率弟盾。
盾字士宣，以谨重称。为无锡令，遇劫，问劫何须，劫以 刀斫其颊，盾曰：“咄，咄，不易。”馀无所言。于是生资皆 尽，不以介怀。为湘东王记室，出监富阳令。廓然独处，无所 用心。身死之日，家无遗财，唯有文集并书千馀卷，酒米数瓮 而已。 稷字公乔，瑰弟也。幼有孝性，所生母刘无宠，遘疾。时 稷年十一，侍养衣不解带，每剧则累夜不寝。及终，毁瘠过人， 杖而后起。见年辈幼童，辄哽咽泣泪，州里谓之淳孝。
长兄玮善弹筝，稷以刘氏先执此伎，闻玮为清调，便悲感 顿绝，遂终身不听之。
性疏率，朗悟有才略，起家着作佐郎，不拜。父永及嫡母 丘相继殂，六年庐于墓侧。齐永明中，为豫章王嶷主簿，与彭 城刘绘俱见礼接，未尝被呼名，每呼为刘四、张五。以贫求为 剡令，略不视事，多为小山游。会山贼唐宇之作乱，稷率厉部 人保全县境。
所生母刘先假葬琅邪黄山，建武中改申葬礼，赙助委积。 于时虽不拒绝，事毕随以还之。自幼及长，数十年中，常设刘 氏神座。出告反面，如事生焉。
历给事中黄门侍郎，新兴、永宁二郡太守。郡犯私讳，改 永宁为长宁。永元末，为侍中，宿卫宫城。梁武师至，兼卫尉 江淹出奔，稷兼卫尉卿，副王莹都督城内诸军事。时东昏淫虐， 北徐州刺史王珍国就稷谋，乃使直合张齐行弑于含德殿。稷乃 召右仆射王亮等列坐殿前西锺下，议遣国子博士范云、中书舍 人裴长穆等使石头城诣武帝，以稷为侍中、左卫将军，迁大司 马左司马。
梁朝建，为散骑常侍，中书令。及上即位，封江安县子， 位领军将军。武帝尝于乐寿殿内宴，稷醉后言多怨辞形于色。 帝时亦酣，谓曰：“卿兄杀郡守，弟杀其君，袖提帝首，衣染 天血，如卿兄弟，有何名称。”稷曰：“臣乃无名称，至于陛 下不得言无勋。东昏暴虐，义师亦来伐之，岂在臣而已。”帝 埒其须曰：“张公可畏人。”中丞陆杲弹稷云：“领军张稷， 门无忠贞，官必险达，杀君害主，业以为常。”武帝留中竟不 问。
累迁尚书左仆射。帝将幸稷宅，以盛暑留幸仆射省。旧临 幸供具，皆酬太官馔直。帝以稷清贫，手诏不受。宋时孝武帝 经造张永，至稷三世，并降万乘，论者荣之。
稷虽居朝右，每惭口实，乃名其子伊字怀尹，霍字希光， 畯字农人。同字不见，见字不同，以旌其志。既惧且恨，乃求 出，许之。出为青冀二州刺史，不得志，常闭合读佛经。禁防 宽弛，僚吏颇致侵扰。州人徐道角等夜袭州城，乃害之。有司 奏削爵土。
稷性明烈，善与人交，历官无畜聚，奉禄皆颁之亲故，家 无馀财。为吴兴太守，下车存问遗老，引其子孙置之右职，政 称宽恕。
初去郡就仆射征，道由吴，乡人候稷者满水陆。稷单装径 还都下，人莫之识，其率素如此。
稷长女楚媛适会稽孔氏，无子归宗，至逢稷见害，女以身 蔽刃，先父卒。
稷与族兄充、融、卷俱知名，时目云充、融、卷、稷为四 张。卷字令远，少以和理着称，能清言，位都官尚书，天监初 卒。
稷子嵊。
嵊字四山。稷初为剡令，至嵊亭生之，因名嵊，字四山。 少敦孝行，年三十馀，犹斑衣受稷杖，动至数百，收泪欢然。 方雅有志操，能清言，感家祸，终身蔬食布衣，手不执刀刃， 不听音乐。弟淮言气不伦，嵊垂泣训诱。
起家秘书郎，累迁镇南湘东王长史、寻阳太守。王暇日玄 言，因为之筮，得节卦，谓嵊曰：“卿后当东入为郡，恐不得 终其天年。”嵊曰：“贵得其所耳。”时伏挺在坐，曰：“君 王可畏人也。”
还为太府卿，吴兴太守。侯景围建邺，遣弟伊率郡兵赴援。 城陷，御史中丞沈浚违难东归，嵊往见之，谓曰：“贼臣凭陵， 人臣效命之日，今欲收集兵刃，保据贵乡，虽复万死，诚亦无 恨。”浚固劝嵊举义。时邵陵王纶东奔至钱唐，闻之，遣前舍 人陆丘公板授嵊征东将军。嵊曰：“天子蒙尘，今日何情复受 荣号。”留板而已。
贼行台刘神茂攻破义兴，遣使说嵊，嵊斩其使，仍遣军破 神茂。侯景乃遣其中军侯子鉴助神茂击嵊。嵊军败，乃释戎服 坐于听事。贼临以刃终不屈，执以送景。景将舍之，嵊曰 ： “速死为幸。”乃杀之。子弟遇害者十馀人 。景欲存其一子嵊 曰：“吾一门已在鬼录，不就尔处求恩。”于是皆死。贼平， 元帝追赠侍中、中卫将军、开府仪同三司，谥忠贞子。嵊弟睾 知名。 种字士苗，永从孙也。祖辩，宋大司农，广州刺史。父略， 太子中庶子，临海太守。
种少恬静，居处雅正，傍无造请。时人语曰：“宋称敷、 演，梁则卷、充，清虚学尚，种有其风。”仕梁为中军宣城王 府主簿，时已四十馀。家贫，求为始丰令。及武陵王纪为益州 刺史，重选府僚，以种为左西曹掾。种辞以母老，为有司奏， 坐黜免。
侯景之乱，奉母东奔乡里。母卒，种时年五十，而毁瘠过 甚。又迫以凶荒未葬，服虽毕，居家饮食，恒若在丧。景平， 初司徒王僧辩以状奏，起为中从事，并为具葬礼，葬讫，种方 即吉。僧辩又以种年老无子，赐以妾及居处之具。陈武帝受禅， 为太常卿。历位左户尚书，侍中，中书令，金紫光禄大夫。
种沈深虚静，识量宏博，时以为宰相之器。仆射徐陵尝抗 表让位于种，以为宜居左执，其为所推如此。卒，赠特进，谥 元子。 种仁恕寡欲，虽历显位，家产屡空，终日晏然，不以为病。 太建初，女为始兴王妃，以居处僻陋，特赐宅一区。又累赐无 锡、嘉兴县秩。尝于无锡见重囚在狱，天寒，呼囚暴日，遂失 之，帝大笑而不深责。有集十四卷。
种弟棱亦清静有识度，位司徒左长史，赠光禄大夫。
论曰：张裕有宋之初，早参霸政，出内所历，莫非清显， 诸子并荷崇构，克举家声，其美誉所归，岂徒然也。思曼立身 简素，殆人望乎。夫濯缨从事，理存无二，取信一主，义绝百 心。以永元之末，人忧涂炭，公乔重围之内，首创大谋，而旋 见猜嫌，又况异于斯也。然则士之行己，可无深议。四山赴蹈 之方，可谓矫其违矣。
