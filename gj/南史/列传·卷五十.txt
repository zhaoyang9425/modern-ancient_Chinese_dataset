刘𤩽明 僧绍 庾易 刘虬
𤩽笃志好学，博通训义。年五岁，闻舅孔熙先读管宁传， 欣然欲读，舅更为说之，精意听受，曰：“此可及也。”宋大 明四年，举秀才，兄璲亦有名，先应州举，至是别驾东海王元 曾与𤩽父惠书曰：“比岁贤子充秀，州闾可谓得人。”
除奉朝请不就，兄弟三人共处蓬室一间，为风所倒，无以 葺之。怡然自乐，习业不废。聚徒教授，常有数十。丹阳尹袁 粲于后堂夜集，闻而请之，指听事前古柳树谓𤩽曰：“人谓此 是刘尹时树，每想高风；今复见卿清德，可谓不衰矣。”荐为 秘书郎，不见用。
后拜安成王抚军行参军，公事免。𤩽素无宦情，自此不复 仕。袁粲诛，𤩽微服往哭，并致赙助。
齐高帝践阼，召𤩽入华林园谈语，问以政道。答曰：“政 在孝经。宋氏所以亡，陛下所以得之是也。”帝咨嗟曰：“儒 者之言，可宝万世。”又谓𤩽曰：“吾应天革命，物议以为何 如？”𤩽曰：“陛下戒前轨之失，加之以宽厚，虽危可安；若 循其覆辙，虽安必危。”及出，帝谓司徒褚彦回曰：“方直乃 尔。学士故自过人。”敕𤩽使数入，而𤩽自非诏见，未尝到宫 门。
上欲用𤩽为中书郎，使吏部尚书何戢喻旨 。戢谓𤩽曰 ： “上意欲以凤池相处，恨君资轻，可且就前除。少日当转国子 博士，便即所授。”𤩽笑曰：“平生无荣进意，今闻得中书郎 而拜记室，岂本心哉。”
后以母老阙养，拜彭城郡丞，司徒褚彦回宣旨喻之，答曰： “自省无廊庙才，所愿唯保彭城丞耳。”上又以𤩽兼总明观祭 酒，除豫章王骠骑记室参军，丞如故。𤩽终不就 。武陵王晔 为会稽太守，上欲令𤩽为晔讲，除会稽郡丞。学徒从之者转众。
永明初，竟陵王子良请为征北司徒记室，𤩽与张融、王思 远书曰：
奉教使恭召，会当停公事；但念生平素抱，有乖恩顾。吾 性拙人间，不习仕进，昔尝为行佐，便以不能及公事免黜，此 眷者所共知也。量己审分，不敢期荣，夙婴贫困，加以疏懒， 衣裳容发，有足骇者。中以亲老供养，褰裳徒步，脱尔逮今， 二代一纪。先朝使其更自修正，勉励于阶级之次，见其褴缕， 或复赐以衣裳。袁、褚诸公，咸加劝励，终于不能自反也。一 不复为，安可重为哉。昔人有以冠一免，不重加于首，每谓此 得进止之仪。又上下年尊，益不愿居官次废晨昏也。先朝为此， 曲申从许，故得连年不拜。既习此岁久，又齿长疾侵，岂宜摄 斋河间之听，厕迹东平之僚？本无绝俗之操，亦非能偃蹇为高， 此又听览所当深察者也。近初奉教，便自希得托迹客游之末， 而固辞荣级，其故何邪？以古之王侯大人，或以此延四方之士， 有追申、白而入楚，羡邹、枚而游梁，吾非敢叨夫曩贤，庶欲 从九九之遗迹，既于闻道集泮不殊，而幸无职司拘碍，可得奉 温凊，展私计，志在此耳。除步兵校尉，不拜。
𤩽姿状纤小，儒业冠于当时，都下士子贵游，莫不下席受 业，当世推其大儒，以比古之曹、郑。性谦率，不以高名自居， 之诣于人，唯一门生持胡床随后。主人未通，便坐门待答。住 在檀桥，瓦屋数间，上皆穿漏，学徒敬慕，不敢指斥，呼为青 溪焉。 竟陵王子良亲往修谒。七年，表武帝为𤩽立馆，以杨烈桥 故主第给之，生徒皆贺。𤩽曰：“室美岂为人哉，此华宇岂吾 宅邪？幸可诏作讲堂，犹恐见害也。”未及徙居，遇疾。子良 遣从𤩽学者彭城刘绘、顺阳范缜将厨于𤩽宅营斋。及卒，门人 受学者并吊服临送。
𤩽有至性，祖母病疽经年，手持膏药，渍指为烂。母孔氏 甚严明，谓亲戚曰：“阿称便是今世曾子。”称，𤩽小名也。 年四十馀，未有婚对。建元中，高帝与司徒褚彦回为𤩽娶王氏 女。王氏穿壁挂履，土落孔氏床上，孔氏不悦。𤩽即出其妻。 及居母忧，住墓下不出庐，足为之屈，杖不能起。此山常有鸲 鹆鸟，𤩽在山三年不敢来，服释还家，此鸟乃至。
梁武帝少时尝经伏膺，及天监元年下诏为𤩽立碑，谥曰贞 简先生。所着文集行于世。
初，𤩽讲月令毕，谓学生严植之曰：“江左以来，阴阳律 数之学废矣，吾今讲此，曾不得其彷佛。”学者美其退让。时 济阳蔡仲熊礼学博闻，谓人曰：“五音本在中土，故气韵调平。 今既东南土气偏诐，故不能感动木石。”𤩽亦以为然。仲熊执 经议论，往往与时宰不合，亦终不改操求同，故坎禀不进，历 年方至尚书左丞，当时恨其不遇。
又东阳娄幼瑜字季玉，着礼捃拾三十卷。
𤩽弟琎字子璥，方轨正直，儒雅不及𤩽而文采过之。宋泰 豫中，为明帝挽郎。齐建元初，为武陵王晔冠军征虏参军。晔 与僚佐饮，自割鹅炙。琎曰：“应刃落俎，是膳夫之事。殿下 亲执鸾刀，下官未敢安席。”因起请退。与友人会稽孔逖同舟 入东，于塘上遇一女子，逖目送曰：“美而艳。”琎曰：“斯 岂君子所宜言乎，非吾友也。”于是解裳自隔。或曰：与友孔 彻同舟入东，彻留目观岸上女子。琎举席自隔，不复同坐。兄 𤩽夜隔壁呼琎，琎不答，方下床着衣立，然后应。𤩽怪其久， 琎曰：“向束带未竟。”其立操如此。
文惠太子召琎入侍东宫，每上事辄削草。寻署射声校尉， 卒于官。
时济阳江重欣亦清介，虽处暗室，如对严宾，而不及琎也。 重欣位至射声校尉。
显字嗣芳，𤩽族子也。父琉字仲翔，博识强正，名行自居。 幼为外祖臧质所鞠养。质既富盛，恒有音乐。质亡后，母没十 许年，琉每闻丝竹之声，未尝不歔欷流涕。梁天监初，终于晋 安内史。
显幼而聪敏，六岁能诵吕相绝秦、贾谊过秦。琅邪王思远、 吴国张融见而称赏，号曰神童。族伯𤩽儒学有重名，卒无嗣， 齐武帝诏显为后，时年八岁。本名颋，齐武以字难识，改名显。 天监初，举秀才，解褐中军临川王行参军，俄署法曹。
显博涉多通。任昉尝得一篇缺简，文字零落，示诸人莫能 识者，显见云是古文尚书所删逸篇。昉检周书，果如其说。昉 因大相赏异。丁母忧，服阕，尚书令沈约时领太子少傅，引为 少傅五官。约为丹阳尹，命驾造焉。于坐策显经史十事，显对 其九。约曰：“老夫昏忘，不可受策；虽然，聊试数事，不可 至十。”显问其五，约对其二。陆倕闻之击席喜曰：“刘郎子 可谓差人，虽吾家平原诣张壮武，王粲谒伯喈，必无此对。” 其为名流推赏如此。
五兵尚书傅昭掌着作，撰国史，显自兼廷尉正，被引为佐。 及革选尚书五都，显以法曹兼吏部郎。后为尚书仪曹郎。尝为 上朝诗，沈约见而美之，命工书人题之于郊居宅壁。后兼中书 通事舍人，再迁骠骑鄱阳王记室，兼中书舍人。后为中书郎， 舍人如故。
显与河东裴子野、南阳刘之遴、吴郡顾协连职禁中，递相 师友，人莫不慕之。显博闻强记，过于裴、顾。时波斯献生师 子，帝问曰：“师子有何色？”显曰：“黄师子超不及白师子 超。”魏人送古器，有隐起字无识者，显案文读之无滞，考校 年月，一字不差。武帝甚嘉焉。
迁尚书左丞，除国子博士。时有沙门讼田，帝大署曰“贞 “。有司未辩，遍问莫知。显曰：“贞字文为与上人。”帝因 忌其能，出之。后为云麾邵陵王长史、寻阳太守。魏使李谐至 闻之，恨不相识。叹曰：“梁德衰矣。善人国之纪也，而出之， 无乃不可乎。”王迁镇郢州，除平西府谘议参军，久在府不得 志。大同九年终于夏口，时年六十三。
凡佐两府，并事骄王，人为之忧，而反见礼重。友人刘之 遴启皇太子为之铭志，葬于秣陵县刘真长旧茔。
子莠、恁、臻。臻早有名，载北史。 显从弟彀字仲宝。形貌短小，儒雅博洽，善辞翰，随湘东 王在蕃十馀年，宠寄甚深。当时文檄皆其所为。位吏部尚书、 国子祭酒。魏克江陵，入长安。
明僧绍字休烈，平原鬲人，一字承烈。其先吴太伯之裔， 百里奚子孟明，以名为姓，其后也。祖玩，州中从事。父略， 给事中。僧绍明经有儒术，宋元嘉中，再举秀才，永光中，镇 北府辟功曹，并不就。隐长广郡崂山，聚徒立学。魏克淮北， 乃度江。
升明中，齐高帝为太傅，教辟僧绍及顾欢、臧荣绪，以旌 币之礼，征为记室参军，不至。僧绍弟庆符为青州，僧绍乏粮 食，随庆符之郁洲，住弇榆山，栖云精舍，欣玩水石，竟不一 入州城。
泰始季年，岷、益有山崩，淮水竭齐郡，僧绍窃谓其弟曰： “夫天地之气，不失其序，若夫阳伏而不泄，阴迫而不蒸， 于是乎有山崩川竭之变。昔伊、洛竭而夏亡，河竭而殷亡，三 川竭岐山崩而周亡，五山崩而汉亡。夫有国必依山川而为固， 山川作变，不亡何待？今宋德如四代之季，尔志吾言而勿泄也。” 竟如其言。
齐建元元年冬，征为正员郎，称疾不就。其后帝与崔祖思 书，令僧绍与庆符俱归。帝又曰：“不食周粟而食周薇，古犹 发议，在今宁得息谈邪？聊以为笑。”
庆符罢任，僧绍随归住江乘摄山。僧绍闻沙门释僧远夙德， 往候定林寺。高帝欲出寺见之，僧远问僧绍曰：“天子若来， 居士若为相对？”僧绍曰：“山薮之人，政当凿坏以遁；若辞 不获命，便当依戴公故事。”既而遁还摄山、建栖霞寺而居之， 高帝甚以为恨。昔戴颙高卧牖下，以山人之服加其身，僧绍故 云。
高帝后谓庆符曰：“卿兄高尚其事，亦尧之外臣。朕梦想 幽人，固已勤矣。所谓‘径路绝，风云通’。”仍赐竹根如意、 笋箨冠，隐者以为荣焉。勃海封延伯者，高行士也，闻之叹曰： “明居士身弥后而名弥先，亦宋、齐之儒仲也。”永明中，征 国子博士不就，卒。
僧绍长兄僧胤能言玄，仕宋为江夏王义恭参军，王别为立 榻，比之徐孺子。位冀州刺史。子慧照，元徽中，为齐高帝平 南主簿，从拒桂阳，累至骠骑中兵参军，与荀伯玉对领直。建 元元年，为巴州刺史，绥怀蛮蜒，上许为益州刺史，未迁卒。 僧胤次弟僧暠亦好学，宋大明中再使魏，于时新诛司空刘 诞。孝武谓曰：“若问广陵之事，何以答之？”对曰：“周之 管、蔡，汉之淮南。”帝大悦。及至魏，魏问曰：“卿衔此命， 当缘上国无相逾者邪？”答曰：“聪明特达，举袂成帷，比屋 之甿，又无下仆。晏子所谓‘看国善恶。’故再辱此庭。”位 至青州刺史。
僧绍子元琳、仲璋、山宾并传家业，山宾最知名。
山宾字孝若，七岁能言名理。十三，博通经传，居丧尽礼， 起家奉朝请。兄仲璋痼疾，家道屡空，山宾乃行干禄，后为广 阳令，顷之去官。会诏使公卿举士，左卫将军江祏上书荐山宾 才堪理剧。齐明帝不重学，谓祏曰：“闻山宾谈书不辍，何堪 官邪。”遂不用。
梁台建，累迁右军记室参军，掌吉礼。时初置五经博士， 山宾首应其选。历中书侍郎，国子博士，太子率更令，中庶子。 天监十五年，出为持节、都督缘淮诸军事、北兖州刺史。普通 二年，征为太子右卫率，加给事中。迁御史中丞，以公事左迁 黄门侍郎。四年，为散骑常侍。东宫新置学士，又以山宾居之。 俄以本官兼国子祭酒。
初，山宾在州，所部平陆县不稔，启出仓米以振百姓。后 刺史检州曹，失簿，以山宾为耗损。有司追责，籍其宅入官。 山宾不自理，更市地造宅。昭明太子闻筑室不就，有令曰 ： “明祭酒虽出抚大蕃，拥旌推毂，珥金拖紫，而恒事屡空。闻 构宇未成，今送薄助。”并诒诗曰：“平仲古称奇，夷吾昔擅 美，令则挺伊贤，东秦固多士。筑室非道傍，置宅归仁里。庚 桑方有系，原生今易拟。必来三径人，将招五经士。”
山宾性笃实，家中尝乏困，货所乘牛。既售受钱，乃谓买 主曰：“此牛经患漏蹄，疗差已久，恐后脱发，无容不相语。” 买主遽追取钱。处士阮孝绪闻之，叹曰：“此言足使还淳反朴， 激薄停浇矣。”
五年，又假节摄北兖州事，后卒官，赠侍中，谥曰质子。 山宾累居学官，甚有训导之益，然性颇疏通，接于诸生多狎比， 人皆爱之。所着吉礼仪注二百二十四卷，礼仪二十卷，孝经丧 服义十五卷。
子震字兴道，亦传父业，位太子舍人，尚书祠部郎，余姚 令。
山宾弟少遐字处默，亦知名，位都官尚书。简文谓人曰： “我不喜明得尚书，更喜朝廷得人。”后拜青州刺史。太清之 乱奔魏，仕北齐，卒于太子中庶子。子罕，司空记室。
明氏南度虽晚，并有名位，自宋至梁为刺史者六人。
庾易字幼简，新野人也，徙居江陵。祖玫，巴郡太守。父 道骥，安西参军。
易志性恬静，不交外物，齐临川王映临州，表荐之，饷麦 百斛。易谓使人曰：“走樵采麋鹿之伍，终其解毛之衣，驰骋 日月之车，得保自耕之禄，于大王之恩亦已深矣。”辞不受， 以文义自乐。安西长史袁彖钦其风，赠以鹿角书格、蚌盘、蚌 研、白象牙笔。并赠诗曰：“白日清明，青云辽亮，昔闻巢、 许，今睹台、尚。”易以连理几、竹翘书格报之。
建武三年，诏征为司空主簿，不就，卒。子黔娄。
黔娄字子贞，一字贞正。少好学，多所讲诵。性至孝，不 曾失色于人。南阳高士刘虬、宗测并叹异之。仕齐为编令，政 有异绩。先是县境多猛兽暴，黔娄至，猛兽皆度往临沮界，时 以为仁化所感。
徙孱陵令，到县未旬，易在家遘疾，黔娄忽心惊，举身流 汗，即日弃官归家。家人悉惊其忽至。时易疾始二日，医云欲 知差剧，但尝粪甜苦。易泄利，黔娄辄取尝之，味转甜滑，心 愈忧苦。至夕，每稽颡北辰，求以身代 。俄闻空中有声曰 ： “征君寿命尽，不复可延。汝诚祷既至，政得至月末。”及晦 而易亡。黔娄居丧过礼，庐于冢侧。
梁台建，黔娄自西台尚书仪曹郎为益州刺史邓元起表为府 长史、巴西梓潼二郡太守。及成都平，城中珍宝山积，元起悉 分与僚佐，唯黔娄一无所取。元起恶其异众，厉声曰：“长史 何独为高？”黔娄示不违之，请书数箧。寻除蜀郡太守，在职 清素，百姓便之。元起死于蜀郡，部曲皆散，黔娄身营殡敛， 携持丧柩归乡里。
东宫建，以中军记室参军侍皇太子读，甚见知重。诏与太 子中庶子殷钧、中舍人到洽、国子博士明山宾递日为太子讲五 经义。迁散骑侍郎，卒。弟于陵。
于陵字子介，七岁能言玄理。及长，清警博学，有才思。 齐随王子隆为荆州，召为主簿，使与谢朓、宗夬抄撰群书。子 隆代还，又以为送故主簿。子隆为明帝所害，僚吏畏避莫至， 唯于陵与夬独留经理丧事。永元末，除东阳遂安令，为人吏所 称。
梁天监初，为建康狱平，迁尚书功论郎，待诏文德殿。后 兼中书通事舍人，拜太子洗马。旧东宫官属通为清选，洗马掌 文翰，尤其清者。近代用人，皆取甲族有才望者，时于陵与周 舍并擢充此职。武帝曰：“官以人清，岂限甲族。”时论以为 美。累迁中书黄门侍郎，舍人如故。后终于鸿胪卿。弟肩吾。
肩吾字慎之，八岁能赋诗，为兄于陵所友爱。初为晋安王 国常侍，王每徙镇，肩吾常随府。在雍州被命与刘孝威、江伯 摇、孔敬通、申子悦、徐防、徐摛、王囿、孔铄、鲍至等十人 抄撰众籍，丰其果馔，号高斋学士。王为皇太子，兼东宫通事 舍人。后为安西湘东王录事、谘议参军，太子率更令，中庶子。 简文开文德省置学士，肩吾子信、徐摛子陵、吴郡张长公、 北地傅弘、东海鲍至等充其选。齐永明中，王融、谢朓、沈约 文章始用四声，以为新变，至是转拘声韵，弥为丽靡，复逾往 时。简文与湘东王书论之曰：
比见京师文体，懦钝殊常，竞学浮疏，争事阐缓，既殊比 兴，正背风骚。若夫六典三礼，所施则有地，吉凶嘉宾，用之 则有所，未闻吟咏情性，反拟内则之篇，操笔写志，更模酒诰 之作。迟迟春日，翻学归藏，湛湛江水，遂同大传。
吾既拙于为文，不敢轻有掎摭，但以当世之作，历方古之 才人，远则杨、马、曹、王，近则潘、陆、颜、谢，观其遣辞 用心，了不相似。若以今文为是，则昔贤为非，若以昔贤可称， 则今体宜弃。俱为盍各，则未之敢许。又时有效谢康乐、裴鸿 胪文者，亦颇有惑焉。何者？谢客吐言天拔，出于自然，时有 不拘，是其糟粕。裴氏乃是良史之才，了无篇什之美。是为学 谢则不届其精华，但得其冗长；师裴则蔑绝其所长，唯得其所 短。谢故巧不可阶，裴亦质不宜慕。故胸驰臆断之侣，好名忘 实之类，决羽谢生，岂三千之可及，伏膺裴氏，惧两唐之不传。 故玉徽金铣，反为拙目所嗤，巴人下俚，更合郢中之听。阳春 高而不和，妙声绝而不寻。竟不精讨锱铢，覆量文质，有异巧 心，终愧妍手。是以握瑜怀玉之士，瞻郑邦而知退，章甫翠履 之人，望闽乡而叹息。诗既若此，笔又如之。徒以烟墨不言， 受其驱染，纸劄无情，任其摇襞。甚矣哉，文章横流，一至于 此。
至如近世谢朓、沈约之诗，任昉、陆倕之笔，斯文章之冠 冕，述作之楷模。张士简之赋，周升逸之辩，亦成佳手，难可 复遇。文章未坠，必有英绝，领袖之者，非弟而谁。每欲论之， 无可与语，思吾子建，一共商榷。辨兹清浊，使如泾、渭，论 兹月旦，类彼汝南。朱白既定，雌黄有别，使夫怀鼠知惭，滥 竽自耻。相思不见，我劳如何！
及简文即位，以肩吾为度支尚书。时上流蕃镇，并据州拒 侯景，景矫诏遣肩吾使江州喻当阳公大心。大心乃降贼，肩吾 因逃入东。后贼宋子仙破会稽，购得肩吾欲杀之，先谓曰 ： “吾闻汝能作诗，今可即作,若能，将贷汝命。”肩吾操笔便成， 辞采甚美，子仙乃释以为建昌令。仍间道奔江陵，历江州刺史， 领义阳太守，封武康县侯。卒，赠散骑常侍、中书令。子信。 刘虬字灵预，一字德明，南阳涅阳人，晋豫州刺史乔七世 孙也。徙居江陵。
虬少而抗节好学，须得禄便隐。宋泰始中，仕至晋平王骠 骑记室、当阳令。罢官归家静处，常服鹿皮袷，断谷，饵术及 胡麻。齐建元初，豫章王嶷为荆州，教辟虬为别驾，与同郡宗 测、新野庾易并遗书礼请之。虬等各修笺答而不应命。
永明三年，刺史庐陵王子卿表虬及同郡宗测、宗尚之、庾 易、刘昭五人，请加蒲车束帛之命。诏征为通直郎，不就。竟 陵王致书通意，虬答曰：“虬四节卧疾病，三时营灌植，畅馀 阴于山泽，托暮情于鱼鸟，宁非唐、虞重恩，周、邵宏施。”
虬精信释氏，衣粗布，礼佛长斋，注法华经，自讲佛义。 以江陵西沙洲去人远，乃徙居之。建武二年，诏征国子博士， 不就。其冬虬病，正昼有白云徘徊檐户之内，又有香气及磬声。 其日卒，年五十八。虬子之遴。
之遴字思贞，八岁能属文。虬曰：“此儿必以文兴吾宗。” 常谓诸子曰：“若比之颜氏，之遴得吾之文。”由是州里称之。 时有沙门僧惠有异识，每诣虬必呼之遴小字曰：“僧伽福德儿。 ”握手而进之。
年十五，举茂才，明经对策，沈约、任昉见而异之。吏部 尚书王瞻尝候任昉，遇之遴在坐，昉谓瞻曰：“此南阳刘之遴， 学优未仕，水镜所宜甄擢。”即辟为太学博士。昉曰：“为之 美谈，不如面试。”时张稷新除尚书仆射，托昉为让表，昉令 之遴代作，操笔立成。昉曰：“荆南秀气，果有异才，后仕必 当过仆。”御史中丞乐蔼即之遴之舅，宪台奏弹，皆令之遴草 焉。后为荆州中从事，梁简文临荆州，仍迁宣惠记室。之遴笃 学明审，博览群籍，时刘显、韦棱并称强记，之遴每与讨论， 咸不过也。
累迁中书侍郎，后除南郡太守。武帝谓曰：“卿母年德并 高，故令卿衣锦还乡，尽荣养之理。”转西中郎湘东王绎长史， 太守如故。初，之遴在荆府，常寄居南郡，忽梦前太守袁彖谓 曰：“卿后当为折臂太守，即居此中。”之遴后牛奔堕车折臂， 右手偏直，不复得屈伸，书则以手就笔，叹曰：“岂黥而王乎？” 周舍尝戏之曰：“虽复并坐可横，政恐陋巷无枕。”后连相两 王，再为此郡，历秘书监。
出为郢州行事，之遴意不愿出，固辞曰：“去岁命绝离巽， 不敢东下；今年所忌又在西方。”武帝手敕曰：“朕闻妻子具， 孝衰于亲，爵禄具，忠衰于君。卿既内足，理忘奉公之节。” 遂为有司奏免。后为都官尚书、太常卿。
之遴好古爱奇，在荆州聚古器数十百种，有一器似瓯可容 一斛，上有金错字，时人无能知者。又献古器四种于东宫。其 第一种，镂铜鸱夷榼二枚，两耳有银镂，铭云：“建平二年造。” 其第二种，金银错镂古𨱔二枚，有篆铭云：“秦容成侯适楚 之岁造。”其第三种，外国澡灌一口，有铭云：“元封二年， 龟兹国献。”其第四种，古制澡盘一枚，铭云：“初平二年造。”
时鄱阳嗣王范得班固所撰汉书真本献东宫，皇太子令之遴 与张缵、到溉、陆襄等参校异同，之遴录其异状数十事，其大 略云：“案古本汉书称永平十六年五月二十一日己酉，郎班固 上，而今本无上书年月日子。又案古本叙传号为中篇，今本称 为叙传，又今本叙传载班彪事行，而古本云“彪自有传”。又 今本纪及表志列传不相合为次，而古本相合为次，总成三十八 卷。又今本外戚在西域后，古本外戚次帝纪下。又今本高五子、 文三王、景十三王、孝武六子、宣元六王杂在诸传帙中，古本 诸王悉次外戚下，在陈项传上。又今本韩彭英卢吴述云：“信 惟饿隶，布实黥徒，越亦狗盗，芮尹江湖。云起龙骧，化为侯 王。”古本述云：“淮阴毅毅，仗剑周章，邦之杰子，实惟彭、 英。化为侯王，云起龙骧。”又古本第三十七卷解音释义，以 助雅诂；而今本无此卷也。”
之遴好属文，多学古体，与河东裴子野、沛国刘显恒共讨 论古籍，因为交好。时周易、尚书、礼记、毛诗并有武帝义疏， 唯左氏传尚阙，之遴乃着春秋大意十科，左氏十科，三传同异 十科。合三十事上之。帝大悦，诏答曰：“省所撰春秋义，比 事论书，辞微旨远，编年之教，言阐义繁。丘明传洙、泗之风， 公羊宗西河之学，铎椒之解不追，瑕丘之说无取。继踵胡母， 仲舒云盛，因循谷梁，千秋最笃。张苍之传左氏，贾谊之袭荀 卿，源本分镳，指归殊致，详略纷然，其来旧矣。昔在弱年， 久经研味，一从遗置，迄将五纪。兼晚秋晷促，机事罕暇，夜 分求衣，未遑披括。须待夏景，试欲推寻，若温故可求，别酬 所问也。”
始武帝于齐代为荆府谘议，时之遴父虬隐在百里洲，早相 知闻。帝偶匮乏，遣就虬换谷百斛。之遴时在父侧，曰：“萧 谘议踬士，云何能得舂，愿与其米。”虬从之。及帝即位常怀 之。侯景初以萧正德为帝，之遴时落景所，将使授玺绂。之遴 预知，仍剃发披法服乃免。先是，平昌伏挺出家，之遴为诗嘲 之曰：“传闻伏不斗，化为支道林。”及之遴遇乱，遂披染服， 时人笑之。
寻避难还乡，湘东王绎尝嫉其才学，闻其西上至夏口，乃 密送药杀之。不欲使人知，乃自制志铭，厚其赙赠。前后文集 五十卷。
子三达字三善，数岁能清言及属文。州将湘东王绎闻之， 盛集宾客，召而试之。说义属诗，皆有理致。年十二，听江陵 令贺革讲礼还，仍覆述，不遗一句。年十八卒。之遴深怀悼恨， 乃题墓曰“梁妙士”以旌之。之遴弟之亨。
之亨字嘉会，年四岁，出后叔父嵩。及长好学，美风姿， 善占对。武帝之临荆州，唯与虬谈。虬见之遴之亨，帝曰 ： “之遴必以文章显,之亨当以功名着。”后州举秀才，除大学博 士，仍代兄之遴为中书通事舍人。累迁步兵校尉，湘东王绎谘 议参军，敕赐金策并赐诗焉。
大通六年，出师南郑，诏湘东王节度诸军。之亨以司农卿 为行台承制，途出本州北界，总督众军，杖节而西，楼船戈甲 甚盛。老小缘岸观曰：“是前举秀才者。”乡部伟之。是行也， 大致克复，军士有功皆录，唯之亨为兰钦所讼，执政因而陷之， 故封赏不行，但复本位而已。久之，帝读陈汤传，恨其立功绝 域而为文吏所抵。宦者张僧胤曰：“外闻论者，窃谓刘之亨似 之。”帝感悟，乃封为临江子。固辞不拜。
之亨美绩嘉声，在朱异之右，既不协，惧为所害，故美出 之，以代之遴为安西东湘王绎长史、南郡太守。上问朱异曰： “之亨代兄喜不？兄弟因循，岂直大冯、小冯而已。”又谓尚 书令何敬容曰：“荆州长史、南郡太守，皆是仆射出入。今者 之亨便是九转。”在郡有异绩，吏人称之。卒，荆土怀之，不 复称名，号为大南郡小南郡。
子广德，亦好学，负才任气。承圣中，位湘东太守。魏平 荆州，依于王琳。琳平，陈太建中，历河东太守，卒官。
之亨弟之迟，位荆州中从事史。子仲威，少有志气，颇涉 文史。梁承圣中，为中书侍郎。萧庄称尊号，以为御史中丞， 随庄终邺中。
坦字德度，虬从弟也。仕齐历孱陵令，南中郎录事参军， 所居以干济称。
梁武帝起兵，时辅国将军杨公则为湘州刺史，帅师赴夏口。 西朝议行州事者，坦求行，乃除辅国长史、长沙太守，行湘州 刺史。坦尝在湘州，多旧恩，道迎者甚众。齐东昏遣安成太守 刘希祖破西台所选太守范僧简于平都，希祖移檄湘部，于是始 兴内史王僧粲应之，湘部诸郡，悉皆蜂起。州人咸欲泛舟逃走， 坦悉聚船焚之。前湘州镇军锺玄绍潜应僧粲，坦闻其谋，伪为 不知，因理讼至夜，城门遂不闭以疑之。玄绍未及发，明旦诣 坦问其故。久留与语，密遣亲兵收其家。玄绍在坐未起，而收 兵已报具得其文书本末。玄绍即首伏，于坐斩之，焚其文书， 馀党悉无所问。
梁天监初，论功封荔浦子。三年，迁西中郎长史、蜀郡太 守，行益州事。未至蜀，道卒。
论曰：刘𤩽弟兄，僧绍父子，并业盛专门，饰以儒行，持 身之节，异夫苟得患失者焉。庾易、刘虬取高一代，其所以行 己，事兼隐德，诸子学业之美，各着家声。显及之遴见嫉时主， 或以非罪而斥，或以非疾而亡，异夫自古哲王屈己下贤之道， 有以知武皇之不弘，元后之多忌。梁祚之不永也，不亦宜哉。
