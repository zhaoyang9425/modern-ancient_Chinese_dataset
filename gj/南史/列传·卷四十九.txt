庾杲之 王谌 孔珪 刘怀珍
杲之幼有孝行，宋司空刘勉见而奇之，谓曰：“见卿足使 江汉崇望，杞梓发声。”解褐奉朝请，稍迁尚书驾部郎。清贫 自业，食唯有韭葅瀹韭生韭杂菜。任昉尝戏之曰：“谁谓庾郎 贫，食鲑尝有二十七种。”
累迁尚书左丞。王俭谓人曰：“昔袁公作卫军，欲用我为 长史，虽不获就，要是意向如此。今亦应须如我辈人也。”乃 用杲之为卫将军长史。安陆侯萧缅与俭书曰：“盛府元僚，实 难其选。庾景行泛渌水，依芙蓉，何其丽也。”时人以入俭府 为莲花池，故缅书美之。
历位黄门吏部郎，御史中丞，参大选。美容质，善言笑。 尝兼侍中夹侍，柳世隆在御坐，谓齐武帝曰：“庾杲之为蝉冕 所映，弥有华采，陛下故当与其即真。”上甚悦。王俭仍曰： “国家以杲之清美，所以许其假职。若以其即真，当在胡谐之 后。” 武帝尝与朝臣商略，酒后谓群臣曰：“我后当得何谥？” 群臣莫有答者。王俭因目杲之，从容曰：“陛下寿等南山，方 与日月齐明，千载之后，岂是臣子轻所仰量。”时人雅叹其辩 答。
杲之尝兼主客郎对魏使，使问杲之曰：“百姓那得家家题 门帖卖宅？”答曰：“朝廷既欲扫荡京洛，克复神州，所以家 家卖宅耳。”魏使缩鼻而不答。
时诸王年少，不得妄称接人，敕杲之及济阳江淹五日一诣 诸王，使申游好。再迁尚书吏部郎，参大选事，太子右卫率， 加通直常侍。九年卒，上甚惜之，谥曰贞子。
荜字休野，杲之叔父也。仕齐为骠骑功曹史。博涉群书， 有口辩。永明中与魏和亲，以荜兼散骑常侍，报使还，拜散骑 侍郎、知东宫管记事。
后为荆州别驾，前后纪纲皆致富饶，荜再为之，清身率下， 杜绝请托，布被蔬食，妻子不免饥寒。齐明帝闻而嘉焉，手敕 褒美，州里荣之。初，梁州人益州刺史邓元起功勋甚着，名地 卑琐，愿名挂士流。时始兴忠武王憺为州将，元起位已高，而 解巾不先州官，则不为乡里所悉，元起乞上籍出身州从事，憺 命荜用之，荜不从。憺大怒，召荜责之曰：“元起已经我府， 卿何为苟惜从事？”荜曰：“府是尊府，州是荜州，宜须品藻。” 憺不能折，遂止。
累迁会稽郡丞，行郡府事。时承雕弊之后，百姓凶荒，米 斗至数千，人多流散。荜抚循甚有理，唯守公禄，清节愈厉， 至有经日不举火。太守永阳王闻而馈之，荜谢不受。
天监元年卒，停尸无以敛，柩不能归。梁武帝闻之，诏赐 绢百疋，谷五百斛。
初，荜为西楚望族，兄子杲之又有宠于齐武帝，荜早历显 官。乡人乐蔼有干用，素与荜不平，互相陵竞。蔼事齐豫章王 嶷，嶷薨，蔼仕不得志，自步兵校尉求助戍归荆州。时荜为州 别驾，益忽蔼。及梁武帝践阼，蔼以西朝勋，为御史中丞，荜 始得会稽行事，既耻之矣；会职事微有谴，帝以蔼其乡人也， 使宣旨诲之。荜大愤，故发病卒。
子乔复仕为荆州别驾，时元帝为荆州刺史，而州人范兴话 以寒贱仕叨九流，选为州主簿，又皇太子令及之，故元帝勒乔 听兴话到职。及属元日，府州朝贺，乔不肯就列，曰：“庾乔 忝为端右，不能与小人范兴话为雁行。”元帝闻，乃进乔而停 兴话。兴话羞惭还家愤卒。世以乔为不坠家风。
乔子敻少聪慧，家富于财，好宾客，食必列鼎。又状貌丰 美，颐颊开张，人皆谓敻必为方伯，无馁乏之虑。及魏克江陵， 卒致饿死。时又有水军都督褚萝面甚尖危，有从理入口，竟保 衣食而终。
王谌字仲和，东海郯人，晋少傅雅玄孙也。祖庆，员外常 侍。父元闵，护军司马。
宋大明中，沈昙庆为徐州，辟谌为迎主簿，又为州迎从事， 湘东王彧国常侍，镇北行参军。及彧即帝位，是为明帝，除司 徒参军，带薛令，兼中书舍人。谌有学义，见亲遇，常在左右。 帝所行惨僻，谌屡谏不从，请退，坐此系尚方。
后拜中书侍郎。明帝好围棋，置围棋州邑，以建安王休仁 为围棋州都大中正，谌与太子右率沈勃、尚书水部郎庾珪之、 彭城丞王抗四人为小中正，朝请褚思庄、傅楚之为清定访问。 后为尚书左丞，领东观祭酒，即明帝所置总明观也。迁黄门郎。
齐永明初，累迁豫章王太尉司马。武帝与谌相遇于宋明之 世，甚委任之。历黄门郎，领骁骑将军，太子中庶子。
谌贞正和谨，朝廷称为善人，多与之厚。八年，转冠军将 军、长沙王车骑长史，徙庐江王中军长史，又徙西阳王子明征 虏长史，行南兖府州事。谌少贫，常自纺绩，及通贵后，每为 人说之，世称其达。九年卒。
谌从叔摛，以博学见知。尚书令王俭尝集才学之士，总校 虚实，类物隶之，谓之隶事，自此始也。俭尝使宾客隶事多者 赏之，事皆穷，唯庐江何宪为胜，乃赏以五花簟、白团扇。坐 簟执扇，容气甚自得。摛后至，俭以所隶示之，曰：“卿能夺 之乎？”摛操笔便成，文章既奥，辞亦华美，举坐击赏。摛乃 命左右抽宪簟，手自掣取扇，登车而去。俭笑曰：“所谓大力 者负之而趋。”竟陵王子良校试诸学士，唯摛问无不对。
为秣陵令，清直，请谒不行。羽林队主潘敞有宠二宫，势 倾人主。妇弟犯法，敞为之请摛，摛投书于地，更鞭四十。敞 怒谮之，明日而见代。
永明八年，天忽黄色照地，众莫能解。司徒法曹王融上金 天颂。摛曰：“是非金天，所谓荣光。”武帝大悦，用为永阳 郡。后卒于尚书左丞。
何宪字子思，庐江灊人。博涉该通，群籍毕览，天阁宝秘， 人间散逸，无遗漏焉。任昉、刘沨共执秘阁四部书，试问其所 知，自甲至丁，书说一事，并敍述作之体，连日累夜，莫见所 遗。宗人何遁，退让士也，见而美之，愿与为友。
宪位本州别驾，国子博士。永明十年使于魏。
时又有孔逖字世远，会稽山阴人也。好典故学，与王俭至 交。升明中为齐台尚书仪曹郎，屡箴阙礼，多见信纳。上谓王 俭曰：“逖真所谓仪曹，不忝厥职也。”俭为宰相，逖常谋议 幄帐，每及选用，颇失乡曲情。俭从容启上曰：“臣有孔逖， 犹陛下之有臣。”永明中为太子家令卒。时人呼孔逖何宪为王 俭三公。及卒，俭惜之，为撰祭文。
孔珪字德璋，会稽山阴人也。祖道隆，位侍中。父灵产， 泰始中，晋安太守，有隐遁之志。于禹井山立馆，事道精笃。 吉日于静屋四向朝拜，涕泣滂沱。东出过钱唐北郭，辄于舟中 遥拜杜子恭墓。自此至都，东向坐，不敢背侧。元徽中，为中 散大夫，颇解星文，好术数。齐高帝辅政，沈攸之起兵，灵产 白高帝曰：“攸之兵众虽强，以天时冥数而观，无能为也。” 高帝验其言，擢迁光禄大夫，以簏盛灵产上灵台，令其占候。 饷灵产白羽扇、素隐几，曰：“君有古人之风，故赠君古人之 服。”当世荣之。
珪少学涉有美誉，太守王僧虔见而重之，引为主簿。举秀 才，再迁殿中郎。高帝为骠骑，取为记室参军，与江淹对掌辞 笔。为尚书左丞，父忧去官。与兄仲智还居父山舍。仲智妾李 氏骄妒无礼，珪白太守王敬则杀之。
永明中，历位黄门郎，太子中庶子，廷尉。江左承用晋时 张、杜律二十卷，武帝留心法令，数讯囚徒，诏狱官详正旧注。 先是尚书删定郎王植撰定律，奏之，削其烦害，录其允衷，取 张斐注七百三十一条，杜预注七百九十一条，或二家两释于义 乃备者，又取一百七条，其注相同者取一百三条，集为一书， 凡一千七百三十二条，为二十卷。请付外详校，擿其违谬。诏 从之。于是公卿八座参议，考正旧注，有轻重处，竟陵王子良 下意多使从轻。其中朝议不能断者，则制旨平决。至九年，珪 表上律文二十卷，录序一卷，又立律学助教，依五经例，诏报 从之。事竟不行。转御史中丞。
建武初，为平西长史、南郡太守。珪以魏连岁南伐，百姓 死伤，乃上表陈通和之策，帝不从。征侍中，不行，留本任。 珪风韵清疏，好文咏，饮酒七八斗。与外兄张融情趣相得， 又与琅邪王思远、庐江何点、点弟胤并款交，不乐世务。居宅 盛营山水，凭几独酌，傍无杂事。门庭之内，草莱不翦。中有 蛙鸣，或问之曰：“欲为陈蕃乎？”珪笑答曰：“我以此当两 部鼓吹，何必效蕃。”王晏尝鸣鼓吹候之，闻群蛙鸣，曰 ： “此殊聒人耳。”珪曰：“我听鼓吹，殆不及此。”晏甚有惭色。 永元元年，为都官尚书，迁太子詹事，加散骑常侍。三年， 珪疾，东昏屏除，以床舁之走，因此疾甚，遂卒。赠金紫光禄 大夫。 刘怀珍字道玉，平原人，汉胶东康王寄之后也。其先刘植 为平原太守，因家焉。祖昶从慕容德南度河，因家于北海都昌。 宋武帝平齐，以为青州中从事，位至员外常侍。伯父奉伯，宋 世位至陈南顿二郡太守。
怀珍幼随奉伯至寿阳，豫州刺史赵伯符出猎，百姓聚观， 怀珍独避不视，奉伯异之，曰：“此儿方兴吾家。”本州辟主 簿。
元嘉二十八年，亡命司马顺则聚党东阳，州遣怀珍将数千 人讨平之。宋文帝问破贼事，怀珍让功不肯当，亲人怪问焉， 怀珍曰：“昔国子尼耻陈河间之级，吾岂能论邦域之捷哉。” 时人称之。
江夏王义恭出镇盱眙，道遇怀珍，以应对见重，取为骠骑 长史兼墨曹行参军。孝建初，为义恭大司马参军、直合将军， 随府转太宰参军。
大明二年，以军功拜乐陵河间二郡太守，赐爵广晋县侯。 司空竟陵王诞反，郡人王弼门族甚盛，劝怀珍起兵助诞，怀珍 杀之。帝嘉其诚，除豫章王子尚车骑参军，母忧去职。服阕， 见江夏王义恭，义恭曰：“别子多年，那得不老 ？”对曰 ： “公恩未报，何敢便老。”义恭善其对。
累迁黄门郎，领虎贲中郎将。桂阳王休范反，加怀珍前将 军，守石头。出为豫州刺史，加督。建平王景素反，怀珍遣子 灵哲领兵赴建邺。沈攸之在荆楚，遣使人许天保说结怀珍，斩 之，送首于齐高帝，封中宿县侯，进平南将军，增督二州。
初，宋孝武世，齐高帝为舍人，怀珍为直合，相遇早旧。 怀珍假还青州，高帝有白骢马，啮人，不可骑，送与怀珍别。 怀珍报上百匹绢。或谓怀珍曰：“萧公此马不中骑，是以与君 耳。君报百匹，不亦多乎？”怀珍曰：“萧君局量堂堂，宁应 负人此绢。吾方欲以身名托之，岂计钱物多少。”
高帝辅政，以怀珍内资未多，征为都官尚书，领前将军。 以第四子晃代为豫州刺史。或疑怀珍不受代，高帝曰：“我布 衣时，怀珍便推怀投款，况在今日，宁当有异。”晃发经日， 疑论不止，上乃遣军主房灵人领百骑进送晃。谓灵人曰：“论 者谓怀珍必有异同，我期之有素，必不应尔。卿是其乡里，故 遣卿行，非唯卫新，亦以迎故。”怀珍还，乃授相国右司马。
及齐台建，朝士人人争为臣吏，以怀珍为宋台右卫。怀珍 谓帝曰：“人皆迎新，臣独送故，岂以臣笃于本乎。”齐建元 元年，转左卫将军，加给事中，改封霄城侯。
怀珍年老，以禁旅辛勤，求为闲职，转光禄大夫，卒。遗 言薄葬。赠雍州刺史，谥敬侯。
子灵哲字文明，位齐郡太守、前军将军。灵哲所生母尝病， 灵哲躬自祈祷，梦见黄衣老公与药曰：“可取此食之，疾立可 愈。”灵哲惊觉，于枕间得之，如言而疾愈。药似竹根，于斋 前种，叶似凫茈。
嫡母崔氏及兄子景焕，泰始中为魏所获。灵哲为布衣，不 听乐。及怀珍卒，当袭爵，灵哲固辞，以兄子在魏，存亡未测， 无容越当茅土。朝廷义之。
灵哲倾产赎嫡母及景焕，累年不能得。武帝哀之，令北使 者请之，魏人送以还南，袭怀珍封爵。灵哲位兖州刺史，隆昌 元年卒。
峻字孝标，本名法武，怀珍从父弟也。父琁之，仕宋为始 兴内史。
峻生期月而琁之卒，其母许氏携峻及其兄法凤还乡里。宋 泰始初，魏克青州，峻时年八岁，为人所略为奴至中山。中山 富人刘宝湣峻，以束帛赎之，教以书学。魏人闻其江南有戚属， 更徙之代都。居贫不自立，与母并出家为尼僧，既而还俗。峻 好学，寄人庑下，自课读书，常燎麻炬，从夕达旦。时或昏睡， 𦶟其须发，及觉复读，其精力如此。时魏孝文选尽物望，江南 人士才学之徒，咸见申擢，峻兄弟不蒙选拔。
齐永明中，俱奔江南，更改名峻字孝标。自以少时未开悟， 晚更厉精，明慧过人。苦所见不博，闻有异书，必往祈借。清 河崔慰祖谓之“书淫”。于是博极群书，文藻秀出。故其自序 云：“黉中济济皆升堂，亦有愚者解衣裳。”言其少年鲁钝也。 时竟陵王子良招学士，峻因人求为子良国职。吏部尚书徐孝嗣 抑而不许，用为南海王侍郎，不就。至齐明帝时，萧遥欣为豫 州，引为府刑狱，礼遇甚厚。遥欣寻卒，久不调。
梁天监初，召入西省，与学士贺踪典校秘阁。峻兄孝庆时 为青州刺史，峻请假省之，坐私载禁物，为有司所奏免官。安 成王秀雅重峻，及安成王迁荆州，引为户曹参军，给其书籍， 使撰类苑。未及成，复以疾去，因游东阳紫岩山，筑室居焉。 为山栖志，其文甚美。
初，梁武帝招文学之士，有高才者多被引进，擢以不次。 峻率性而动，不能随众沈浮。武帝每集文士策经史事，时范云、 沈约之徒皆引短推长，帝乃悦，加其赏赉。会策锦被事，咸言 已罄，帝试呼问峻，峻时贫悴冗散，忽请纸笔，疏十馀事，坐 客皆惊，帝不觉失色。自是恶之，不复引见。及峻类苑成，凡 一百二十卷，帝即命诸学士撰华林遍略以高之，竟不见用。乃 着辩命论以寄其怀。论成，中山刘沼致书以难之，凡再反，峻 并为申析以答之。会沼卒，不见峻后报者，峻乃为书以序其事。 其文论并多不载。
峻又尝为自序，其略云：
余自比冯敬通，而有同之者三，异之者四。何则？敬通雄 才冠世，志刚金石；馀虽不及之，而节亮慷慨。此一同也。敬 通逢中兴明君，而终不试用；余逢命世英主，亦摈斥当年。此 二同也。敬通有忌妻，至于身操井臼；馀有悍室，亦令家道𫐘 轲。此三同也。敬通当更始世，手握兵符，跃马肉食；馀自少 迄长，戚戚无欢。此一异也。敬通有子仲文，官成名立；馀祸 同伯道，永无血胤。此二异也。敬通膂力刚强，老而益壮；馀 有犬马之疾，溘死无时。此三异也。敬通虽芝残蕙焚，终填沟 壑，而为名贤所慕，其风流郁烈芬芳，久而弥盛；余声尘寂莫， 世不吾知，魂魄一去，将同秋草。此四异也。所以力自为序， 遗之好事云。
峻本将门，兄法凤自北归，改名孝庆字仲昌。早有干略， 齐末为兖州刺史，举兵应梁武，封馀干男，历官显重。峻独笃 志好学，居东阳，吴、会人士多从其学。普通三年卒，年六十。 门人谥曰玄靖先生。
刘沼字明信，中山魏昌人。六世祖舆，晋骠骑将军。沼幼 善属文，及长博学，位终秣陵令。
怀慰字彦泰，怀珍从子也。祖奉伯，宋元嘉中为冠军长史。 父乘人，冀州刺史，死于义嘉事。怀慰持丧不食醯酱，冬日不 用絮衣，养孤弟妹，事寡叔母，皆有恩义。仕宋为尚书驾部郎。 怀慰宗从善明等为齐高帝心腹，怀慰亦预焉。
齐国建，上欲置齐郡于都下。议者以江右土沃，流人所归， 乃置于瓜步，以怀慰为辅国将军、齐郡太守 。上谓怀慰曰 ： “齐邦是王业所基,吾方欲以为显任，经理之事，一以委卿。” 又手敕曰：“有文事必有武备，今赐卿玉环刀一口。”
怀慰至郡，修城郭，安集居人，垦废田二百顷，决沈湖灌 溉。不受礼谒，人有饷其新米一斛者，怀慰出所食麦饭示之曰： “食有馀，幸不烦此。”因着廉吏论以达其意 。高帝闻之， 手敕褒赏。进督秦、沛二郡，妻子在都，赐米三百石。兖州刺 史柳世隆与怀慰书曰：“胶东流化，颍川致美，以今方古，曾 何足云。”
怀慰本名闻慰，武帝即位，以与舅氏名同，敕改之。后兼 安陆王北中郎司马，卒。明帝即位，谓仆射徐孝嗣曰：“刘怀 慰若在，朝廷不忧无清吏也。”子霁、杳、歊。
霁字士湮，九岁能诵左氏传。十四居父忧，有至性，每哭 辄呕血。家贫，与弟杳、歊励志勤学。及长，博涉多通。梁天 监中，历位西昌相，尚书主客侍郎，海盐令。霁前后宰二邑， 并以和理称。后除建康令，不拜。
母明氏寝疾，霁年已五十，衣不解带者七旬，诵观世音经 数万遍。夜中感梦，见一僧谓曰：“夫人算尽，君精诚笃志， 当相为申延。”后六十馀日乃亡。霁庐于墓，哀恸过礼，常有 双白鹤循翔庐侧，处士阮孝绪致书抑譬焉。霁思慕不已，未终 丧而卒。着释俗语八卷，文集十卷。
杳字士深，年数岁，征士明僧绍见之，抚而言曰：“此儿 实千里之驹。”十三丁父忧，每哭，哀感行路。梁天监中，为 宣惠豫章王行参军。
杳博综群书，沈约、任昉以下每有遗忘，皆访问焉。尝于 约坐语及宗庙牺樽，约云：“郑玄答张逸谓为画凤皇尾婆娑 然。今无复此器，则不依古。”杳曰：“此言未必可安。古者 樽彜皆刻木为鸟兽，凿顶及背以出内酒。魏时鲁郡地中得齐大 夫子尾送女器，有牺樽作牺牛形。晋永嘉中，贼曹嶷于青州发 齐景公冢又得二樽，形亦为牛象。二处皆古之遗器，知非虚也。” 约大以为然 。约又云：“何承天纂文奇博，其书载张仲师及 长颈王事，此何所出？”杳曰：“仲师长尺二寸，唯出论衡。 长颈是毗骞王，朱建安扶南以南记云：‘古来至今不死’。” 约即取二书寻检，一如杳言。约郊居宅时新构阁斋，杳为赞二 首，并以所撰文章呈约，约即命工书人题其赞于壁。仍报杳书， 共相叹美。又在任昉坐，有人饷昉冲酒而作搌字，昉问杳此字 是不，杳曰：“葛洪字苑作木旁右。”昉又曰：“酒有千日醉， 当是虚言。”杳曰：“桂阳程乡有千里酒，饮之至家而醉。亦 其例。”昉大惊曰：“吾自当遗忘，实不忆此。”杳云：“出 杨元凤所撰置郡事。元凤是魏代人，此书仍载其赋‘三重五品， 商溪况里’。”昉即检杨记，言皆不差。王僧孺被使撰谱，访 杳血脉所因。杳云：“桓谭新论云：‘太史三代世表旁行邪上， 并效周谱。’以此而推，当起周代。”僧孺叹曰：“可谓得所 未闻。”周舍又问杳尚书着紫荷橐，相传云挈囊，竟何所出？ “杳曰：“张安世传云：‘持橐簪笔，事孝武皇帝数十年。’韦 昭、张晏注并曰：‘橐，囊也。簪笔以待顾问。’范岫撰字书音 训又访杳焉。寻佐周舍撰国史。
出为临津令，有善绩，秩满，县三百余人诣阙请留，敕许 焉。后詹事徐勉举杳及顾协等五人入华林撰遍略，书成，以晋 安王府参军兼廷尉正，以足疾解。因着林庭赋，王僧孺见而叹 曰：“郊居以后，无复此作。”累迁尚书仪曹郎，仆射徐勉以 台阁文议专委杳焉。出为余姚令，在县清洁。湘东王绎发教褒 美之。
大通元年，为步兵校尉，兼东宫通事舍人。昭明太子谓曰： “酒非卿所好，而为酒厨之职，政为卿不愧古人耳。”太子 有瓠食器，因以赐焉，曰：“卿有古人之风，故遗卿古人之器。” 俄有敕代裴子野知着作郎事。昭明太子薨，新宫建，旧人例无 停者，敕特留杳焉。仆射何敬容奏转杳王府谘议，武帝曰 ： “刘杳须先经中书。”仍除中书侍郎。寻为平西湘东谘议参军， 兼舍人、着作如故。迁尚书左丞，卒。
杳清俭无所嗜好，自居母忧，便长断腥膻，持斋蔬食。临 终遗命：“敛以法服，载以露车，还葬旧墓，随得一地，容棺 而已。不得设灵筵及祭醊。”其子遵行之。
撰要雅五卷，楚辞草木疏一卷，高士传二卷，东宫新旧记 三十卷，古今四部书目五卷，文集十五卷，并行于世。
歊字士光，生夕有香气，氛氲满室。幼有识慧，四岁丧父， 与群儿同处，独不戏弄。六岁诵论语、毛诗，意所不解，便能 问难。十二读庄子逍遥篇曰：“此可解耳。”客问之，随问而 答，皆有情理，家人每异之，谓为神童。及长，博学有文才， 不娶不仕，与族弟吁并隐居求志，遨游林泽，以山水书籍相娱 而已。
奉母兄以孝悌称，寝食不离左右。母意有所须，口未及言， 歊已先知，手自营办，狼狈供奉。母每疾病，梦歊进药，及翌 日转有间效，其诚感如此。性重兴乐，尤爱山水，登危履崄， 必尽幽遐，人莫能及，皆叹其有济胜之具。常欲避人世，以母 老不忍违。每随兄霁、杳从宦。
少时好施，务周人之急，人或遗之，亦不拒也。久而叹曰： “受人者必报；不则有愧于人。吾固无以报人，岂可常有愧乎。” 天监十七年，忽着革终论。以为：
形者无知之质，神者有知之性。有知不独存，依无知以自 立，故形之于神，逆旅之馆耳。及其死也，神去此馆，速朽得 理。是以子羽沈川，汉伯方圹，文楚黄壤，士安麻索：此四子 者得理也。若从四子而游，则平生之志得矣。然积习生常，难 卒改革，一朝肆志，傥不见从。今欲翦截烦厚，务存俭易，进 不裸尸，退异常俗，不伤存者之念，有合至人之道。且张奂止 用幅巾，王肃唯盥手足，范冉敛毕便葬，爰珍无设筵几，文度 故舟为棺，子廉牛车载柩，叔起诫绝坟陇，康成使无卜吉。此 数公者，尚或如之，况为吾人，而尚华泰。今欲髣佛景行，以 为轨则。气绝不须复魂，盥漱而敛。以一千钱市成棺，单故裙 衫，衣巾枕履。此外送往之具，棺中常物，一不得有所施。世 多信李、彭之言，可谓惑矣。余以孔、释为师，差无此惑。敛 讫，载以露车，归于旧山，随得一地，地足为坎，坎足容棺。 不须砖甓，不劳封树，勿设祭飨，勿置几筵。其蒸尝继嗣，言 象所绝，事止馀身，无伤世教。
初，吁之疾，歊尽心救疗，及卒哀伤，为之诔，又着悲友 赋以序哀情。忽有老人无因而至，谓曰：“君心力坚猛，必破 死生；但运会所至，不得久留一方耳。”弹指而去。歊心知其 异，试遣寻之，莫知其所。于是信心弥笃。既而寝疾，恐贻母 忧，乃自言笑，勉进汤药。谓兄霁、杳曰：“两兄禄仕，足伸 供养。歊之归泉，复何所憾。愿深割无益之悲。”十八年，年 三十二卒。
始沙门释宝志遇歊于兴皇寺，惊起曰：“隐居学道，清净 登仙。”如此三说。歊未死之春，有人为其庭中栽柿，歊谓兄 子弇曰：“吾不见此实，尔其勿言。”至秋而亡，人以为知命。 亲故诔其行迹，谥曰贞节处士。
先是有太中大夫琅邪王敬胤以天监八年卒，遗命：“不得 设复魄旌旐，一芦笰藉下，一枚复上。吾气绝便沐浴，篮舆载 尸，还忠侯大夫隧中。若不行此，则戮吾尸于九泉。”敬胤外 甥许慧诏因阮研以闻。诏曰：“敬胤令其息崇素，气绝便沐浴， 借以二芦笰，凿地周身，归葬忠侯。此达生之格言，贤夫玉匣 石椁远矣。然子于父命，亦有所从有所不从。今崇素若信遗意， 土周浅薄，属辟不施，一朝见侵狐鼠，戮尸已甚。父可以训子， 子亦不可行之。外内易棺，此自奉亲之情，藉土而葬，亦通人 之意。宜两舍两取，以达父子之志。棺周于身，土周于椁，去 其牲奠，敛以时服。一可以申情，二可以称家。礼教无违，生 死无辱，此故当为安也。”
吁字彦度，怀珍从孙也。祖承宗，宋太宰参军。父灵真， 齐镇西谘议、武昌太守。
吁幼称纯孝，数岁父母继卒，吁居丧哭泣孺慕，几至灭性， 赴吊者莫不伤焉。后为伯父所养，事伯母及昆姊孝友笃至，为 宗族所称。自伤早孤，人有误触其讳者，未尝不感结流涕。长 兄絜为娉妻，克日成婚，吁闻而逃匿，事息乃还。
本州刺史张稷辟为主簿，主者檄召吁，乃挂檄于树而逃。 陈留阮孝绪博学隐居，不交当世，恒居一鹿床，环植竹木，寝 处其中，时人造之，未尝见也。吁经一造，孝绪即顾以神交。 吁族兄歊又履高操，三人日夕招携，故都下谓之三隐。
吁善玄言，尤精意释典，曾与歊听讲锺山诸寺，因共卜筑 宋熙寺东涧，有终焉之志。尚书郎何炯尝遇之于路，曰：“此 人风神颖俊，盖荀奉倩、卫叔宝之流也。”命驾造门，拒而不 见。族祖孝标与书称之曰：“吁超超越俗，如半天朱霞。歊矫 矫出尘，如云中白鹤。皆俭岁之粱稷，寒年之纤纩。”
吁尝着谷皮巾，披纳衣，每游山泽，辄留连忘返。神理闲 正，姿貌甚华，在林谷之间，意气弥远，或有遇之者，皆谓神 人。家甚贫苦，并日而食，隆冬之月，或无毡絮，吁处之晏然， 人不觉其饥寒也。自少至长，无喜愠之色。每于可竞之地，辄 以不竞胜之。或有加陵之者，莫不退而愧服，由是众论咸归重 焉。
天监十七年，卒于歊舍。临终执歊手曰：“气绝便敛，敛 毕即埋，灵筵一不须立。勿设飨祀，无求继嗣。”歊从而行之。 宗人至友，相与刊石立铭，谥曰玄贞处士。
善明，怀珍族弟也。父怀人，仕宋为齐、北海二郡太守。 元嘉末，青州饥荒，人相食。善明家有积粟，躬食𫗴粥，开仓 以救，乡里多获全济，百姓呼其家田为续命田。
善明少而静处读书，刺史杜骥闻名候之，辞不相见。年四 十，刺史刘道隆辟为中从事。怀人谓善明曰：“我已知汝立身， 复欲见汝立官也。”善明应辟，仍举秀才。宋孝武见其策强直， 甚异之。
泰始初，徐州刺史薛安都反，青州刺史沈文秀应之。时州 居东阳城，善明家在郭内，不能自拔。伯父弥之诡说文秀求自 效，文秀使领军主张灵庆等五千人援安都。弥之出门，密谓部 曲曰：“始免祸坑矣。”行至下邳，乃背文秀，善明从伯怀恭 为北海太守，据郡相应。善明密契，收集门宗部曲，得三千人。 夜斩关奔北海。族兄乘人又聚众勃海以应朝廷。而弥之寻为薛 安都所杀，明帝赠青州刺史。以乘人为冀州刺史，善明为北海 太守，除尚书金部郎。乘人病卒，仍以善明为冀州刺史。文秀 既降，除善明海陵太守，郡境边海，无树木，善明课人种榆槚 杂果，遂获其利。还为直合将军。
五年，魏克青州，善明母在焉，移置代郡。善明布衣蔬食， 哀戚如持丧，明帝每见，为之叹息。转巴西梓潼二郡太守。善 明以母在魏，不愿西行，泣涕固请，见许。朝廷多哀善明心事， 元徽初遣北使，朝议令善明举人。善明举州乡北平田惠绍使魏， 赎母还。
时宋后废帝新立，群臣执政，善明独事齐高帝，委身归诚。 出为西海太守，行青冀二州刺史。善明从弟僧副与善明俱知名 于乡里，泰始初，魏攻淮北，僧副将部曲二千人东依海岛。齐 高帝在淮阴，壮其所为，召与相见，引为安成王抚军参军。后 废帝肆暴，高帝忧恐，常令僧副微行，伺察声论。使密告善明 及东海太守垣崇祖，使动魏兵。善明劝静以待之，高帝纳焉。 废帝见杀，善明为高帝骠骑谘议、南东海太守，行南徐州 事。沈攸之反，高帝深以为忧。善明献计曰：“沈攸之控引八 州，纵情蓄敛，苞藏贼志，于焉十年。性既险躁，才非持重， 起逆累旬，迟回不进，岂应有所待也？一则暗于兵机，二则人 情离怨，三则有掣肘之患，四则天夺其魄。本疑其轻速，掩袭 未备；今六师齐奋，诸侯同举，此已笼之鸟耳。”事平，高帝 召善明还都，谓曰：“卿策沈攸之，虽张良、陈平适如此耳。” 仍迁太尉右司马。
齐台建，为右卫将军，辞疾不拜。司空褚彦回谓善明曰： “高尚之事，乃卿从来素意，今朝廷方相委待，讵得便学松、 乔邪。”善明答曰：“我本无宦情，既逢知己，所以戮力驱驰。 天地廓清，朝廷济济，鄙吝既申，不敢昧于富贵矣。”
高帝践阼，以善明勋诚，欲与之禄，召谓曰：“淮南近畿， 国之形胜，非亲贤不居，卿与我卧理之。”乃代明帝为淮南宣 城二郡太守。遣使拜授，封新淦伯。善明至郡，上表陈事凡一 十一条：其一以为“天地开创，宜存问远方，广宣慈泽 ”。其 二以为“京都远近所归，宜遣医药，问其疾苦，年九十以上及 六疾不能自存者，随宜量赐”。其三以为“宋氏赦令，蒙原者 寡。愚谓今下赦书，宜令事实相副”。其四以为“刘昶犹存， 容能送死境上，诸城宜应严备”。其五以为“宜除宋氏大明以 来苛政细制，以崇简易”。其六以为“凡诸土木之费，且可权 停 ”。其七以为“帝子王女，宜崇俭约 ”。其八以为“宜诏百 官及府州郡县，各贡谠言，以弘广唐、虞之美”。其九以为“ 忠贞孝悌，宜擢以殊阶；清俭苦节，应授以政务”。其十以为 “革命惟始，宜择才北使”。其十一以为“交州险敻，要荒之 表，宋末政苛，遂至怨叛。今宜怀以恩德，未应远劳将士，摇 动边甿”。又撰贤圣杂语奏之，托以讽谏。上优诏答之。
又谏起宣阳门，表陈：“宜明守宰赏罚，立学校，制齐礼， 开宾馆以接邻国。”上答曰：“夫赏罚以惩守宰，饰馆以待遐 荒，皆古之善政，吾所宜勉。更撰新礼，或非易制。国学之美， 已敕公卿。宣阳门今敕停。寡德多阙，思复有闻。”
善明身长七尺九寸，质素不好声色，所居茅斋，斧木而已。 床榻几案，不加划削。少立节行，常云：“在家当孝，为吏当 清，子孙楷栻足矣。”及累为州郡，颇黩财贿，崔祖思怪而问 之，答曰：“管子云，鲍叔知我。”因流涕曰：“方寸乱矣， 岂暇为廉。”所得金钱皆以赎母。及母至，清节方峻。所历之 职，廉简不烦，俸禄散之亲友。
与崔祖思友善，祖思出为青冀二州，善明遗书敍旧，因相 勖以忠概。及闻祖思死，恸哭，仍得病。建元二年卒，遗命薄 殡。赠左将军、豫州刺史，谥烈伯。子涤嗣。
善明家无遗储，唯有书八千卷。高帝闻其清贫，赐涤家葛 塘屯谷五百斛，曰：“葛屯亦吾之垣下，令后世知其见异。”
善明从弟僧副字士云，位前将军，封丰阳男，卒于巴西、 梓潼二郡太守。上图功臣像赞，僧副亦在焉。
兄法护字士伯，有学业，位济阴太守。
论曰：诗称“抑抑威仪，惟人之则。”又云：“其仪不忒， 正是四国。”观夫杲之风流所得，休野行己之度，盖其有焉。 仲和性履所遵，德璋业尚所守，殆人望也。怀珍宗族文质斌斌， 自宋至梁，时移三代，或以隐节取高，或以文雅见重。古人云 立言立德，斯门其有之乎。
