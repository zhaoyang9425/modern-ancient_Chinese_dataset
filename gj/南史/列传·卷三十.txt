何尚之
尚之少颇轻薄，好摴蒱，及长，折节蹈道，以操立见称。 为陈郡谢混所知，与之游处。家贫，初为临津令。宋武帝领征 西将军，补主簿。从征长安，以公事免，还都。因患劳病积年， 饮妇人乳乃得差。以从征之劳，赐爵都乡侯。
少帝即位，为庐陵王义真车骑谘议参军。义真与司徒徐羡 之、尚书令傅亮等不协，每有不平之言。尚之谏戒不纳。义真 被废，入为中书侍郎，迁吏部郎。告休定省，倾朝送别于冶渚。 及至郡，叔度谓曰：“闻汝来此，倾朝相送，可有几客？”答 曰：“殆数百人。”叔度笑曰：“此是送吏部郎耳，非关何彦 德也。昔殷浩亦尝作豫章定省，送别者甚众，及废徙东阳，船 泊征虏亭积日，乃至亲旧无复相窥者。”
后拜左卫将军，领太子中庶子。尚之雅好文义，从容赏会， 甚为文帝所知。元嘉十三年，彭城王义康欲以司徒长史刘斌为 丹阳尹，上不许，乃以尚之为之。立宅南郭外，立学聚生徒。 东海徐秀，庐江何昙、黄回，颍川荀子华，太原孙宗昌、王延 秀，鲁郡孔惠宣并慕道来游，谓之南学。王球常云：“尚之西 河之风不坠。”尚之亦云：“球正始之风尚在。”
尚之女适刘湛子黯，而湛与尚之意好不笃。湛欲领丹阳， 乃徙尚之为祠部尚书，领国子祭酒。尚之甚不平。湛诛，迁吏 部尚书。
时左卫将军范晔任参机密，尚之察其意趣异常，白文帝： “宜出为广州，若在内衅成，不得不加以𫓧钺。屡诛大臣，有 亏皇化。”上曰：“始诛刘湛等，方欲引升后进。晔事迹未彰， 便豫相黜斥，万姓将谓卿等不能容才，以我为信受谗说。但使 共知如此，不忧致大变也。”晔后谋反伏诛，上嘉其先见。
二十二年，为尚书左仆射。是岁造玄武湖，上欲于湖中立 方丈、蓬莱、瀛洲三神山，尚之固谏乃止。时又造华林园，并 盛暑役人。尚之又谏，上不许，曰：“小人常日曝背，此不足 为劳。”时上行幸，还多侵夜，尚之又表谏，上优诏纳之。
先是患货少，铸四铢钱，人间颇盗铸，多翦凿古钱以取铜， 上患之。二十四年，录尚书江夏王义恭议，以一大钱当两，以 防翦凿，议者多同。尚之议曰：“凡创制改法，宜顺人情，未 有违众矫物而可久也。泉布废兴，未容骤议。前代赤仄白金， 俄而罢息，六货愦乱，人泣于市。良由事不画一，难用遵行。 自非急病权时，宜守长世之业。若今制遂行，富人之赀自倍， 贫者弥增其困，惧非所以欲均之意。”中领军沈演之以为若以 大钱当两，则国传难朽之宝，家赢一倍之利，不俟加宪，巧源 自绝。上从演之议，遂以一钱当两。行之经时，公私非便，乃 罢。
二十八年，为尚书令、太子詹事。二十九年致仕，于方山 着退居赋以明所守，而议者咸谓尚之不能固志。文帝与江夏王 义恭诏曰：“羊、孟尚不得告谢，尚之任遇有殊，便当未宜申 许。”尚之还摄职。羊即羊玄保，孟即孟𫖮。
尚之既任事，上待之愈隆，于是袁淑乃录古来隐士有迹无 名者，为真隐传以嗤焉。时或遣军北侵，资给戎旅，悉以委之。
元凶弑立，进位司空、尚书令。时三方兴义，将佐家在都 者，劭悉欲诛之。尚之诱说百端，并得全免。
孝武即位，复为尚书令。丞相南郡王义宣、车骑将军臧质 反，义宣司马竺超、质长史陆展兄弟并应从诛，尚之上言于法 为重，超从坐者由是得原。
时欲分荆州置郢州，议其所居。江夏王义恭、萧思话以为 宜在巴陵。尚之议曰：“夏口在荆、江之中，正对沔口，通接 雍、梁，寔为津要，于事为允。”上从其议。荆、扬二州户口 居江南之半，江左以来，扬州为根本，委荆州以阃外，至是并 分，欲以削臣下之权。而荆、扬并因此虚耗。尚之建言宜复合 二州，上不许。
大明二年，以为左光禄、开府仪同三司，侍中如故。尚之 在家，常着鹿皮帽。及拜开府，天子临轩，百僚陪位，沈庆之 于殿庭戏之曰：“今日何不着鹿皮冠？”庆之累辞爵命，朝廷 敦劝甚苦。尚之谓曰：“主上虚怀侧席，讵宜固辞。”庆之曰： “沈公不效何公去而复还也。”尚之有愧色。
尚之爱尚文义，老而不休。与太常颜延之少相好狎，二人 并短小，尚之常谓延之为沐，延之目尚之为猴。同游太子西池， 延之问路人云：“吾二人谁似猴？”路人指尚之为似。延之喜 笑，路人曰：“彼似猴耳，君乃真猴。”
有人尝求为吏部郎，尚之叹曰：“此败风俗也。官当图人， 人安得图官。”延之大笑曰：“我闻古者官人以才，今官人以 势，彼势之所求，子何疑焉。”所与延之论议往反，并传于世。
尚之立身简约，车服率素，妻亡不娶，又无姬妾。执衡当 朝，畏远权柄，亲故一无荐举。既以此致怨，亦以此见称。复 以本官领中书令。薨年七十九，赠司空，谥曰简穆公。子偃。
偃字仲弘，元嘉中，位太子中庶子。元凶弑立，以偃为侍 中，掌诏诰。时尚之为司空、尚书令，偃居门下。父子并处权 要，时为寒心；而尚之及偃善摄机宜，曲得时誉。
会孝武即位，任遇无改。历位侍中，领太子中庶子。时求 谠言，偃以为“宜重农恤本，并官省事，考课以知能否，增奉 以除吏奸。责成良守，久于其职；都督刺史，宜别其任”。
改领骁骑将军，亲遇隆密，有加旧臣。转吏部尚书。尚之 去选未五载，偃复袭其迹，世以为荣。侍中颜竣至是始贵，与 偃俱在门下，以文义赏会，相得甚欢。竣既任遇隆密，谓宜居 重大，而位次与偃等未殊，意稍不悦。及偃代竣领选，竣逾愤 懑，与偃遂隙。竣时权倾朝野，偃不自安，遂发悸病，意虑乖 僻。上表解职，告灵不仕。孝武遇偃既深，备加医疗乃得差。
偃素好谈玄，注庄子逍遥篇传于时。卒官，孝武与颜竣诏， 甚伤惜之。谥曰靖。子戢。
戢字慧景，选尚宋孝武长女山阴公主，拜驸马都尉。累迁 中书郎。景和世，山阴主就帝求吏部郎褚彦回侍己，彦回虽拘 逼，终不肯从。与戢同居止月馀日，由是特申情好。元徽初， 彦回参朝政，引戢为侍中，时年二十九。戢以年未三十，苦辞 内侍，改授司徒左长史。
齐高帝为领军，与戢来往，数申欢宴。高帝好水引饼，戢 每设上焉。久之，复为侍中。累迁高帝相国左长史。建元元年， 迁散骑常侍、太子詹事。寻改侍中，詹事如故。上欲转戢领选， 问尚书令褚彦回，以戢资重，欲加散骑常侍。彦回曰：“宋时 王球从侍中、中书令单作吏部尚书，资与戢相似，领选职方昔 小轻，不容顿加常侍。圣旨每以蝉冕不宜过多，臣与王俭既已 左珥，若复加戢，则八座便有三蝉，若帖以骁、游，亦不为少。” 乃以戢为吏部尚书，加骁骑将军。
戢美容仪，动止与褚彦回相慕，时人号为“小褚公”。家 业富盛，性又华侈，衣被服饰，极为奢丽。出为吴兴太守。上 颇好画扇，宋孝武赐戢蝉雀扇，善画者顾景秀所画。时吴郡陆 探微、顾宝先皆能画，叹其巧绝。戢因王晏献之，上令晏厚酬 其意。卒年三十六，谥懿子。女为郁林王后。又追赠侍中、右 光禄大夫。
求字子有，偃弟子也。父铄，仕宋位宜都太守。求元嘉末 为文帝挽郎。历位太子洗马，丹阳郡丞，清退无嗜欲。后为太 子中舍人。泰始中，妻亡，还吴葬旧墓。除中书郎，不拜。仍 住吴，隐居波若寺，足不逾户，人莫见其面。
宋明帝崩，出奔国哀，除永嘉太守。求时寄住南涧寺，不 肯诣台，乞于野外拜受，见许。一夜忽乘小船逃归吴，隐武丘 山。齐永明四年，拜太中大夫，不就，卒。
初，求父铄素有风疾，无故害求母王氏，坐法死，求兄弟 以此无宦情。求弟点。
点字子皙，年十一，居父母忧，几至灭性。及长，感家祸， 欲绝昏宦，尚之强为娶琅邪王氏。礼毕，将亲迎，点累涕泣， 求执本志，遂得罢。
点明目秀眉，容貌方雅，真素通美，不以门户自矜。博通 群书，善谈论。家本素族，亲姻多贵仕。点虽不入城府，性率 到，好狎人物。遨游人间，不簪不带，以人地并高，无所与屈， 大言踑踞公卿，敬下。或乘柴车，蹑草𪨗，恣心所适，致醉而 归。故世论以点为孝隐士，弟胤为小隐士，大夫多慕从之。时 人称重其通,号曰“游侠处士”。兄求亦隐吴郡武丘山。求卒， 点菜食不饮酒，讫于三年，腰带减半。
宋泰始末，征为太子洗马。齐初，累征中书侍郎、太子中 庶子，并不就。与陈郡谢伷、吴国张融、会稽孔德璋为莫逆友。 点门世信佛，从弟遁以东篱门园居之，德璋为筑室焉。园 有卞忠贞冢，点植花于冢侧，每饮必举酒酹之。招携胜侣，乃 名德桑门，清言赋咏，优游自得。
初，褚彦回、王俭为宰相，点谓人曰：“我作齐书已竟， 赞云‘回既世族，俭亦国华，不赖舅氏，遑恤国家’。”王俭 闻之，欲候点，知不可见，乃止。豫章王嶷命驾造点，点从后 门遁去。司徒竟陵王子良闻之，曰：“豫章王尚望尘不及，吾 当望岫息心。”后点在法轮寺，子良就见之，点角巾登席，子 良欣悦无已，遗点嵇叔夜酒杯、徐景山酒枪。
点少时尝患渴利，积岁不愈。后在吴中石佛寺建讲，于讲 所昼寝，梦一道人，形貌非常，授丸一掬，梦中服之，自此而 差，时人以为淳德所感。
性通侻好施，远近致遗，一无所逆，随复散焉。尝行经朱 雀门街，有自车后盗点衣者，见而不言，旁人禽盗与之，点乃 以衣施盗。盗不敢受，点令告有司，盗惧乃受之。
点雅有人伦鉴，多所甄拔。知吴兴丘迟于幼童，称济阳江 淹于寒素，悉如其言。哀乐过人。尝行逢葬者，叹曰：“此哭 者之怀，岂可思邪。”于是悲恸不能禁。
老又娶鲁国孔嗣女，嗣亦隐者。点虽昏，亦不与妻相见， 筑别室以处之，人莫谕其意。吴国张融少时免官，而为诗有高 言，点答诗曰：“昔闻东都日，不在简书前。”虽戏而融久病 之。及点后昏，融始为诗赠点曰：“惜哉何居士，薄暮遘荒淫。” 点亦病之。
永元中，崔慧景围城，人间无薪，点悉伐园树以赡亲党。 慧景性好佛义，先慕交点，点不顾之。至是乃逼召点，点裂裙 为裤，往赴其军，终日谈说，不及军事。其语默之迹如此。慧 景平后，东昏大怒，欲诛之。王莹为之惧，求计于萧畅。畅谓 茹法珍曰：“点若不诱贼共讲，未必可量，以此言之，乃应得 封。”东昏乃止。
梁武帝与点有旧，及践阼，手诏论旧，赐以鹿皮巾等，并 召之。点以巾褐引入华林园，帝赠诗酒，恩礼如旧，仍下诏征 为侍中。捋帝须曰：“乃欲臣老子。”辞疾不起。复下诏详加 资给，并出在所，日费所须，太官别给。
天监二年卒，诏给第一品材一具，丧事所须，内监经理。 点弟胤。
胤字子季，出继叔父旷，故更字胤叔。年八岁，居忧，毁 若成人。及长轻薄不羁，晚乃折节好学，师事沛国刘𤩽，受易 及礼记、毛诗。又入锺山定林寺听内典，其业皆通。而纵情诞 节，时人未之知也，唯𤩽与汝南周颙深器异之。 仕齐为建安太守，政有恩信，人不忍欺。每伏腊放囚还家， 依期而反。
历黄门侍郎，太子中庶子。尚书令王俭受诏撰新礼，未就 而卒。又使特进张绪续成，绪又卒，属在司徒竟陵王子良。子 良以让胤，乃置学士二十人佐胤撰录。
后以国子祭酒与太子中庶子王莹并为侍中。时胤单作祭酒， 疑所服。陆澄博古多该，亦不能据，遂以玄服临试。尔后详议， 乃用朱服。祭酒朱服，自此始也。
及郁林嗣位，胤为后族，甚见亲待。为中书令，领临海、 巴陵王师。胤虽贵显，常怀止足。建武初，已筑室郊外，恒与 学徒游处其内。至是遂卖园宅欲入东。未及发，闻谢朏罢吴兴 郡不还，胤恐后之，乃拜表解职，不待报辄去。明帝大怒，使 御史中丞袁昂奏收胤。寻有诏许之。
胤以会稽山多灵异，往游焉，居若邪山云门寺。初，胤二 兄求、点并栖遁，求先卒，至是胤又隐，世号点为“大山”， 胤为“小山”，亦曰“东山”。兄弟发迹虽异，克终皆隐，世 谓何氏三高。
永元中，征为太常、太子詹事，并不就。梁武帝霸朝建， 引为军谋祭酒，并与书诏，不至。及帝践阼，诏为特进、光禄 大夫，遣领军司马王杲之以手敕谕意，并征谢朏。
杲之先至胤所，胤恐朏不出，先示以可起，乃单衣鹿皮巾 执经卷，下床跪受。诏出，就席伏读。胤因谓杲之曰：“吾昔 于齐朝欲陈三两条事：一者欲正郊丘，二者欲更铸九鼎，三者 欲树双阙。世传晋室欲立阙，王丞相指牛头山云，‘此天阙也 ‘。是则未明立阙之意。阙者谓之象魏，悬法于其上，浃日而 收之。象者法也，魏者当涂而高大貌也。鼎者神器，有国所先。 圆丘南郊，旧典不同。南郊祠五帝灵威仰之类，圆丘祠天皇大 帝、北极大星是也。往代合之郊丘，先儒之巨失。今梁德告始， 不宜遂因前谬。卿宜陈之。”杲之曰：“仆之鄙劣，岂敢轻议 国典，此当敬俟叔孙生耳。”
及杲之从谢朏所还，问胤以出期。胤知朏已应召，答杲之 曰：“吾年已五十七，月食四斗米不尽，何容复有宦情？”杲 之失色不能答。胤反谓曰：“卿何不遣传诏还朝拜表，留与我 同游邪？”杲之愕然曰：“古今不闻此例。”胤曰：“檀弓两 卷，皆言物始。自卿而始，何必有例？”胤、朏俱前代高士， 胤处名誉尤迈矣。
杲之还，以胤意奏闻，有敕给白衣尚书禄。胤固辞。又敕 山阴库钱月给五万，又不受。乃敕何子朗、孔寿等六人于东山 受学。太守衡阳王元简深加礼敬，月中常命驾式闾，谈论终日。
胤以若邪处势迫隘，不容学徒，乃迁秦望山。山有飞泉， 乃起学舍，即林成援，因岩为堵；别为小合室，寝处其中，躬 自启闭，僮仆无得至者。山侧营田二顷，讲隙从生徒游之。胤 初迁将筑室，忽见二人着玄冠，容貌甚伟，问胤曰：“君欲居 此邪？”乃指一处云：“此中殊吉。”忽不复见。胤依言而卜 焉。寻而山发洪水，树石皆倒拔，唯胤所居室岿然独存。元简 乃命记室参军锺嵘作瑞室颂，刻石以旌之。
及元简去郡，入山与胤别。胤送至都赐埭，去郡三里，因 曰：“仆自弃人事，交游路断，自非降贵山薮，岂容复望城邑。 此埭之游，于今绝矣。”执手涕零。
何氏过江，自晋司空充并葬吴西山。胤家世年皆不永，唯 祖尚之至七十二。胤年登祖寿，乃移还吴，作别山诗一首，言 甚凄怆。
至吴，居武丘山西寺讲经论，学僧复随之。东境守宰经途 者，莫不毕至。胤常禁杀，有虞人逐鹿，鹿径来趋胤，伏而不 动。又有异鸟如鹤红色，集讲堂，驯狎如家禽。
初，开善寺藏法师与胤遇于秦望山，后还都，卒于锺山。 死日，胤在波若寺见一名僧，授胤香炉奁并函书，云：“贫道 发自扬都，呈何居士。”言讫失所在。胤开函，乃是大庄严论， 世中未有。访之香炉，乃藏公所常用。又于寺内立明珠柱，柱 乃七日七夜放光。太守何远以状启昭明太子，太子钦其德，遣 舍人何思澄致手令以褒美之。中大通三年卒，年八十六。
先是胤疾，妻江氏梦神告曰：“汝夫寿尽，既有至德，应 获延期，尔当代之。”妻觉说焉，俄得患而卒，胤疾乃瘳。至 是胤梦见一神女并八十许人，并衣帢，行列在前，俱拜床下， 觉又见之，便命营凶具。既而疾困不复瘳。
初，胤侈于味，食必方丈，后稍欲去其甚者，犹食白鱼、 夔脯，糖蟹，以为非见生物。疑食蚶蛎，使门人议之。学生锺 岏曰：“夔之就脯，骤于屈申，蟹之将糖，躁扰弥甚。仁人用 意，深怀如怛。至于车螯蚶蛎，眉目内阙，惭浑沌之奇，犷壳 外缄，非金人之慎。不悴不荣，曾草木之不若，无馨无臭，与 瓦砾其何算。故宜长充庖厨，永为口实。”竟陵王子良见岏议 大怒。汝南周颙与胤书，劝令食菜，曰：“变之大者，莫过死 生，生之所重，无逾性命。性命之于彼极切，滋味之在我可赊。 若云三世理诬，则幸矣良快，如使此道果然，而受形未息，一 往一来，生死常事，则伤心之惨，行亦自及。丈人于血气之类， 虽不身践，至于晨凫夜鲤，不能不取备屠门。财贝之经盗手， 犹为廉士所弃，生性之一启銮刀，宁复慈心所忍。驺虞虽饥， 非自死之草不食，闻其风者，岂不使人多媿。丈人得此有素， 聊复片言发起耳。”故胤末年遂绝血味。
胤注百论、十二门论各一卷，注周易十卷，毛诗总集六卷， 毛诗隐义十卷，礼记隐义二十卷，礼答问五十五卷。子撰亦不 仕，有高风。
何炯字士光，胤从弟也。父撙，太中大夫。炯年十五，从 胤受业，一期并通五经章句。白皙美容貌，从兄求、点每曰： “叔宝神清，杜乂肤清，今观此子，复见卫、杜在目。”从兄 戢谓人曰：“此子非止吾门之宝，亦为一代伟人。”
炯常慕恬退，不乐进仕。从叔昌宇谓曰：“求、点皆已高 蹈，汝无宜复尔。且君子出处亦各一途。”
年十九，解褐扬州主簿，举秀才，累迁梁仁威南康王限内 记室，书侍御史。以父疾陈解。炯侍疾逾旬，衣不解带，头不 栉沐，信宿之间，形貌顿改。及父卒，号恸不绝声，藉地腰脚 虚肿。医云：“须服猪蹄汤。”炯以有肉味不肯服，亲友请譬， 终于不回，遂以毁卒。
先是谓家人曰：“王孙、玄晏所尚不同，长鱼、庆绪于事 为得。必须俭而中礼，无取苟异。月朝十五日，可置一瓯粗粥， 如常日所进。”又伤两兄并淡仕进，故禄所不及，恐而今而后， 温饱无资。乃漼然下泣，自外无所言。
何昌宇字俨望，尚之弟子也。父佟之，位侍中。昌宇少而 清靖，独立不群，所交者必当世清名，是以风流籍甚。仕宋为 尚书仪曹郎、建平王景素征北南徐州府主簿，以风素见重。母 老求禄，出为湘东太守。还为齐高帝骠骑功曹。
昌宇在郡，景素被诛，昌宇痛之，至是启高帝理其冤，又 与司空褚彦回书极言之。高帝嘉其义。历位中书郎、王俭卫军 长史，俭谓昌宇曰：“后任朝事者，非卿而谁？”
临海王昭秀为荆州，以昌宇为西中郎长史、南郡太守，行 荆州事。明帝将践阼，先使裴叔业丧旨诏昌宇，令以便宜从事。 昌宇拒之曰：“国家委身以上流之重，付身以万里之事，临海 王未有失，宁得从君单诏邪？即时自有启闻，须反更议。”叔 业曰：“若尔便是拒诏，拒诏，军法行事耳。”答曰：“能见 杀者君也，能拒诏者仆也。君不能见杀，政有沿流之计耳。” 昌宇素有名德，叔业不敢逼而退。上闻而嘉之，昭秀由此得还 都。
昌宇后为吏部尚书，尝有一客姓闵求官。昌宇谓曰：“君 是谁后？”答曰：“子骞后。”昌宇团扇掩口而笑，谓坐客曰： “遥遥华胄。”
昌宇不杂交游，通和泛爱，历郡皆以清白称。后卒于侍中， 领骁骑将军。赠太常，谥曰简子。子敬容。
敬容字国礼，弱冠尚齐武帝女长城公主，拜驸马都尉。梁 天监中，为建安内史，清公有美绩，吏人称之。累迁守吏部尚 书，铨序明审，号为称职。出为吴郡太守，为政勤恤人隐，辩 讼如神，视事四年，政为天下第一。吏人诣阙请树碑，诏许之。 复为吏部尚书、侍中，领太子中庶子。
敬容身长八尺，白皙美须眉，性矜庄，衣冠鲜丽。武帝虽 衣浣衣，而左右衣必须洁。尝有侍臣衣带卷折，帝怒曰：“卿 衣带如绳，欲何所缚。”敬容希旨，故益鲜明。常以胶清刷须， 衣裳不整，伏床熨之，或暑月背为之焦。每公庭就列，容止出 人。为尚书右仆射，参掌选事。迁左仆射、丹阳尹，并参掌大 选如故。
敬容接对宾朋，言词若讷，酬答二宫，则音韵调畅。大同 中，朱雀门灾，武帝谓群臣曰：“此门制狭，我始欲改构，遂 遭天火。”相顾未答，敬容独曰：“此所谓先天而天不违。” 时以为名对。
五年，改为尚书令，参选事如故。敬容久处台阁，详悉晋 魏以来旧事，且聪明识达，勤于簿领，诘朝理事，日旰不休。 职隆任重，专预机密，而拙于草隶，浅于学术，通包苴饷馈， 无贿则略不交语。自晋宋以来，宰相皆文义自逸，敬容独勤庶 务，贪吝为时所嗤鄙。
其署名“敬”字，则大作“苟”，小为“文”，“容”字 大为“父”，小为“口”。陆倕戏之曰：“公家‘苟’既奇大， ‘父’亦不小。”敬容遂不能答。又多漏禁中语，故嘲诮日至。 尝有客姓吉，敬容问：“卿与邴吉远近？”答曰：“如明公之 与萧何。”时萧琛子巡颇有轻薄才，因制卦名、离合等诗嘲之， 亦不屑也。
帝尝梦具朝服入太庙拜伏悲感，旦于延务殿说所梦。敬容 对曰：“臣闻孝悌之至，通于神明。陛下性与天通，故应感斯 梦。”上极然之，便有拜陵之议。
后坐妾弟费慧明为道仓丞夜盗官米，为禁司所执，送领军 府。时河东王誉为领军，敬容以书解慧明。誉前经属事不行， 因此即封书以奏。帝大怒，付南司推劾。御史中丞张绾奏敬容 协私罔上，合弃市。诏特免职。到溉谓朱异曰：“天时便觉开 霁。”其见嫉如此。
初，沙门释宝志尝谓敬容曰：“君后必贵，终是‘何’败 耳。”及敬容为宰相，谓何姓当为其祸，故抑没宗族，无仕进 者，至是竟为河东所败。
中大同元年三月，武帝幸同泰寺讲金字三慧经，敬容启预 听，敕许之。又起为金紫光禄大夫，未拜，又加侍中。敬容旧 时宾客门生喧哗如昔，冀其复用。会稽谢郁致书戒之曰：
草莱之人，闻诸道路，君侯已得瞻望朝夕，出入禁门。醉 尉将不敢呵，灰然不无其渐，甚休！敢贺于前，又将吊也。
昔流言裁至，公旦东奔，燕书始来，子孟不入。夫圣贤被 虚过以自斥，未有婴时衅而求亲者也。且暴鳃之鱼，不念杯酌 之水，云霄之翼，岂顾笼樊之粮。何者？所托已盛也。昔君侯 纳言加首，鸣玉在腰，回丰貂以步文昌，耸高蝉而趋武帐，可 谓盛矣。不以此时荐才拔士，少报圣主之恩，今卒如爰丝之说， 受责见过，方复欲更窥朝廷，觖望万分，窃不为左右取也。昔 窦婴、杨恽亦得罪明时，不能谢绝宾客，犹交党援，卒无后福， 终益前祸。仆之所吊，实在于斯。
人人所以颇犹有踵君侯之门者，未必皆感惠怀仁，有灌夫、 任安之义，乃戒翟公之大署，冀君侯之复用也。夫在思过之日， 而挟复用之意，未可为智者说矣。夫君侯宜杜门念失，无有所 通，筑茅茨于锺阜，聊优游以卒岁，见可怜之意，着待终之情， 复仲尼能改之言，惟子贡更也之譬，少戢言于众口，微自救于 竹帛，所谓“失之东隅，收之桑榆”。如此，令明主闻知，尚 有冀也。
仆东臯鄙人，入穴幸无衔𪧘，耻天下之士，不为执事道之， 故披肝胆，示情素，君侯岂能鉴焉。
太清元年，迁太子詹事，侍中如故。二年，侯景袭建邺， 敬容自府移家台内。初，景涡阳退败，未得审实，传者乃云其 将暴显反，景身与众并没。朝廷以为忧。敬容寻见东宫，简文 谓曰：“淮北始更有信，侯景定得身免。”敬容曰：“得景遂 死，深是朝廷之福。”简文失色，问其故，对曰：“景翻覆叛 臣，终当乱国。”
是年，简文频于玄圃自讲老庄二书，学士吴孜时寄詹事府， 每日入听。敬容谓孜曰：“昔晋氏丧乱，颇由祖尚虚玄，胡贼 遂覆中夏。今东宫复袭此，殆非人事，其将为戎乎。”俄而侯 景难作，其言有征也。三年，卒于围内。
何氏自晋司空充、宋司空尚之奉佛法，并建立塔寺，至敬 容又舍宅东为伽蓝，趋权者因助财造构，敬容并不拒，故寺堂 宇颇为宏丽 。时轻薄者因呼为“众造寺”。及敬容免职出宅， 止有常用器物及囊衣而已，竟无馀财货，时亦以此称之。
敬容特为从兄胤所亲爱，胤在若邪山尝疾笃，有书云 ： “田畴馆宇悉奉众僧，书经并归从弟敬容。”其见知如此。敬 容唯有一子，年始八岁。在吴，临还与胤别，胤问名，敬容曰： “仍欲就兄求名。”胤即命纸笔，名曰珏。曰：“书云两玉曰 珏，吾与弟二家共此一子，所谓钰也。”位秘书丞，早卒。
论曰：尚之以雅道自居，用致公辅，行己之迹，动不逾闲。 及乎洗合取讥，皮冠获诮，贞粹之地，高人未之全许。然父子 一时并处权要，虽经屯诐，咸以功名自卒，古之所谓巧宦，此 之谓乎。点、胤弟兄俱云遁逸，求其蹈履，则非曰山林，察其 持身，则未舍名誉。观夫子皙之赴慧景，子季之矫敬冲，以迹 以心，居然可测。而高自标致，一代归宗，以之入用，未知所 取。斯殆虚胜之风，江东所尚，不然何以至于此也？昌宇雅仗 名节，殆曰人望。敬容材实干蛊，贿而败业，惜乎。
