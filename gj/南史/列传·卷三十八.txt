柳元景
元景少便弓马，数随父伐蛮，以勇称。寡言语，有器质， 荆州刺史谢晦闻其名，要之，未及往而晦败。雍州刺史刘道产 深爱其能，会荆州刺史江夏王义恭复召之，道产谓曰：“久规 相屈。今贵王有召，难辄相留，乖意以为罔罔。”服阕，累迁 义恭司徒太尉城局参军。文帝见又知之。 先是，刘道产在雍州有惠化，远蛮归怀皆出，缘沔为村落， 户口殷盛。及道产死，群蛮大为寇暴。孝武西镇襄阳，义恭荐 元景，乃以为武威将军、随郡太守。及至，广设方略，斩获数 百，郡境肃然。
随王诞镇襄阳，元景徙为后军中兵参军。及朝廷大举北侵， 使诸镇各出军。二十七年八月，诞遣尹显祖出赀谷，鲁方平、 薛安都、庞法起入卢氏，田义仁出鲁阳，加元景建威将军，总 统军帅。
后军外兵参军庞季明，三秦冠族，求入长安，招怀关、陕， 乃自赀谷入卢氏。卢氏人赵难纳之。元景率军系进，以前锋深 入，悬军无继，驰遣尹显祖入卢氏，以为诸军声援。元景以军 食不足，难可旷日相持，乃束马悬车，引军上百丈崖，出温谷 以入卢氏。法起诸军进次方伯堆，去弘农城五里。元景引军度 熊耳山，安都顿军弘农。法起进据潼关，季明率方平、赵难诸 军向陕。十一月，元景率众至弘农，营于开方口。仍以元景为 弘农太守。
初，安都留住弘农而诸军已进陕。元景既到，谓安都曰： “卿无坐守空城，而令庞公孤军深入，宜急进军。”众军并造 陕下，列营以逼之，并大造攻具。
魏城临河为固，恃险自守。季明、安都、方平、显祖、赵 难诸军频三攻未拔，安都、方平各列阵于城东南以待之。魏兵 大合，轻骑挑战，安都瞋目横矛，单骑突阵，四向奋击，左右 皆辟易，杀伤不可胜数，于是众军并鼓噪俱前。魏多纵突骑， 众军患之。安都怒甚，乃脱兜鍪，解所带铠，唯着绛衲两当衫， 马亦去具装，驰入贼阵。猛气咆勃，所向无前，当其锋者无不 应刃而倒。如是者数四。每入，众无不披靡。
魏军之将至也，方平遣驿骑告元景。时诸军粮尽，各馀数 日食。元景方督义租并上驴马以为粮运之计，遣军副柳元怙简 步骑二千以赴陕急，卷甲兼行，一宿而至。诘朝，魏军又出， 列阵于城外。方平诸军并成列，安都并领马军，方平悉勒步卒 左右掎角之，余诸义军方于城西南列阵。方平谓安都曰：“今 勍敌在前，坚城在后，是吾取死之日。卿若不进，我当斩卿， 我若不进，卿当斩我也。”安都曰：“卿言是也。”遂合战。 安都不堪其愤，横矛直前，杀伤者甚多。流血凝肘。矛折，易 之复入，军副谭金率骑从而奔之。自诘旦战至日晏，魏军大溃， 面缚军门者二千馀人。诸将欲尽杀之，元景以为不可，乃悉释 而遣之。皆称万岁而去。
时北略诸军王玄谟等败退，魏军深入。文帝以元景不宜独 进，且令班师。诸军乃自湖关度白杨岭出于长洲，安都断后， 宗越副之。法起自潼关向商城，与元景会，季明亦从胡谷南归， 并有功而入。诞登城望之，以鞍下马迎元景。
时鲁爽向虎牢，复使元景率安都等北出，爽退乃还。再出 北侵，威信着于境外。
孝武入讨元凶，以为谘议参军，配万人为前锋，宗悫、薛 安都等十三军皆隶焉。时义军船乘小陋，虑水战不敌。至芜湖， 元景大喜，倍道兼行至新亭，依山建垒栅，东西据险。令军中 曰：“鼓繁气易衰，叫数力易竭，但各衔枚疾战，一听吾营鼓 音。”元景察贼衰竭，乃命开垒鼓噪以奔之，贼众大溃。劭更 率馀众自来攻垒，复大破之，劭仅以身免。上至新亭即位，以 元景为侍中，领左卫将军，寻转宁蛮校尉、雍州刺史，监雍梁 南北秦四州荆州之竟陵随二郡诸军事。始上在巴口，问元景事 平何所欲。对曰：“愿还乡里。”故有此授。
初，臧质起义，以南谯王义宣暗弱易制，欲相推奉，潜报 元景，使率所领西还。元景即以质书呈孝武。语其信曰：“臧 冠军当是未知殿下义举耳，方应伐逆，不容西还。”质以此恨 之。及元景为雍州，质虑其为荆、江后患，称爪牙不宜远出。 上重违其言，更以元景为领军将军，加散骑常侍，封曲江县公。 孝建元年正月，鲁爽反，遣左卫将军王玄谟讨之。加元景 抚军将军，假节置佐，系玄谟。后以为领南蛮校尉、雍州刺史， 加都督。
臧质、义宣并反，王玄谟南据梁山，垣护之、薛安都度据 历阳，元景出屯采石。玄谟求益兵，上使元景进屯姑孰。元景 悉遣精兵助王玄谟，以羸弱居守。所遣军多张旗帜，梁山望之 如数万人，皆谓都下兵悉至，由是克捷。与沈庆之俱以本号加 开府仪同三司，改封晋安郡公。固让开府。复为领军、太子詹 事，加侍中。
大明三年，为尚书令，太子詹事、侍中、中正如故。以封 在岭南，改封巴东郡公。又命左光禄大夫、开府仪同三司，侍 中、令、中正如故。又让开府。乃与沈庆之俱依晋密陵侯郑袤 不受司空故事。
六年，进司空，侍中、令、中正如故。又固让。乃授侍中、 骠骑大将军、南兖州刺史，留卫都下。
孝武晏驾，与太宰江夏王义恭、尚书仆射颜师伯并受遗诏 辅幼主，迁尚书令，领丹阳尹，侍中、将军如故。加开府仪同 三司，给班剑二十人。固辞班剑。
元景少时贫苦，尝下都至大雷，日暮寒甚，颇有羇旅之叹。 岸侧有一老父自称善相，谓元景曰：“君方大富贵，位至三公。” 元景以为戏之，曰：“人生免饥寒幸甚，岂望富贵。”老父 曰：“后当相忆。”及贵求之，不知所在。
元景起自将率，及当朝，理务虽非所长，而有弘雅之美。 时在朝勋要多事产业，惟元景独无所营。南岸有数十亩菜园， 守园人卖菜得钱三万，送还宅。元景怒曰：“我立此园种菜， 以供家中啖耳，乃复卖以取钱，夺百姓之利邪。”以钱乞守园 人。
孝武严暴无常，元景虽荷宠遇，恒虑及祸。太宰江夏王义 恭及诸大臣莫不重足屏气，未尝敢私相往来。孝武崩，义恭、 元景等并相谓曰：“今日始免横死。”义恭与义阳等诸王，元 景与颜师伯等常相驰逐声乐酣饮，以夜继昼。前废帝少有凶德， 内不能平，杀戴法兴后，悖情转露，义恭、元景忧惧，乃与师 伯等谋废帝立义恭，持疑未决。发觉，帝亲率宿卫兵自出讨之， 称诏召元景。左右奔告，兵刃非常。元景知祸至，整朝服乘车， 应召出门。逢弟车骑司马叔仁戎服，左右壮士数十人，欲拒命。 元景苦禁之。及出巷，军士大至，下车受戮，容色恬然。
长子庆宗有干力，而情性不伦，孝武使元景送还襄阳，于 道赐死。次子嗣宗、绍宗、茂宗、孝宗、文宗、仲宗、成宗、 秀宗至是并遇祸。元景六弟：僧景、僧珍、叔宗、叔政、叔珍、 叔仁。僧珍、叔仁及子侄在都下襄阳死者数十人。元景少子承 宗、嗣宗子慕并在孕获全。明帝即位，赠太尉，给班剑三十人， 羽葆、鼓吹一部，谥曰忠烈公。
元景从父兄元怙，大明末同晋安王子勋逆，事败归降。元 景从祖弟光世留乡里，仕魏为河北太守，封西陵男，与司徒崔 浩亲。浩被诛，光世南奔。明帝时，位右卫将军、顺阳太守。 子欣慰谋反，光世赐死。
世隆字彦绪，元景弟子也。父叔宗字双驎，位建威参军事， 早卒。 世隆幼孤，挺然自立，不与众同。虽门势子弟，独修布衣 之业。及长，好读书，折节弹琴，涉猎文史，音吐温润。元景 爱赏，异于诸子，言于宋孝武，得召见。帝谓元景曰：“此儿 将来复是三公一人。”为西阳王抚军法曹行参军，出为武威将 军、上庸太守。帝谓元景曰：“卿昔以武威之号为随郡，今复 以授世隆，使卿门世不乏公也。”
元景为前废帝所杀，世隆以在远得免。泰始初，四方反叛， 世隆于上庸起兵以应宋明帝，为孔道存所败，众散逃隐，道存 购之甚急。军人有貌相似者，斩送之。时世隆母郭妻阎并见絷 襄阳狱，道存以所送首示之。母见首悲情小歇，而妻阎号叫方 甚，窃谓郭曰：“今见不悲，为人所觉，唯当大恸以灭之。” 世隆竟以免。
后为太子洗马，与张绪、王延之、沈琰为君子之交。累迁 晋熙王安西司马，加宁朔将军。时齐武帝为长史，与世隆相遇 甚欢。齐高帝之谋度广陵也，令武帝率众同会都下。世隆与长 流参军萧景先等戒严待期，事不行。
时朝廷疑惮沈攸之，密为之防，府州器械，皆有素蓄。武 帝将下都，刘怀珍白高帝曰：“夏口是兵冲要地，宜得其人。” 高帝纳之，与武帝书曰：“汝既入朝，当须文武兼资人，委 以后事，世隆其人也。”武帝乃举世隆自代。转为武陵王前军 长史、江夏内史，行郢州事。
升明元年冬，攸之反，遣辅国将军、中兵参军孙同等以三 万人为前驱，又遣司马冠军刘攘兵等二万人次之，又遣辅国将 军、中兵参军王灵秀等分兵出夏口，据鲁山。攸之乘轻舸从数 百人先大军下住白螺洲，坐胡床以望其军，有自骄色。既至郢， 以郢城弱小不足攻，攸之将去。世隆遣军于西渚挑战，攸之果 怒，昼夜攻战。世隆随宜拒应，众皆披却。
武帝初下，与世隆别，曰：“攸之一旦为变，虽留攻城， 不可卒拔。卿为其内，我为其外，乃无忧耳。”至是，武帝遣 军主桓敬、陈胤叔、苟元宾等八军据西塞，令坚壁以待贼疲。 虑世隆危急，遣腹心胡元直潜使入郢城通援军消息。内外并喜。
郢城既不可攻，而平西将军黄回军至西阳，乘三层舰，作 羌胡伎，溯流而进。攸之素失人情，本逼以威力，初发江陵， 已有叛者，至此稍多。攸之大怒，于是一人叛，遣十人追，并 去不返。刘攘兵射书与世隆请降，开门纳之。攸之怒，衔须咀 之，收攘兵兄子天赐、女婿张平虑斩之。军旅大散。世隆乃遣 军副刘僧麟缘道追之。
攸之已死，征为侍中，仍迁尚书右仆射，封贞阳县侯。出 为吴郡太守，居母忧，寒不衣絮。齐高帝践阼，起为南豫州刺 史，加都督，进爵为公。上手诏司徒褚彦回甚伤美之。彦回曰： “世隆事陛下，在危尽忠，居忧杖而后起，立人之本，二理 同极，加荣增宠，足以敦厉风俗。”
建元二年，授右仆射，不拜。性爱涉猎，启高帝借秘阁书， 上给二千卷。三年，出为南兖州刺史，加都督。武帝即位，加 散骑常侍。
世隆善卜，别龟甲，价至一万。永明初，世隆曰：“永明 九年我亡，亡后三年丘山崩，齐亦于此季矣。”屏人，命典签 李党取笔及高齿屐，题帘箔旌曰：“永明十一年。”因流涕谓 党曰：“汝当见，吾不见也。” 迁护军，而卫军王俭修下官敬甚谨。世隆止之，俭曰 ： “将军虽存弘眷，如王典何。”其见重如此。
性清廉，唯盛事坟典。张绪问曰：“观君举措，当以清名 遗子孙邪？”答曰：“一身之外，亦复何须。子孙不才，将为 争府；如其才也，不如一经。”
光禄大夫韦祖征州里宿德，世隆虽已贵重，每为之拜。人 或劝祖征止之，答曰：“司马公所为，后生楷法，吾岂能止之 哉。” 后授尚书左仆射。湘州蛮动，遣世隆以本官总督伐蛮众军， 仍为湘州刺史，加都督。至镇，以方略讨平之。在州立邸兴生， 为御史中丞庾杲之所奏。诏不问。 复入为尚书左仆射，不拜，乃转尚书令。世隆少立功名， 晚专以谈义自业。善弹琴，世称柳公双琐，为士品第一。常自 云：“马矟第一，清谈第二，弹琴第三。”在朝不干世务，垂 帘鼓琴，风韵清远，甚获世誉。以疾逊位，拜左光禄大夫、侍 中。永明九年卒，诏给东园秘器，赠司空，班剑二十人，谥曰 忠武。 世隆晓数术，于倪塘创墓，与宾客践履，十往五往，常坐 一处。及卒，墓工图墓，正取其坐处焉。
所着龟经秘要二卷，行于世。
长子悦字文殊，少有清致，位中书郎，早卒，谥曰恭。世 隆次子惔。
惔字文通，好学工制文，尤晓音律，少与长兄悦齐名。王 俭谓人曰：“柳氏二龙，可谓一日千里。”俭为尚书左仆射， 尝造世隆宅，世隆谓为诣己，徘徊久之。及至门，唯求悦及惔。 遣谓世隆曰：“贤子俱有盛才，一日见顾，今故报礼。若仍相 造，似非本意，恐年少窥人。”
尝预齐武烽火楼宴，帝善其诗，谓豫章王嶷曰：“惔非徒 风韵清爽，亦属文遒丽。”后为巴东王子响友，子响为荆州， 惔随之镇。子响昵近小人，惔知将为祸，称疾还都。及难作竟 以得免。
累迁新安太守，居郡以无政绩免。建武末，为梁、南秦二 州刺史。及梁武帝起兵，惔举汉中以应。
梁武受命，为太子詹事，加散骑常侍。武帝之镇襄阳，惔 祖道，帝解茅土玉环赠之。天监二年元会，帝谓曰：“卿所佩 玉环，是新亭所赠邪？”对曰：“既而瑞感神衷，臣谨服之无 斁。”帝因劝之酒，惔时未卒爵，帝曰：“吾常比卿刘越石， 近辞卮酒邪。”罢会，封曲江县侯。帝因宴为诗贻惔曰：“尔 实冠群后，惟馀实念功。”帝又尝谓曰：“徐元瑜违命岭南， 周书父子兄弟罪不相及，朕已放其诸子，何如？”惔曰：“罚
不及嗣，赏延于后，今复见之圣朝。”时以为知言。
寻迁尚书左仆射，年四十六，卒于湘州刺史，谥曰穆。
惔度量宽博，家人未尝见其喜愠。甚重其妇，颇成畏惮。 性爱音乐，女伎精丽，略不敢视。仆射张稷与惔狎密，而为惔 妻赏敬。稷每诣惔，必先相问夫人。惔每欲见妓，恒因稷请奏。 其妻隔幔坐，妓然后出。惔因得留目。
惔着仁政传及诸诗赋，粗有辞义。子昭，位中书郎，袭爵 曲江侯。
惔弟恽字文畅，少有志行。好学，善尺牍。与陈郡谢沦邻 居，深见友爱。沦曰：“宅南柳郎，可为仪表。”
初，宋时有嵇元荣、羊盖者，并善琴，云传戴安道法。恽 从之学。恽特穷其妙。齐竟陵王子良闻而引为法曹行参军，唯 与王暕、陆杲善。每叹曰：“暕虽名家，犹恐累我也。”雅被 子良赏狎。子良尝置酒后园，有晋太傅谢安鸣琴在侧，援以授 恽，恽弹为雅弄。子良曰：“卿巧越嵇心，妙臻羊体，良质美 手，信在今夜。岂止当今称奇，亦可追踪古烈。”
为太子洗马，父忧去官，着述先颂，申其罔极之心，文甚 哀丽。后试守鄱阳相，听吏属得尽三年丧礼，署之文教，百姓 称焉。还除骠骑从事中郎。梁武帝至建邺，恽候谒石头，以为 征东府司马。上笺请城平之日，先收图籍，及遵汉高宽大之义。 帝从之。徙为相国右司马。天监元年，除长兼侍中，与仆射沈 约等共定新律。
恽立性贞素，以贵公子早有令名，少工篇什，为诗云 ： “亭臯木叶下，垄首秋云飞。”琅邪王融见而嗟赏，因书斋壁 及所执白团扇。武帝与宴，必诏恽赋诗。尝和武帝登景阳楼篇 云：太液沧波起，长杨高树秋，翠华承汉远，雕辇逐风游。” 深见赏美。当时咸共称传。
历平越中郎将、广州刺史，秘书监，右卫将军。再为吴兴 太守，为政清静，人吏怀之。于郡感疾，自陈解任。父老千馀
人拜表陈请，事未施行，卒。
初，恽父世隆弹琴，为士流第一，恽每奏其父曲，常感思。 复变体备写古曲。尝赋诗未就，以笔捶琴，坐客过，以箸扣之， 恽惊其哀韵，乃制为雅音。后传击琴自于此。恽常以今声转弃 古法，乃着清调论，具有条流。齐竟陵王尝宿晏，明旦将朝见， 恽投壶枭不绝，停舆久之，进见遂晚。齐武帝迟之，王以实对。 武帝复使为之，赐绢二十匹。尝与琅邪王瞻博射，嫌其皮阔， 乃摘梅帖乌珠之上，发必命中，观者惊骇。
梁武帝好弈棋，使恽品定棋谱，登格者二百七十八人，第 其优劣，为棋品三卷。恽为第二焉。帝谓周舍曰：“吾闻君子 不可求备，至如柳恽可谓具美。分其才艺，足了十人。”恽着 卜杖龟经。性好医术，尽其精妙。
少子偃字彦游，年十二，梁武帝引见，诏问读何书，对曰： “尚书。”又问有何美句，对曰：“德惟善政，政在养人。” 众咸异之。诏尚武帝女长城公主，拜驸马都尉、都亭侯，位 鄱阳内史，卒。
子盼尚陈文帝女富阳公主，拜驸马都尉。后主即位，以帝 舅加散骑常侍。盼性愚戆，使酒，因醉乘马入殿门，为有司劾 免，卒于家。赠侍中、中护军。
后从祖弟庄清警有鉴识，自盼卒后，太后宗属唯庄为近， 兼素有名望，深被恩礼。位度支尚书。陈亡入隋，为岐州司马。 恽弟憕。
憕字文深，少有大意，好玄言，通老、易。
梁武帝举兵至姑孰，憕与兄恽及诸友朋于小郊候接。时道 路犹梗，憕与诸人同憩逆旅食，俱去行里馀，憕曰：“宁我负 人，不人负我。若复有追，堪憩此客。”命左右烧逆旅舍，以 绝后追。当时服其善断。
历位给事黄门侍郎。与琅邪王峻齐名，俱为中庶子，时人 号为方王。
后为镇北始兴王长史。王移镇益州，复请憕。帝曰：“柳 憕风标才气，恐不能久为少王臣。”王祈请数四，不得已，以 为镇西长史、蜀郡太守。在蜀廉恪为政，益部怀之。憕弟忱。 忱字文若，年数岁，父世隆及母阎氏并疾，忱不解带经年， 及居丧以毁闻。
仕齐为西中郎主簿。东昏遣巴西太守刘山阳由荆州袭梁武 帝于雍州，西中郎长史萧颖胄计未定，召忱及其所亲席阐文等 夜入议之。忱及阐文并劝同武帝，颖胄从之。以忱为宁朔将军， 累迁侍中。郢州平，颖胄议迁都夏口，忱以巴峡未宾，不宜轻 舍根本，摇动人心，不从。俄而巴东兵至峡口，迁都之议乃息。 论者以为见机。
及梁受命，封州陵伯。历五兵尚书，秘书监，散骑常侍。
改授给事中、光禄大夫。疾笃不拜。卒，谥曰穆。
忱兄弟十五人，多少亡，唯第二兄惔、第三兄恽、第四兄 憕及忱三两年间四人叠为侍中，复居方伯，当世罕比。子范嗣。 庆远字文和，元景弟子也。父叔珍，义阳内史。
庆远仕齐为魏兴太守，郡遭暴水，人欲移于杞城。庆远曰： “吾闻江河长不过三日，命筑土而已。”俄而水退，百姓服之。
后为襄阳令，梁武帝之临雍州，问京兆人杜恽求州纲纪， 恽言庆远。武帝曰：“文和吾已知之，所问未知者耳。”因辟 为别驾。庆远谓所亲曰：“天下方乱，定霸者其吾君乎。”因 尽诚协赞。及起兵，庆远常居帷幄为谋主，从军东下，身先士 卒。武帝行营，见庆远顿舍严整，每叹曰：“人人若是，吾又 何忧。”建康城平，为侍中，带淮陵齐昌二郡太守。城内尝夜 火，众并惊惧。武帝时居宫中，悉敛诸门钥，问柳侍中何在。 庆远至，悉付之，其见任如此。
霸府建，为从事中郎。武帝受禅，封重安侯，位散骑常侍， 改封云杜侯。出为雍州刺史，加都督。帝饯于新亭，谓曰 ： “卿衣锦还乡，朕无西顾忧矣。”始武帝为雍州，庆远为别驾， 谓曰：“昔羊公语刘弘，卿后当居吾处。今相观亦复如是。” 曾未十年，而庆远督府，谈者以为逾于魏咏之。
累迁侍中、领军将军，给扶。出为雍州刺史。庆远重为本 州，颇厉清节，士庶怀之。卒官，赠开府仪同三司，谥曰忠惠 侯。丧还都，武帝亲出临之。
初，庆远从父兄世隆尝谓庆远曰：“吾昔梦太尉以褥席见 赐，吾遂亚台司。适又梦以吾褥席与汝，汝必光我门族。”至 是庆远亦继世隆焉。
子津字元举，虽乏风华，性甚强直。人或劝之聚书，津曰： “吾常请道士上章驱鬼，安用此鬼名邪。”历散骑常侍，太子 詹事，袭封云杜侯。
侯景围城既急，帝召津问策。对曰：“陛下有邵陵，臣有 仲礼，不忠不孝，贼何由可平。”太清三年，城陷，卒。
子仲礼，勇力兼人，少有胆气，身长八尺，眉目疏朗。初， 简文帝为雍州刺史，津为长史。及简文入居储宫，津亦得侍从。 仲礼留在襄阳，马仗军人悉付之。抚循故旧，甚得众和。起家 着作佐郎，稍迁电威将军，阳泉县侯。中大通中，西魏将贺拔 胜来逼樊、邓，仲礼出击破之。除黄门郎，稍迁司州刺史。武 帝思见其面，使画工图之。
初，侯景潜图反噬，仲礼先知之，屡启求以精兵三万讨景， 朝廷不许。及景济江，朝野便望其至。兼蓄雍、司精卒，与诸 蕃赴援，见推总督。景素闻其名，甚惮之。仲礼亦自谓当世英 雄，诸将莫己若也。
韦粲见攻，仲礼方食，投箸被练驰之，骑能属者七十。比 至，粲已败，仲礼因与景战于青塘，大败之。景与仲礼交战， 各不相知。仲礼矟将及景，而贼将支伯仁自后斫仲礼，再斫仲 礼中肩。马陷于淖，贼聚矟刺之，骑将郭山石救之以免。自此 壮气外衰，不复言战。神情傲佷，凌蔑将帅。邵陵王纶亦鞭策 军门，每日必至，累刻移时，仲礼亦弗见也。纶既忿叹，怨隙 遂成。而仲礼常置酒高会，日作优倡，毒掠百姓，污辱妃主。 父津登城谓曰：“汝君父在难，不能尽心竭力，百代之后，谓 汝为何。”仲礼闻之，言笑自若。晚又与临城公大连不协。景 尝登朱雀楼与之语，遗以金环。是后闭营不战，众军日固请， 皆悉拒焉。南安侯骏谓曰：“城急如此，都督不复处分，如脱 不守，何面以见天下义士。”仲礼无以应之。
及台城陷，侯景矫诏使石城公大款以白虎幡解诸军。仲礼 召诸将军会议，邵陵王以下毕集。王曰：“今日之命，委之将 军。”仲礼熟视不对。裴之高、王僧辩曰：“将军拥众百万， 致宫阙沦没，正当悉力决战，何所多言。”仲礼竟无一言，诸 军乃随方各散。
时湘东王绎遣王琳送米二十万石以馈军，至姑孰闻台城陷， 乃沈米于江而退。仲礼及弟敬礼、羊鸦仁、王僧辩、赵伯超并 开营降贼。时城虽沦陷，援军甚众，军士咸欲尽力，及闻降， 莫不叹愤。论者以为梁祸始于朱异，成于仲礼。
仲礼等入城，并先拜景而后见帝，帝不与言。既而景留柳 敬礼、羊鸦仁，而遣仲礼、僧辩西上，各复本位。饯于后渚， 景执仲礼手曰：“天下之事在将军耳。郢州、巴西并以相付。”
及至江陵，会岳阳王察南寇，湘东王以仲礼为雍州刺史， 袭襄阳。仲礼方观成败，未发。及南阳围急，杜岸请救，仲礼 乃以别将夏侯强为司州刺史，守义阳，自帅众如安陆，使司马 康昭如竟陵讨孙暠。暠执魏戍人以降。仲礼命其将王叔孙为竟 陵太守，副军马岫为安陆太守。置孥于安陆，而以轻兵师于漴 头，将侵襄阳。岳阳王察告急于魏，魏遣大将杨忠援之。仲礼 与战于漴头，大败，并弟子礼没于魏。魏相安定公待仲礼以客 礼。西魏于是尽得汉东。
仲礼弟敬礼，少以勇烈闻。粗暴无行检，恒略卖人，为百 姓所苦，故襄阳有柳四郎歌。
起家着作佐郎，稍迁扶风太守。侯景度江，敬礼率马步三 千赴援。至都，与景频战，甚着威名。
台城陷，与兄仲礼俱见景，景遣仲礼经略上流，留敬礼质， 以为护军将军。景饯仲礼于后渚。敬礼谓仲礼曰：“景今来会， 敬礼抱之，兄便可杀，虽死无恨。”仲礼壮其言，许之。及酒 数行，敬礼目仲礼，仲礼见备卫严，不敢动，遂不果。
会景征晋熙，敬礼与南康王会理谋袭其城，克期将发，建 安侯萧贲告之，遂遇害。临死曰：“我兄老婢也，国败家亡， 实馀之责，今日就死，岂非天乎。”
论曰：柳元景行己所资，岂徒武毅；当朝任职，实兼雅道。 卒至覆族，遭逢亦有命乎。世隆文武器业，殆人望也，诸子门 素所传，俱云克构。仲礼始终之际，其不副也何哉？岂应天方 丧梁，不然，何斯人而有斯迹也。
