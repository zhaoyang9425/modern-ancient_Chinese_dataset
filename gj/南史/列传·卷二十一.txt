王弘
弘少好学，以清悟知名。弱冠为会稽王道子骠骑主簿。珣 颇好积聚，财物布在人间，及薨，弘悉燔券书，一不收责，其 余旧业，悉委诸弟。时内外多难，在丧者皆不得终其哀，唯弘 征召一无所就。
桓玄克建业，收道子付廷尉，臣吏莫敢瞻送，弘时尚居丧， 独道侧拜辞，攀车涕泣，论者称焉。
宋武帝召补镇军谘议参军，以功封华容县五等侯，累迁太 尉左长史。从北征，前锋已平洛阳，而未遣九锡，弘衔使还都 讽朝廷。时刘穆之掌留任，而旨乃从北来，穆之愧惧发病，遂 卒。宋国建，为尚书仆射掌选，领彭城太守。奏弹世子左卫率 谢灵运，为军人桂兴淫其嬖妾，灵运杀兴弃尸洪流，御史中丞 王准之曾不弹举。武帝答曰：“端右肃正风轨，诚副所期，自 今以为永制。”于是免灵运官。后迁江州刺史，省赋简役，百 姓安之。
永初元年，以佐命功，封华容县公。三年入朝，进号卫将 军、开府仪同三司。帝因宴集曰：“我布衣，始望不至此。” 傅亮之徒并撰辞，欲盛称功德。弘率尔对曰：“此所谓天命， 求之不可得，推之不可去。”时称其简举。
少帝景平二年，徐羡之等谋废立，召弘入朝。文帝即位， 以定策安社稷，进位司空，封建安郡公，固辞见许。进号车骑 大将军，开府、刺史如故。徐羡之等以废弑罪，将及诛，弘以 非首谋，且弟昙首又为上所亲委。事将发，密使报弘。羡之既 诛，迁侍中、司徒、扬州刺史、录尚书事，给班剑三十人。上 西征谢晦，与彭城王义康居守，入住中书下省，引队仗出入， 司徒府权置参军。元嘉五年春，大旱，弘引咎逊位。先是彭城 王义康为荆州剌史，镇江陵，平陆令河南成粲与弘书，诫以盈 满，兼陈彭城王宜入知朝政，竟陵、衡阳宜出据列藩。弘由是 固自陈请。乃降为卫将军、开府仪同三司。
六年，弘又上表陈彭城王宜入辅，并求解州，义康由是代 弘为司徒，与之分录。弘又辞分录。弘博练政体，留心庶事， 斟酌时宜，每存优允。与八座丞郎疏曰：“同伍犯法，无人士 不罪之科，然每至诘谪，辄有请诉。若常垂恩宥，则法废不行， 依事纠责，则物以为苦。恐宜更为其制。”时议多不同，弘以 为：
谓之人士，便无庶人之坐；署为庶人，辄受人士之罚，不 其颇欤？谓人士可不受同伍之谪，取罪其奴客，庸何伤邪？无 奴客，可令输赎。有修身闾阎，与群小实隔，又或无奴僮，为 众所明者，官长二千石便亲临列上，依事遣判。又主守偷五疋， 常偷四十疋，并加大辟。议者咸以为重。弘以为：
小吏无知，临财易昧。或由疏慢，事蹈重科。宜进主守偷 十疋，常偷五十疋死，四十疋降以补兵。至于官长以上，荷蒙 荣禄，冒利五疋乃已为弘，士人至此，何容复加哀矜。且此辈 人士可杀不可谪，谓宜奏闻，决之圣旨。文帝从弘议。弘又上 言：“旧制，人年十三半役，十六全役。今四方无事，应存消 息。请以十五至十六为半丁，十七为全丁。”从之。及弟昙首 亡，文帝嗟悼不已，见弘流涕歔欷，弘敛容而已。既而彭城王 义康言于帝曰：“昙首既为家宝，又为国器，弘情不称，何也？” 帝曰：“贤者意不可度。”其见体亮如此。
九年进位太保，领中书监，馀如故。其年薨。赠太保、中 书监，给节，加羽葆、鼓吹，增班剑为六十人。谥曰文昭公， 配食武帝庙庭。
弘既人望所宗，造次必存礼法。凡动止施为及书翰仪体， 后人皆依放之，谓为王太保家法。虽历藩辅，而不营财利，薨 亡之后，家无馀业。而轻率少威仪。客有疑其讳者，弘曰 ： “家讳与苏子高同。”性褊隘,人有忤意，辄加詈辱。少尝摴蒱 公城子野舍，及后当权，有人就弘求县。此人尝以蒱戏得罪， 弘诘之曰：“君得钱会戏，何用禄为。”答曰：“不审公城子 野何所在。”弘默然。自领选及当朝总录，将加荣爵于人者， 每先呵责谴辱之，然后施行；若美相盼接语欣欢者，必无所谐。 人问其故，答曰：“王爵既加于人，又相抚劳，便成与主分功， 此所谓奸以事君者也。若求者绝官叙之分，既无以为惠，又不 微借颜色，即大成怨府，亦鄙薄所不任。”问者悦伏。子锡嗣。
锡字寡光，位太子左卫率、江夏内史，高自位遇。太尉江 夏王义恭当朝，锡箕踞大坐，殆无推敬。卒，子僧亮嗣，齐受 禅，降爵为侯。僧亮弟僧衍，位侍中。弘少子僧达。
僧达幼聪敏，弘为扬州时，僧达六七岁，遇有通讼者，窃 览其辞，谓为有理。及大讼者亦进，弘意其小，留左右，僧达 为申理，暗诵不失一句。兄锡质讷乏风采。文帝闻僧达早慧， 召见德阳殿，应对闲敏，上甚知之，妻以临川王义庆女。
少好学，善属文，为太子舍人。坐属疾而于扬列桥观斗鸭， 为有司所纠，原不问。性好鹰犬，与闾里少年相驰逐，又躬自 屠牛。义庆闻之，令周旋沙门慧观造而观之，僧达陈书满席， 与论文义，慧观酬答不暇，深相称美。诉家贫求郡，文帝欲以 为秦郡。吏部郎庾仲文曰：“王弘子既不宜作秦郡，僧达亦不 堪莅人。”乃止。迁太子洗马，母忧去职。
与兄锡不协。锡罢临海郡还，送故及奉禄百万以上，僧达 一夕令奴辇取无馀。服阕，为宣城太守。性好游猎，而山郡无 事，僧达肆意驰骋，或五日三日方归，受辞辩讼，多在猎所。 人或逢，不识，问府君所在。僧达且曰：“在近。”其后徙义 兴。
及元凶弑立，孝武发寻阳，沈庆之谓人曰：“王僧达必来 赴义。”人问其所以，庆之曰：“虏马饮江，王出赴难，见其 在先帝前，议论开张，执意明决，以此言之，其必至也。”僧 达寻至，孝武即以为长史。及即位，为尚书右仆射。僧达自负 才地，一二年间便望宰相。尝答诏曰：“亡父亡祖，司徒司空。” 其自负若此。
后为护军将军，不得志，乃求徐州，上不许。固陈，乃以 为吴郡太守。时期岁五迁，弥不得意。吴郭西台寺多富沙门， 僧达求须不称意，乃遣主簿顾旷率门义劫寺内沙门竺法瑶得数 百万。荆、江反叛，加僧达置佐领兵。台符听置千人，而辄立 三十队，队八十人。立宅于吴，多役功力，坐免官。后孝武独 召见，傲然了不陈逊，唯张目而视。及出，帝叹曰：“王僧达 非狂如何？乃戴面向天子。”后颜师伯诣之，僧达慨然曰 ： “大丈夫宁当玉碎，安可以没没求活。”师伯不答，逡巡便退。
初，僧达为太子洗马在东宫，爱念军人朱灵宝，及出为宣 城，灵宝已长。僧达诈列死亡，寄宣城左永之籍，注以为子， 改名元序。启文帝以为武陵国典卫令，又以补竟陵国典书令， 建平国中军将军。孝建元年，事发，又加禁锢。表谢言不能因 依左右，倾意权贵。上愈怒。僧达族子确少美姿容，僧达与之 私款。确叔父休为永嘉太守，当将确之郡，僧达欲逼留之，确 知其意，避不往。僧达潜于所住屋后作大坑，欲诱确来别，杀 埋之。从弟僧虔知其谋，禁呵乃止。御史中丞刘瑀奏请收案， 上不许。二年，除太常，意尤不悦。顷之，上表解职，文旨抑 扬。侍中何偃以其言不逊，启付南台，又坐免官。
先是，何尚之致仕，复膺朝命，于宅设八关斋，大集朝士， 自行香，次至僧达曰：“愿郎且放鹰犬，勿复游猎。”僧达答 曰：“家养一老狗，放无处去，已复还。”尚之失色。大明中， 以归顺功，封宁陵县五等侯，累迁中书令。黄门郎路琼之，太 后兄庆之孙也，宅与僧达门并。尝盛车服诣僧达，僧达将猎， 已改服。琼之就坐，僧达了不与语，谓曰：“身昔门下驺人路 庆之者，是君何亲？”遂焚琼之所坐床。太后怒，泣涕于帝曰： “我尚在而人陵之，我死后乞食矣。”帝曰：“琼之年少，无 事诣王僧达门，见辱乃其宜耳 。僧达贵公子，岂可以此加罪 乎？”太后又谓帝曰：“我终不与王僧达俱生。”先是，南彭 城蕃县人高阇、沙门释昙标、道方等共相诳惑，自言有鬼神龙 凤之瑞，常闻箫鼓音，与秣陵人蓝宏期等谋为乱，又结殿中将 军苗乞食等起兵攻宫门。事发，凡党与死者数十人。僧达屡经 犯忤，上以为终无悛心，因高阇事陷之，收付廷尉，于狱赐死。 时年三十六。帝亦以为恨，谓江夏王义恭曰：“王僧达遂不免 死，追思太保馀烈，使人慨然。”于是诏太保华容文昭公门爵 国姻，一不贬绝。
时有苏宝者名宝生，本寒门，有文义之美，官至南台侍御 史、江宁令，坐知高阇谋反，不即闻启，亦伏诛。
僧达子道琰，徙新安。元徽中，为庐陵内史，未至郡，卒。
子融。
融字元长，少而神明警慧。母临川太守谢惠宣女，性敦敏， 教融书学。博涉有文才，从叔俭谓人曰：“此儿至四十，名位 自然及祖。”举秀才，累迁太子舍人。以父宦不通，弱年便欲 绍兴家业，启齐武帝求自试，迁秘书丞。从叔俭初有仪同之授， 赠俭诗及书，俭甚奇之，笑谓人曰：“穰侯印讵便可解。”历 丹阳丞，中书郎。
永明末，武帝欲北侵，使毛惠秀画汉武北伐图，融因此上 疏，开张北侵之议。图成，上置琅邪城射堂壁上，游幸辄观焉。 九年，芳林园禊宴，使融为曲水诗序，当时称之。上以融才辩， 使兼主客，接魏使房景高、宋弁。弁见融年少，问：“主客年 几？”融曰：“五十之年，久逾其半。”景高又云：“在北闻 主客曲水诗序胜延年，实愿一见。”融乃示之。后日，宋弁于 瑶池堂谓融曰：“昔观相如封禅，以知汉武之德，今览王生诗 序，用见齐主之盛。”融曰：“皇家盛明，岂直比踪汉武，更 惭鄙制，无以远匹相如。”上以魏所送马不称，使融问之曰： “秦西冀北，实多骏骥，而魏之良马,乃驽不若,将旦旦信誓， 有时而爽，駉駉之牧，遂不能嗣？”宋弁曰：“当是不习地土。” 融曰：“周穆马迹遍于天下，若骐骝之性，因地而迁，则造 父之策，有时而踬。”弁曰：“王主客何为勤勤于千里？”融 曰：“卿国既异其优劣，聊复相访，若千里斯至，圣上当驾鼓 车。”弁曰：“向意既须，必不能驾鼓车也。”融曰：“买死 马之骨，亦以郭隗之故。”弁不能答。
融躁于名利，自恃人地，三十内望为公辅。初为司徒法曹， 诣王僧佑，因遇沈昭略，未相识。昭略屡顾盼，谓主人曰 ： “是何年少？”融殊不平,谓曰：“仆出于扶桑，入于汤谷，照 耀天下，谁云不知，而卿此问？”昭略云：“不知许事，且食 蛤蜊。”融曰：“物以群分，方以类聚，君长东隅，居然应嗜 此族。”其高自标置如此。
及为中书郎，尝抚案叹曰：“为尔寂寂，邓禹笑人。”行 遇朱雀桁开，路人填塞，乃捶车壁曰：“车中乃可无七尺，车 前岂可乏八驺。”
及魏军动，竟陵王子良于东府募人，板融宁朔将军、军主。 融文辞捷速，有所造作，援笔可待，子良特相友好。晚节大习 骑马，招集江西伧楚数百人，并有干用，融特为谋主。武帝病 笃暂绝，子良在殿内，太孙未入，融戎服绛衫，于中书省合口 断东宫仗不得进，欲矫诏立子良。诏草已立，上重苏，朝事委 西昌侯鸾。梁武谓范云曰：“左手据天下图，右手刎其喉，愚 夫不为。主上大渐，国家自有故事，道路籍籍，将有非常之举， 卿闻之乎？”云不敢答。俄而帝崩，融乃处分以子良兵禁诸门， 西昌侯闻，急驰到云龙门，不得进，乃曰：“有敕召我。”仍 排而入，奉太孙登殿，命左右扶出子良，指麾音响如锺，殿内 无不从命。融知不遂，乃释服还省，叹曰：“公误我。”
郁林深怨融，即位十馀日，收下廷尉狱。使中丞孔珪倚为 奏曰：“融姿性刚险，立身浮竞，动迹惊群，抗言异类。近塞 外微尘，苦求将领，遂招纳不逞，扇诱荒伧。狡弄威声，专行 权利，反复唇齿之间，倾动颊舌之内，威福自己，无所忌惮， 诽谤朝政，历毁王公。谓己才流，无所推下，事暴远近，使融 依源据答。”融辞曰：“囚实顽蔽，触行多愆。但夙忝门素， 得奉教君子。爰自总发，迄将立年，州闾乡党，见许愚慎。过 蒙大行皇帝奖育之恩，又荷文皇帝识擢之重，司徒公赐预士林， 安陆王曲垂盼接，前后陈伐虏之计，亦仰简先朝。今段犬羊乍 扰，令囚草撰符诏。及司徒宣敕招募，同例非一，实以戎事不 小，不敢承教。续蒙军号，赐使招集，衔敕而行，非敢虚扇。 且‘张弄威声’，应有形迹 。‘专行权利’，又无赃贿 。‘反 复唇齿之间 ’，未审悉与谁言 ？‘倾动颊舌之内’，不容都无 主此。自上甘露颂及银瓮启、三日诗序、接虏使语辞，竭思称 扬，得非诽谤。囚才分本劣，谬被策用，悚怍之情，夙宵兢惕， 自循自省，并愧流言。伏惟明皇临宇，普天蒙泽，戊寅赦恩， 轻重必宥，百日旷期，始蒙旬日，一介罪身，独婴宪劾。”融 被收，朋友部曲，参问北寺，相继于道；请救于子良，子良不 敢救；西昌侯固争不得。诏于狱赐死，时年二十七。临死叹曰： “我若不为百岁老母，当吐一言。”融意欲指斥帝在东宫时过 失也。 先是，太学生会稽魏准，以才学为融所赏，既欲奉子良， 而准鼓成其事。太学生虞羲、丘国宾窃相谓曰：“竟陵才弱， 王中书无断，败在眼中矣。”及融诛，召准入舍人省诘问，遂 惧而死，举体皆青，时人以准胆破。融文集行于时。
微字景玄，弘弟光禄大夫孺之子也。少好学，善属文，工 书，兼解音律及医方卜筮阴阳数术之事。宋文帝赐以名蓍。初 为始兴王友，父忧去职。微素无宦情，服阕，除南平王铄右军 谘议参军，仍为中书侍郎。时兄远免官历年，微叹曰：“我兄 无事而屏废，我何得而叼忝逾分 ？”文帝即以远为光禄勋 。
微为文好古，言颇抑扬，袁淑见之，谓为诉屈。吏部尚书 江湛举微为吏部郎，微确乎不拔。时论者或云微之见举，庐江 何偃亦参其议。偃虑为微所咎，与之书自陈。微报书深言尘外 之适。其从弟僧绰宣文帝旨使就职，因留之宿。微妙解天文， 知当有大故，独与僧绰仰视，谓曰：“此上不欺人，非智者其 孰能免之。”遂辞不就。寻有元凶之变。
微常住门屋一间，寻书玩古，遂足不履地。终日端坐，床 席皆生尘埃，唯当坐处独净。弟僧谦亦有才誉，为太子舍人， 遇疾，微躬自处疗，而僧谦服药失度，遂卒。深自咎恨，发病 不复自疗，哀痛僧谦不能已，以书告灵。僧谦卒后四旬而微终， 遗令薄葬，不设车需旐鼓挽之属，施五尺床为灵，二宿便毁，以 常所弹琴置床上，何长史偃来，以琴与之。无子，家人遵之。 所着文集传于世。赠秘书监。
微兄远字景舒，位光禄勋。时人谓远如屏风，屈曲从俗， 能蔽风露。言能不乖物理也。
远子僧佑字胤宗，幼聪悟，叔父微抚其首曰：“儿神明意 用，当不作率尔人。”雅为从兄俭所重，每鸣笳列驺到其门候 之，僧佑辄称疾不前。俭曰：“此吾之所望于若人也。”世皆 推俭之爱名德，而重僧佑之不趋势也。
未弱冠，频经忧，居丧至孝。服阕，发落略尽，殆不立冠 帽。举秀才，为骠骑法曹，羸瘠不堪受命。
雅好博古，善老、庄，不尚繁华。工草隶，善鼓琴，亭然 独立，不交当世。沛国刘𤩽闻风而悦，上书荐之。为着作佐郎， 迁司空祭酒，谢病不与公卿游。齐高帝谓王俭曰：“卿从可谓 朝隐。”答曰：“臣从非敢妄同高人，直是爱闲多病耳。”经 赠俭诗云：“汝家在市门，我家在南郭；汝家饶宾侣，我家多 鸟雀。”俭时声高一代，宾客填门，僧佑不为之屈，时人嘉之。
稍迁晋安王文学，而陈郡袁利为友，时人以为妙选。齐武 帝数阅武，僧佑献讲武赋，王俭借观不与。竟陵王子良闻其工 琴，于座取琴进之，不从命。永明末，为太子中舍人，在直属 疾，不待对人辄去。中丞沈约弹之云：“肆情运气，不顾朝典， 扬眉阔步，直辔高驱。”坐赎论。时何点、王思远之徒请交， 并不降意。自天子至于侯伯，未尝与一人游。卒于黄门郎。子 籍。
籍字文海，仕齐为余杭令，政化如神，善于擿伏，自下莫 能欺也。性颇不俭，俄然为百姓所讼。又为钱唐县，下车布政， 咸谓数十年来未之有也。
籍好学，有才气，为诗慕谢灵运。至其合也，殆无愧色。 时人咸谓康乐之有王籍，如仲尼之有丘明，老聃之有严周。梁 天监中，为轻车湘东王谘议参军，随府会稽郡。至若邪溪赋诗 云：“蝉噪林逾静，鸟鸣山更幽。”刘孺见之，击节不能已已。 以公事免。
及为中散大夫，弥忽忽不乐，乃至徒行市道，不择交游。 有时涂中见相识，辄以笠伞覆面。后为作唐侯相，小邑寡事， 弥不乐，不理县事。人有讼者，鞭而遣之。未几而卒。籍又甚 工草书，笔势遒放，盖孔琳之流亚也。湘东王集其文为十卷云。 瞻字思范，弘从孙也。祖柳字休季，位光禄大夫、东亭侯。 父猷字世伦，位侍中、光禄大夫。瞻年六岁从师，时有伎经门 过，同业皆出观，瞻独不视，习业如初。从父僧达闻而异之， 谓其父猷曰：“大宗不衰，寄之此子。”年十二居父忧，以孝 闻。服阕，袭封东亭侯。后颇好逸游，为闾里患，以轻薄称。 及长，折节修士操，涉猎书记，善碁工射。
历位骠骑将军王晏长史。晏诛，出为晋陵太守。洁己为政， 妻子不免饥寒，时号廉平。王敬则作乱，瞻赴都，敬则经晋陵 郡，人多附之。敬则败，台军讨贼党，瞻言愚人易动，不足穷 法。齐明帝从之。所全万数。迁御史中丞。
梁台建，为侍中、吏部尚书。性率亮，居选部，所举多行 其意。颇嗜酒，每饮或弥日，而精神朗赡，不废簿领。梁武每 称瞻有三术：射、棋、酒也。卒，谥康侯。子长玄早卒。
弘四弟：虞、柳、孺、昙首。虞字休仲，位廷尉卿。虞子 深字景度，有美名，位新安太守。柳、孺事列于前，昙首别卷。
冲字长深，弘玄孙也。祖僧衍，位侍中。父茂璋字胤光， 仕梁位给事黄门侍郎。冲母，梁武帝妹新安公主，卒于齐世。 武帝深锺爱冲，赐爵东安亭侯。累迁侍中，南郡太守。习于法 令，政号平理，虽无赫赫之誉，久而见思。晓音乐，习歌舞， 善与人交，贵游之中，声名籍甚。
侯景之乱，元帝承制，冲求解南郡让王僧辩，并献女伎十 人，以助军赏。侯景平，授丹阳尹。魏平江陵，敬帝为太宰承 制，以冲为左长史。绍泰中，累迁左光禄大夫、尚书左仆射、 开府仪同三司，给扶。
陈武帝受禅，领太子少傅，加特进、左光禄大夫，领丹阳 尹，参撰律令。帝以冲前代旧臣，特申长幼之敬。文帝即位， 益加尊重，尝从幸司空徐度宅，宴筵之上，赐以几。光大元年 薨，年七十六，赠司空，谥曰元简。
冲有子三十人，并致通官；第十二子玚。
玚字子瑛，沈静有器局，美风仪。梁元帝时，位太子中庶 子。陈武帝入辅，以为司徒左长史。文帝即位，累迁太子中庶 子、散骑常侍、侍中。父冲尝为玚辞领中庶子，文帝顾冲曰： “所以久留玚于承华，正欲使太子微有玚风法耳。”
宣帝即位，历中书令，吏部尚书。玚性宽和，务清静，无 所抑扬。迁尚书左仆射，加侍中，参选事。
玚居家笃睦，每岁时馈遗，遍及近亲。敦诱诸弟，禀其规 训。卒，赠特进，谥曰光子。
玚弟瑜字子珪，亦知名。美容仪。年三十，官至侍中。永 定元年使齐，以陈郡袁宪为副。齐以王琳故，囚之。齐文宣每 行，载死囚以从，齐人呼曰供御囚。每佗怒，则召杀之。瑜及 宪并危殆者数矣，齐仆射杨遵彦每救护之。天嘉二年还朝，复 为侍中。卒，谥曰贞子。
论曰：语云“不有君子，其能国乎”。晋自中原沸腾，介 居江左，以一隅之地，抗衡上国，年移三百，盖有凭焉。其初 谚云：“王与马，共天下。”盖王氏人伦之盛，实始是矣。及 夫休元弟兄，并举栋梁之任，下逮世嗣，无亏文雅之风。其所 以簪缨不替，岂徒然也。僧达倡狂成性，元长躁竞不止。
