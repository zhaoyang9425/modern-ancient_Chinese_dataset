梁本纪下
太宗简文皇帝讳纲，字世赞，小字六通，武帝第三子，昭 明太子母弟也。天监二年十月丁未，生于显阳殿。五年，封晋 安王。普通四年，累迁都督、雍州刺史。中大通三年，被征入 朝，未至，而昭明太子谓左右曰：“我梦与晋安王对奕扰道， 我以班剑授之，王还，当有此加乎。”四月，昭明太子薨。五 月丙申，立晋安王为皇太子。七月乙亥，临轩策拜。以修缮东 宫，权居东府。四年九月，移还东宫。
太清三年，台城陷，太子坐永福省见侯景，神色自若，无 惧容。五月丙辰，帝崩。辛巳，太子即皇帝位，大赦。癸未， 追尊穆贵嫔为皇太后，追谥妃王氏为简皇后。
六月丙戌，以南康王会理为司空。丁亥，立宣城王大器为 皇太子。壬辰，立当阳公大心为寻阳郡王，石城公大款为江夏 郡王，宁国公大临为南海郡王，临城公大连为南郡王，西丰公 大春为安陆郡王，新淦公大成为山阳郡王，临湘公大封为宜都 郡王，高唐公大庄为新兴郡王。
秋七月甲寅，广州刺史元景仲谋应侯景，西江督护陈霸先 攻之，景仲自杀。霸先迎定州刺史萧勃为刺史。庚午，以司空 南康王会理为兼尚书令。是月，九江大饥，人相食者十四五。
八月癸卯，征东大将军、开府仪同三司、南徐州刺史萧藻 薨。丙午，侯景矫诏：“仪同三司位比正公，自今悉不加将军， 以为定准。”
冬十月丁未，地震。是月，百济国遣使朝贡，见城寺荒芜， 哭于阙下。
大宝元年春正月辛亥朔，大赦，改元。丁巳，天雨黄沙。 己未，西魏克安陆，执司州刺史柳仲礼，尽有汉东地。丙寅， 月昼见于东方。癸酉，前江都令祖皓起义兵于广陵。
二月癸未，侯景攻下广陵，皓见害。乙巳，以尚书仆射王 克为左仆射。丙午，侯景逼帝幸西州。
夏五月丙辰，东魏静帝逊位于齐。庚午，开府仪同三司鄱 阳王范薨。自春迄夏大旱，人相食，都下尤甚。
六月庚子，前司州刺史羊鸦仁自尚书省出奔江陵。
秋七月戊辰，贼行台任约寇江州，刺史寻阳王大心以州降 之。
八月甲午，湘东王绎遣领军将军王僧辩逼郢州，邵陵王纶 弃郢州走。
九月乙亥，侯景自进位相国，封二十郡为汉王。
冬十月乙未，景又逼帝幸西州曲宴，自加宇宙大将军、都 督六合诸军事。立皇子大钧为西阳郡王，大威为武宁郡王，大 球为建安郡王，大昕为义安郡王，大挚为绥建郡王，大圜为乐 梁郡王。壬寅，侯景害司空南康王会理。
十一月，任约进据西阳，分兵寇齐昌，执衡阳王献送都下， 害之。湘东王绎遣前宁州刺史徐文盛拒约，南郡王前中兵参军 张彪起义于会稽若邪山，攻破浙东诸县。
二年春二月，邵陵王纶走至安陆董城，为魏所攻，见杀。
三月庚戌，魏文帝崩。
夏四月，侯景围巴陵。
六月乙巳，解围宵遁。
秋七月，景还至建邺。
八月戊午，景遣伪卫尉卿彭隽、厢公王僧贵入殿，废帝为 晋安王。害皇太子大器、寻阳王大心、西阳王大钧、武宁王大 威、建安王大球、义安王大昕及寻阳王诸子二十馀人。矫为帝 诏，以为次当支庶，宜归正嫡，禅位于豫章王栋。使吕季略送 诏，令帝写之。帝书至“先皇念神器之重，思社稷之固，越升 非次，遂主震方”，呜咽不能自止，贼众皆为掩泣。乃幽帝于 永福省。栋即位，改元天正。使害南海王大临于吴郡、南郡王 大连于姑孰、安陆王大春于会稽、新兴王大庄于京口。
冬十月壬寅，帝崩于永福省，时年四十九。贼伪谥曰明皇 帝，庙称高宗。明年三月己丑，王僧辩平侯景，率百官奉梓宫 升庙堂。元帝追崇为简文皇帝，庙号太宗。四月乙丑，葬庄陵。
帝幼而聪睿，六岁便能属文，武帝弗之信，于前面试，帝 揽笔立成文。武帝叹曰：“常以东阿为虚，今则信矣。”及长， 器宇宽弘，未尝见喜愠色，尊严若神。方颐丰下，须鬓如画， 直发委地，双眉翠色。项毛左旋，连钱入背。手执玉如意，不 相分辨。眄睐则目光烛人。读书十行俱下，辞藻艳发，博综群 言，善谈玄理。自十一便能亲庶务，历试藩政，所在称美。性 恭孝，居穆贵嫔忧，哀毁骨立，所坐席沾湿尽烂。在襄阳拜表 侵魏，遣长史柳津、司马董当门、壮武将军杜怀宝、振远将军 曹义宗等进军克南阳、新野等都，拓地千馀里。
及居监抚，多所弘宥，文案簿领，纤豪必察。弘纳文学之 士，赏接无倦。尝于玄圃述武帝所制五经讲疏，听者倾朝野。 雅好赋诗，其自序云：“七岁有诗癖，长而不倦。”然帝文伤 于轻靡，时号“宫体”。所着昭明太子传五卷，诸王传三十卷， 礼大义二十卷，长春义记一百卷，法宝连璧三百卷，谢客文泾 渭三卷，玉简五十卷，光明符十二卷，易林十七卷，灶经二卷， 沐浴经三卷，马槊谱一卷，棋品五卷，弹棋谱一卷，新增白泽 图五卷，如意方十卷，文集一百卷，并行于世。
初即位，制年号将曰“文明”，以外制强臣，取周易“内 文明而外柔顺”之义。恐贼觉，乃改为大宝。虽在蒙尘，尚引 诸儒论道说义，披寻坟史，未尝暂释。及见南康王会理诛，知 不久，指所居殿谓舍人殷不害曰：“庞涓死此下。”又曰 ： “吾昨梦吞土，试思之。”不害曰：“昔重耳馈块，卒反晋国， 陛下所梦，将符是乎。”帝曰：“傥幽冥有征，冀斯言不妄。”
初，景纳帝女溧阳公主，公主有美色，景惑之，妨于政事， 王伟每以为言，景以告主，主出恶言。伟知之，惧见谗，乃谋 废帝而后间主。苦劝行杀，以绝众心。废后，王伟乃与彭隽、 王修纂进觞于帝曰：“丞相以陛下幽忧既久，使臣上寿。”帝 笑曰：“已禅帝位，何得言陛下？此寿酒将不尽此乎。”于是 隽等并赍酒肴、曲项琵琶，与帝极饮。帝知将见杀，乃尽酣， 谓曰：“不图为乐，一至于斯。”既醉而寝，伟乃出，隽进土 囊，王修纂坐上，乃崩。竟协于梦。伟撤户扉为棺，迁殡于城 北酒库中。
帝自幽絷之后，贼乃撤内外侍卫，使突骑围守，墙垣悉有 枳棘。无复纸，乃书壁及板鄣为文。自序云：“有梁正士兰陵 萧世赞，立身行道，终始若一，风雨如晦，鸡鸣不已。弗欺暗 室，岂况三光？数至于此,命也如何！”又为文数百篇。崩后， 王伟观之，恶其辞切，即使刮去。有随伟入者，诵其连珠三首， 诗四篇，绝句五篇，文并凄怆云。
世祖孝元皇帝讳绎，字世诚，小字七符，武帝第七子也。 初，武帝梦眇目僧执香炉，称托生王宫。既而帝母在采女次侍， 始褰户幔，有风回裾，武帝意感幸之。采女梦月堕怀中，遂孕。 天监七年八月丁巳生帝，举室中非常香，有紫胞之异。武帝奇 之，因赐采女姓阮，进为修容。十三年，封湘东王。太清元年， 累迁为镇西将军、都督、荆州刺史。
三年三月，侯景陷建邺。四月，世子方等至自建邺，知台 城不守。帝命栅江陵城，周回七十里。镇西长史王冲等拜笺请 为太尉、都督中外诸军事，承制主盟。帝不许，曰：“吾于天 下不贱，宁俟都督之名；帝子之尊，何藉上台之位。议者可斩。” 投笔流泪。冲等重请，不从。又请为司空，以主诸侯，亦弗 听。乃开镇西府，辟天下士。
是月，帝征兵于湘州刺史河东王誉，誉拒命。寻上甲侯韶 自建邺至，宣三月十五日密诏，授帝位假黄钺、大都督中外诸 军事、司徒、承制。于是立行台于南郡而置官司焉。
七月，遣世子方等讨河东王誉，军败，死之。又遣镇兵将 军鲍泉讨誉。
九月乙卯，雍州刺史岳阳王察举兵寇江陵，其将杜崱兄弟 来降，察遁走。鲍泉攻湘州，未克；又遣左卫将军王僧辩代将。
及简文帝即位，改元为大宝元年。帝以简文制于贼臣，卒 不遵用。正月，使少子方晷质于魏，魏不受质而结为兄弟。
四月，克湘州，斩誉，湘州平。雍州刺史岳阳王察自称梁 王，蕃于魏，魏遣兵助伐襄阳。先是，邵陵王纶书已言凶事， 秘之，以待湘州之捷。是月壬寅，始命陈莹报武帝崩问，帝哭 于正寝。
六月，江夏王大款、山阳王大成、宜都王大封自信安来奔。
九月辛酉，以前郢州刺史南平王恪为中卫将军、尚书令、 开府仪同三司。改封大款为临川郡王，大成为桂阳郡王，大封 为汝南郡王。
十一月甲子，南平王恪等奉笺进位相国，总百揆。帝不从。 二年三月，侯景悉兵西上。
四月，景遣其将宋子仙、任约袭郢州，执刺史方诸。庚戌， 领军王僧辩屯师巴陵。
五月癸未，帝遣将胡僧佑、陆法和援巴陵。
六月，僧佑等击破景将任约军，禽约，景解围宵遁。以王 僧辩为征东将军、开府仪同三司、尚书令，帅众追景，所至皆 捷。进围郢州，获贼将宋子仙等。
九月，盘盘国献驯象。
十月辛丑朔，紫云如盖临江陵城。是月，简文帝崩，开府 仪同三司王僧辩等奉表劝进。帝奉讳，大临三日，百官缟素， 答表不许。司空南平王恪率宗室，领军将军胡僧佑率群僚，江 州别驾张佚率吏人，并奉笺劝进。帝固让。
十一月乙亥，僧辩又奉表劝进，又不从。时巨寇尚存，帝 未欲即位，而四方表劝，前后相属，乃下令断表。
承圣元年二月，王僧辩众军发自寻阳，帝驰檄四方，购获 景及逆者，封万户开国公，绢布五万疋。
三月，僧辩等平景，传首江陵。戊子，以贼平告明堂、太 社。己丑，僧辩等又表劝进曰：
众军以今月戊子，总集建康，贼景鸟伏兽穷，频击频挫， 奸竭诈尽，深沟自固。臣等分勒武旅，百道同趋，突骑短兵， 犀函铁楯，结队千群，持戟百万，止纣七步，围项三重，轰然 大溃，群凶四灭。京师少长，俱称万岁。长安酒食，于此价高。 九县云开，六合清朗，矧伊黔首，谁不载跃。
伏惟陛下咀痛茹哀，婴愤忍酷。自紫庭绛阙，胡尘四起， 壖垣好畤，冀马云屯，泣血临兵，尝胆誓众。而吴、楚一家， 方与七国俱反，管、蔡流言，又以三监作乱。西凉义众，阻秦 塞而不通，并州遗黎，跨飞狐而见绝。豺狼当路，非止一人， 鲸鲵不枭，倏焉五载。英武克振，怨耻并雪，永寻霜露，伊何 可胜。臣等辄依故实，奉修社庙，使者持节，分告园陵。嗣后 升遐，龙輴未殡，承华掩曜，梓宫莫测。并即随由备办，礼具 凶荒，四海同哀，六军袒哭。圣情孝友，理当感恸。
日者，百司岳牧，仰祈宸鉴，以锡珪之功，既归有道，当 璧之礼，允属圣明。而优诏谦冲，杳然凝邈，飞龙可跻，而干 爻在四，帝阍云叫，而阊阖未开。讴歌再驰，是用翘首。所以 越人固执，熏丹穴以求君，周人乐推，逾岐山而事主。汉王不 即位，无以贵功臣，光武止萧王，岂谓绍宗庙。黄帝游于襄城， 尚访御人之道，放勋寂于姑射，犹使𨱔俎有归。伊此傥来，岂 圣人所欲，帝王所应，不获已而然。伏读玺书，寻讽制旨，领 怀物外，未奉慈衷。陛下日角龙颜之姿，表于徇齐之日，彤云 素灵之瑞，基于应物之初。博学则大哉无所与名，深言则晔乎 文章之观。忠为令德，孝实动天。加以英威茂略，雄图武算， 指麾则丹浦不战，顾眄则阪泉自荡。地维绝而重纽，天柱倾而 更植。凿河津于孟门，百川复启；补穹仪以五石，万物再生。 纵陛下拂袗衣而游广成，登龛山而去东土，群臣安得仰诉，兆 庶何所归仁。况郊祀配天，罍篚礼旷，斋宫清庙，匏竹不陈。 仰望鸾舆，匪朝伊夕，瞻言法驾，载渴且饥。岂可久稽众议， 有旷彜则。旧邦凯复，函、洛已平，高奴、栎阳，宫馆虽毁； 浊河清渭，佳气犹存。臯门有伉，甘泉四敞，土圭测景，仙人 承露。斯盖九州之赤县，六合之枢机。博士捧图书而稍还，太 常定礼仪其已立，岂得不扬清警而赴名都，具玉銮而旋正寝。 昔东周既迁，镐京遂其不复，长安一乱，郏、洛永以为居。夏 后以万国朝诸侯，文王以六州匡天下，方之迹基百里，剑仗三 尺，以残楚之地，抗拒六戎，一旅之卒，翦夷三叛，坦然大定， 御辇东归。解五牛于冀州，秣六马于谯郡，缅求前古，其可得 欤？对扬天命，无所让德，有理存焉，敢重祈奏。帝尚未从。 辛卯，宣猛将军朱买臣奉帝密旨，害豫章王栋及其二弟桥、 樛。
四月乙巳，益州刺史、新除假黄钺、太尉武陵王纪僭位于 蜀，年号天正。帝遣兼司空萧泰、祠部尚书乐子云拜谒茔陵， 修复社庙。丁巳，下令解严。
五月庚午，司空南平王恪及宗室王侯、大都督王僧辩等， 复拜表上尊号。帝犹固让。甲申，以开府仪同三司、江州刺史 王僧辩为司徒。乙酉，斩贼左仆射王伟、尚书吕季略、少府卿 周石珍、舍人严亶于江陵市，乃下令赦境内。齐将潘乐、辛术 等攻秦郡，王僧辩遣将杜崱帅众拒之。以陈霸先为征北大将军、 开府仪同三司、徐州刺史。齐人贺平侯景。
八月，武陵王纪率巴、蜀之众东下，遣护军将军陆法和屯 巴峡以拒之。
九月甲戌，司空南平王恪薨。
十月乙未，前梁州刺史萧循自魏至江陵，以为平北将军、 开府仪同三司。戊申，执湘州刺史王琳于殿内。庚戌，琳长史 陆纳及其将潘乌累等举兵反，攻陷湘州。是月，四方征镇王公 卿士复劝进表，三上，乃许之。
冬十一月丙子，皇帝即位于江陵，改太清六年为承圣元年。 逋租宿责，并许弘宥。孝子顺孙，悉皆赐爵。长徒锁士，特加 原宥。禁锢夺劳，一皆旷荡。是日，帝不升正殿，公卿陪列而 已。时有两日俱见。己卯，立王太子方矩为皇太子，改名元良。 立皇子方智为晋安郡王，方略为始安郡王。追尊所生妣阮修容 为文宣太后。改谥忠壮太子为武烈太子，封武烈子庄为永嘉王。 是月，陆纳遣将军潘乌累等破衡州刺史丁道贵于渌口，道贵走 零陵。 十二月，陆纳分兵袭巴陆，湘州刺史萧循击走之。天门山 获野人，出山三日而死。星陨吴郡。淮南有野象数百，坏人室 庐。宣城郡猛兽暴食人。
是岁，魏废帝元年。
二年春正月乙丑，诏王僧辩讨陆纳。戊寅，以吏部尚书王 褒为尚书右仆射。己卯，江夏宫南门钥牡飞。
三月庚寅，有两龙见湘州西江。
夏五月甲申，魏大将尉迟迥进兵逼巴西，潼州刺史杨干运 以城纳迥。己丑，武陵王纪军至西陵。
六月乙卯，王僧辩平湘州。
秋七月，武陵王纪众大溃，见杀。
八月戊戌，尉迟迥平蜀。 九月，齐遣郭元建及将邢杲远、步大汗萨、东方老帅众顿 合肥。 冬十一月辛酉，僧辩留镇姑孰，豫州刺史侯瑱据东关垒， 征吴兴太守裴之横帅众继之。戊戌，以尚书右仆射王褒为左仆 射，湘东太守张绾为右仆射。
十二月，宿预土人东方光据城归化，齐江西州郡皆起兵应 之。
三年春正月，魏帝为相安定公所废，而立齐王廓，是为恭 帝元年。
三月，主衣库见黑蛇长丈许，数十小蛇随之，举头高丈馀 南望，俄失所在。帝又与宫人幸玄洲苑，复见大蛇盘屈于前， 群小蛇遶之，并黑色。帝恶之，宫人曰：“此非怪也，恐是钱 龙。”帝敕所司即日取数千万钱镇于蛇处以厌之。因设法会， 赦囚徒，振穷乏，退居栖心省。又有蛇从屋堕落帝帽上，忽然 便失。又龙光殿上所御肩舆复见小蛇萦屈舆中，以头驾夹膝前 金龙头上，见人走去，逐之不及。城濠中龙腾出，焕烂五色， 竦跃入云，六七小龙相随飞去。群鱼腾跃，坠死于陆道。龙处 为窟若数百斛圌。旧大城上常有紫气，至是稍复消歇。甲辰， 以司徒王僧辩为太尉、车骑大将军。戊申，以护军将军、郢州 刺史陆法和为司徒。
夏四月癸酉，以征北大将军、开府仪同三司陈霸先为司空。
六月癸未，有黑气如龙见于殿内。
秋九月辛卯，帝于龙光殿述老子义。先是，魏使宇文仁恕 来聘，齐使又至江陵，帝接仁恕有阙，魏相安定公憾焉。乙巳， 使柱国万纽于谨来攻。
冬十月丙寅，魏军至襄阳，梁王萧察率众会之。丁卯，停 讲，内外戒严，舆驾出行城栅，大风拔木。丙子，续讲，百僚 戎服以听。诏征王僧辩。
十一月甲申，幸津阳门讲武，置南北两城主。帝亲观阅， 风雨总集，部分未交，旗帜飘乱，帝趣驾而回，无复次序。风 雨随息，众窃惊焉。乙酉，以领军胡僧佑为都督城东城北诸军 事，右仆射张绾为副；左仆射王褒都督城西城南诸军事，直殿 省元景亮为副。丁亥，魏军至栅下。丙申，征广州刺史王琳入 援。丁酉，大风，城内火烧居人数千家。以为失在妇人，斩首 尸之。是日，帝犹赋诗无废。以胡僧佑为开府仪同三司。庚子， 信州刺史徐世谱、晋安王司马任约军次马头岸。是夜，有流星 坠城中，帝援蓍筮之，卦成，取龟式验之，因抵于地曰：“吾 若死此下，岂非命乎 ？”因裂帛为书催僧辩曰：“吾忍死待 公，可以至矣。”戊申，胡僧佑、朱买臣等出战，买臣败绩。 辛亥，魏军大攻，帝出枇杷门亲临阵督战。僧佑中流矢薨，军 败，反者斩西门守卒以纳魏军。帝见执，如梁王萧察营，甚见 诘辱。他日，乃见魏仆射长孙俭，谲俭云：“埋金千斤于城内， 欲以相赠。”俭乃将帝入城，帝因述察相辱状，谓俭曰：“向 聊相谲，欲言耳；岂有天子自埋金乎？”俭乃留帝于主衣库。
十二月丙辰，徐世谱、任约退戍巴陵。辛未，魏人戕帝。
明年四月，梁王方智承制，追尊为元皇帝，庙号世祖。 帝聪悟俊朗，天才英发，出言为论，音响若锺。年五六岁， 武帝尝问所读书，对曰：“能诵曲礼。”武帝使诵之，即诵上 篇。左右莫不惊叹。初生患眼，医疗必增，武帝自下意疗之， 遂盲一目。乃忆先梦，弥加湣爱。及长好学，博极群书。武帝 尝问曰：“孙策在江东，于时年几？”答曰：“十七。”武帝 曰：“正是汝年。”
帝性不好声色，颇慕高名，为荆州刺史，起州学宣尼庙。 尝置儒林参军一人，劝学从事二人，生三十人，加廪饩。帝工 书善画，自图宣尼像，为之赞而书之，时人谓之三绝。与裴子 野、刘显、萧子云、张缵及当时才秀为布衣交。常自比诸葛亮、 桓温，惟缵许焉。
性好矫饰，多猜忌，于名无所假人。微有胜己者，必加毁 害。帝姑义兴昭长公主子王铨兄弟八九人有盛名。帝妒害其美， 遂改宠姬王氏兄王珩名琳以同其父名。忌刘之遴学，使人鸩之。 如此者甚众，虽骨肉亦遍被其祸。始居文宣太后忧，依丁兰作 木母。及武帝崩，秘丧逾年，乃发凶问，方刻檀为像，置于百 福殿内，事之甚谨。朝夕进蔬食，动静必启闻，迹其虚矫如此。 性爱书籍，既患目，多不自执卷，置读书左右，番次上直， 昼夜为常，略无休已，虽睡，卷犹不释。五人各伺一更，恒致 达晓。常眠熟大鼾，左右有睡，读失次第，或偷卷度纸。帝必 惊觉，更令追读，加以槚楚。虽戎略殷凑，机务繁多，军书羽 檄，文章诏诰，点毫便就，殆不游手。常曰：“我韬于文士， 愧于武夫。”论者以为得言。
始在寻阳，梦人曰：“天下将乱，王必维之。”又背生黑 子，巫媪见曰：“此大贵不可言。”初，武帝敕贺革为帝府谘 议，使讲三礼。革西上，意甚不悦，过别御史中丞江革。江革 告之曰：“吾尝梦主上遍见诸子，至湘东王，脱帽授之。此人 后必当璧，卿其行乎。”革颔之。及太清之祸，遂膺归运。
自侯景之难，州郡太半入魏，自巴陵以下至建康，缘以长 江为限。荆州界北尽武宁，西拒峡口；自岭以南，复为萧勃所 据。文轨所同，千里而近，人户着籍，不盈三万。中兴之盛， 尽于是矣。
武陵之平，议者欲因其舟舰迁都建邺，宗懔、黄罗汉皆楚 人，不愿移，帝及胡僧佑亦俱未欲动。仆射王褒、左户尚书周 弘正骤言即楚非便。宗懔及御史中丞刘懿以为建邺王气已尽， 且渚宫洲已满百，于是乃留。寻而岁星在井，荧惑守心，帝观 之慨然而谓朝臣文武曰：“吾观玄象，将恐有贼。但吉凶在我， 运数由天，避之何益？”及魏军逼，阍人朱买臣按剑进曰 ： “惟有斩宗懔、黄罗汉，可以谢天下。”帝曰：“曩实吾意， 宗、黄何罪。”二人退入于人中。
及魏人烧栅，买臣、谢答仁劝帝乘暗溃围出就任约。帝素 不便驰马，曰：“事必无成，徒增辱耳。”答仁又求自扶，帝 以问仆射王褒。褒曰：“答仁，侯景之党，岂是可信？成彼之 勋，不如降也。”乃聚图书十余万卷尽烧之。答仁又请守子城， 收兵可得五千人。帝然之，即授城内大都督，以帝鼓吹给之， 配以公主。既而又召王褒谋之，答仁请入不得，欧血而去。遂 使皇太子、王褒出质请降。有顷，黄门郎裴政犯门而出。帝乘 白马素衣出东门，抽剑击阖曰：“萧世诚一至此乎！”魏师至 凡二十八日，征兵四方，未至而城见克。
在幽逼，求酒饮之，制诗四绝。其一曰：“南风且绝唱， 西陵最可悲，今日还蒿里，终非封禅时。”其二曰：“人世逢 百六，天道异贞恒，何言异蝼蚁，一旦损从鹏。”其三曰 ： “松风侵晓哀，霜雰当夜来,寂寥千载后，谁畏轩辕台。”其四 曰：“夜长无岁月，安知秋与春？原陵五树杏，空得动耕人。” 梁王察遣尚书傅准监行刑，帝谓之曰：“卿幸为我宣行。”准 捧诗，流泪不能禁，进土囊而殒之 。梁王察使以布帊缠尸， 敛以蒲席，束以白茅，以车一乘，葬于津阳门外。湣怀太子元 良及始安王方略等，皆见害。徐世谱、任约自马头走巴陵。约 后降于齐。将军裴畿、畿弟机并被害。谢答仁三人相抱，俱见 屠。汝南王大封、尚书左仆射王褒以下，并为俘以归长安。乃 选百姓男女数万口，分为奴婢，小弱者皆杀之。
帝于伎术无所不该，尝不得南信，筮之，遇剥之艮。曰“ 南信已至,今当遣左右季心往看”。果如所说，宾客咸惊其妙。 凡所占决皆然。初从刘景受相术，因讯以年，答曰：“未至五 十，当有小厄，禳之可免。”帝自勉曰：“苟有期会，禳之何 益？”灨叙四十七矣。特多禁忌，墙壁崩倒，屋宇倾颓，年月 不便，终不修改。庭草芜没，令鞭去之，其慎护如此。
着孝德传、忠臣传各三十卷，丹阳尹传十卷，注汉书一百 十五卷，周易讲疏十卷，内典博要百卷，连山三十卷、词林三 卷，玉韬、金楼子、补阙子各十卷，老子讲疏四卷，怀旧传二 卷，古今全德志、荆南地记、贡职图、古今同姓名录一卷，筮 经十二卷，式赞三卷，文集五十卷。
初，承圣二年三月，有二龙自南郡城西升天，百姓聚观， 五采分明。江陵故老窃相泣曰：“昔年龙出建康淮，而天下大 乱，今复有焉，祸至无日矣。”帝闻而恶之，逾年而遘祸。又 江陵先有九十九洲，古老相承云：“洲满百，当出天子。”桓 玄之为荆州刺史，内怀篡逆之心，乃遣凿破一洲，以应百数。 随而崩散，竟无所成。宋文帝为宜都王，在藩，一洲自立，俄 而文帝纂统。后遇元凶之祸，此洲还没。太清末，枝江杨之阁 浦复生一洲，群公上疏称庆，明年而帝即位。承圣末，其洲与 大岸相通，惟九十九云。
敬皇帝讳方智，字慧相，小字法真，元帝第九子也。太清 三年，封兴梁侯。
承圣元年，封晋安郡王。二年，出为江州刺史。三年十一 月，魏克江陵，太尉王僧辩、司空陈霸先定议，以帝为梁王、 太宰、承制。
四年二月癸丑，于江州奉迎至建邺，入居朝堂。以太尉王 僧辩为中书监、录尚书、骠骑大将军、都督中外诸军事，加司 空陈霸先班剑二十人。以湘州刺史萧循为太尉，广州刺史萧勃 为司徒。
三月，齐遣其上党王高涣送贞阳侯萧明来主梁嗣，至东关， 遣吴兴太守裴之横拒之。与战，败绩，死之。
四月，司徒陆法和以郢州附齐，遣江州刺史侯瑱讨之。
七月辛丑，僧辩纳贞阳侯萧明，自采石济江。甲辰，入建 邺。丙午，即伪位。年号天成，以帝为皇太子。司空陈霸先袭 杀王僧辩，黜萧明而奉帝焉。
绍泰元年秋九月丙午，皇帝即位。冬十月己巳，大赦，改 元。以贞阳侯萧明为司徒，封建安郡公。壬子，加司空陈霸先 尚书令、都督中外诸军事。震州刺史杜龛举兵，攻信武将军陈 蒨于长城，义兴太守韦载应之。癸丑，以太尉萧循为太保，以 司徒萧明为太傅，司徒萧勃为太尉，以镇南将军王琳为车骑将 军、开府仪同三司。戊午，尊所生夏贵妃为皇太后，立妃王氏 为皇后。辛未，司空陈霸先东讨韦载，降之。丙子，南豫州刺 史任约、谯秦二州刺史徐嗣徽举兵据石头反。
十一月庚辰，齐安州刺史翟子崇、楚州刺史刘仕荣、淮州 刺史柳达摩率众赴任约，入石头。
十二月庚戌，任约、徐嗣徽等至采石迎齐援。丙辰，遣猛 烈将军侯安都于江宁邀击，败之，约、嗣徽等奔江西。庚申， 翟子崇等降，并放还北。
太平元年春正月戊寅，大赦。追赠谥简文帝诸子。封故永 安侯确子后为邵陵王，奉携王后。癸未，震州刺史杜龛降，诏 赐死，赦吴兴郡。己亥，乙太保宜丰侯萧循袭封鄱阳王。东扬 州刺史张彪围临海太守王怀振于剡岩。
二月庚戌，遣周文育、陈蒨袭会稽讨彪，彪败走。以中卫 将军临川王大款即本号开府仪同三司。丙辰，若邪村人斩张彪， 传首建邺，赦东扬州。甲子，以东土经杜龛、张彪之乱，遣大 使巡省。是月，齐人来聘，使侍中王廓报聘。
三月壬午，班下远近，并杂用今古钱。戊戌，齐将萧轨出 栅口，向梁山，陈霸先大败之。
夏四月壬申，侯安都轻兵袭齐行台司马恭于历阳，大破之。
五月癸未，太傅建安公萧明薨。庚寅，齐军水步入丹阳县， 内外纂严。
六月壬子，齐军至玄武湖西北。乙卯，陈霸先大破齐军。
戊午，大赦。辛酉，解严。
秋七月丙子，司空陈霸先进位司徒。丁亥，以开府仪同三 司侯瑱为司空。
八月己酉，太保鄱阳王循薨。
九月壬寅，大赦，改元。司徒陈霸先进位丞相、录尚书事， 改封义兴郡公。加中权将军王冲开府仪同三司，以吏部尚书王 通为尚书右仆射。
冬十月乙亥，魏相安定公薨。
十一月，起云龙、神武门。
十二月壬申，进太尉萧勃为太保。甲午，封前寿昌令刘叡 为汝阴王，前镇西法曹行参军萧沇为巴陵王，奉宋、齐二代后。 庚子，魏恭帝逊位于周。 二年春正月壬寅，诏求鲁国孔氏族为奉圣侯，并缮庙堂， 供备祀典。又诏诸州各置中正。旧放举选，不得辄承单状序官， 皆须中正押上，然后量授。其选中正，每求耆德该悉，以他官 领之。以开府仪同三司王琳为司空，以尚书右仆射王通为左仆 射。
二月庚午，遣领军将军徐度入东关。太保、广州刺史萧勃 举兵反，诏平西将军周文育、平南将军侯安都等南讨。戊子， 徐度至合肥，烧齐船舶三千艘。癸巳，周文育军于巴山，获萧 勃伪帅欧阳頠。
三月甲寅，德州刺史陈法武、前衡州刺史谭远于始兴攻杀 萧勃。 夏四月癸酉，曲赦江、广、衡三州，并督内为贼所拘逼者。 己卯，铸四柱钱，一当二十。齐遣使通和。壬辰，改四柱钱， 一当十。丙申，复闭细钱。
五月乙巳，平西将军周文育进号镇南将军，平南将军侯安 都进号镇北将军，并开府仪同三司。戊辰，馀孝顷遣使诣丞相 府求降。
秋八月，加丞相陈霸先殊礼。
九月，周冢宰宇文护杀闵帝。丞相陈霸先改授相国，封陈 国公。
冬十月戊辰，进陈国公爵为王。辛未，帝逊位于陈。陈受 命，奉帝为江阴王，薨于外邸，时年十六，追谥敬皇帝。
论曰：帝王之位，天下之重职，文武之道，守国所常遵。 其于行用，义均水火，相资则可，专任成乱。观夫有梁诸帝， 皆一之而已。简文文明之姿，禀乎天授，粤自支庶，入居明两， 经国之算，其道弗闻。宫体所传，且变朝野，虽主虚号，何救 灭亡。元帝居势胜之地，启中兴之业，既雪雠耻，且应天人。 而内积猜忍，外崇矫饰，攀号之节，忍酷于逾年；定省之制， 申情于木偶。竟而雍州引寇，衅起河东之戮，益部亲寻，事习 邵陵之窘。悖辞屈于僧辩，残虐极于圆正，不义不昵，若斯之 甚。而复谋无经远，心劳志大，近舍宗国，远迫强邻，外弛藩 篱，内崇讲肆，卒于溘至戕陨，方追始皇之迹，虽复文籍满腹， 何救社庙之墟。历观书契以来，盖亦废兴代有，未见三叶遘湣， 顿若萧宗之酷。敬皇以此冲年，当斯颓运，将不高揖，其可得 乎。初，武帝末年，都下用钱，每百皆除其九，谓为九佰，竟 而有侯景之乱。及江陵将覆，每百复除六文，称为六佰。识者 以为九者阳九，六者百六，盖符历数，非人事也。
善乎郑文贞公论之曰：高祖固天攸纵，聪明稽古，道亚生 知，学为博物，允文允武，多艺多才。爰自诸生，有不羁之度， 属昏凶肆虐，天伦及祸，纠合义旅，将雪家冤。曰纣可伐，不 期而会，龙跃樊、汉，电击湘、郢。翦离德如振槁，取独夫如 拾遗，其雄才大略，固无得而称矣。既县白旗之首，方应皇天 之眷，布德施惠，悦近来远。开荡荡之王道，革靡靡之商俗。 大修文教，盛饰礼容，鼓扇玄风，阐扬儒业。介胄仁义，折冲 尊俎，声振寰宇，泽流遐裔，干戈载戢，凡数十年，济济焉， 洋洋焉，魏、晋以来，未有若斯之盛也。然不能息末敦本，斲 雕为朴，慕名好事，崇尚浮华，抑扬孔、墨，流连释、老。或 终夜不寝，或日旰不食，非弘道以利物，惟饰智以惊愚。且心 未遗荣，虚厕苍头之伍，高谈脱屣，终恋黄屋之尊。夫人之大 欲，在乎饮食男女，至于轩冕殿堂，非有切身之急。高祖屏除 嗜欲，眷恋轩冕，得其所难，而滞于所易，可谓神有所不达， 智有所不通矣。逮夫精华稍竭，凤德已衰，惑于听受，权在奸 佞，储后百辟，莫能尽言。险躁之心，暮年逾甚，见利而动， 愎谏违卜。开门揖盗，弃好即雠，衅起萧墙，祸成戎、羯，身 殒非命，灾被亿兆。衣冠毙锋镝之下，老幼粉戎马之足，瞻彼 黍离，痛深周庙；永言麦秀，悲甚殷墟。自古以安为危，既成 而败，颠覆之速，书契所未闻也。易曰：“天之所助者顺，人 之所助者信。”高祖之遇斯屯剥，不得其死，盖动而之险，不 由信顺，失天人之助，其能免于此乎。太宗敏叡过人，神采秀 发，多闻博达，富赡词藻。然文艳用寡，华而不实，体穷淫丽， 义罕疏通，哀思之音，遂移风俗，以此而贞万国，异乎周诵、 汉庄矣。我生不辰，载离多难，桀逆构扇，巨猾滔天，始同牖 里之拘，终类望夷之祸，悠悠苍昊，其可问哉。昔国步初屯， 兵缠魏阙，群后释位，投袂勤王。元帝以磐石之宗，受分陕之 任，属君亲之难，居连率之长，不能抚剑尝胆，枕戈泣血，躬 先士卒，致命前驱。遂乃拥众逡巡，内怀觖望，坐观国变，以 为身幸。不急莽、卓之诛，先行昆弟之戮。又沈猜忍酷，多行 无礼，骋智辩以饰非，肆忿戾以害物，爪牙重将，心膂谋臣， 或顾眄以就拘囚，或一言而及葅醢，朝之君子，相顾懔然。自 谓安若泰山，算无遗策，怵于邪说，即安荆楚。虽元恶克翦， 社稷未宁，而西邻责言，祸败旋及，斯乃上灵降鉴，此焉假手， 天道人事，其可诬乎。其笃志艺文，采浮华而弃忠信，戎昭果 毅，先骨肉而后寇雠。口诵六经，心通百氏，有仲尼之学，有 公旦之才，适足以益其骄矜，增其祸患，何补金陵之覆没，何 救江陵之灭亡哉！敬帝遭家不造，绍兹屯运，征伐有所自出， 政刑不由于己。时无伊、霍之辅，焉得不为高让欤。
