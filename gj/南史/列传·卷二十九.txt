蔡廓
廓博涉群书，言行以礼，起家着作佐郎。后为宋武帝太尉 参军、中书黄门郎，以方鲠闲素，为武帝所知。载迁太尉从事 中郎，未拜，遭母忧。性至孝，三年不栉沐，殆不胜丧。
宋台建，为侍中，建议以为“鞫狱不宜令子孙下辞，明言 父祖之罪。亏教伤情，莫此为大。自今但令家人与囚相见，无 乞鞫之诉，便足以明伏罪，不须责家人下辞”。朝议从之。
世子左卫率谢灵运辄杀人，御史中丞王准之坐不纠免官。 武帝以廓刚直，补御史中丞。多所纠奏，百僚震肃。时中书令 傅亮任寄隆重，学冠当时，朝廷仪典，皆取定于亮。亮每事谘 廓然后行，亮意若有不同，廓终不为屈。迁司徒左长史，出为 豫章太守。
征为吏部尚书。廓因北地傅隆问亮：“选事若悉以见付， 不论；不然，不能拜也。”亮以语录尚书徐羡之，羡之曰 ： “黄门郎以下悉以委蔡，吾徒不复厝怀，自此以上，故宜共参 同异。”廓曰：“我不能为徐干木署纸尾。”遂不拜。干木，羡 之小字也。选案黄纸，录尚书与吏部尚书连名，故廓言署纸尾 也。羡之亦以廓正直，不欲使居权要，徙为祠部尚书。
不可；但杀人二昆，而以之北面，挟震主之威，据上流之重， 以古推今，自免为难也。”
廓年位并轻，而为时流所推重，每至岁时，皆束带诣门。 奉兄轨如父，家事大小，皆谘而后行，公禄赏赐，一皆入轨， 有所资须，悉就典者请焉。从武帝在彭城，妻郗氏书求夏服。 廓答书曰：“知须夏服，计给事自应相供，无容别寄。”时轨 为给事中。元嘉二年，廓卒。武帝常云：“羊徽、蔡廓，可平 世三公。”少子兴宗。
兴宗字兴宗，幼为父廓所重，谓有己风 。与亲故书曰 ： “小儿四岁，神气似可，不入非类室，不与小人游。”故以兴 宗为之名，以兴宗为之字。
年十岁丧父，哀毁有异凡童。廓罢豫章郡还，起二宅，先 成东宅以与兄轨。轨罢长沙郡还，送钱五十万以裨宅直。兴宗 年十一，白母曰：“一家由来丰俭必共，今日宅直不宜受也。” 母悦而从焉 。轨深有愧色，谓其子淡曰：“我年六十，行事 不及十岁小儿。”寻又丧母。
少好学，以业尚素立见称，为中书侍郎。中书令建平王宏、 侍中王僧绰并与之厚善。元凶弑立，僧绰被诛，凶威方盛，亲 故莫敢往，兴宗独临哭尽哀。
孝武践阼，累迁尚书吏部郎。时尚书何偃疾患，上谓兴宗 曰：“卿详练清浊，今以选事相付，便可开门当之，无所让也。”
后拜侍中，每正言得失，无所顾惮。孝武新年拜陵，兴宗 负玺陪乘。及还，上欲因以射雉,兴宗正色曰：“今致虔园陵， 情敬兼重，从禽犹有馀日，请待他辰。”上大怒，遣令下车， 由是失旨。竟陵王诞据广陵为逆，事平，孝武舆驾出宣阳门， 敕左右文武叫称万岁。兴宗时陪辇，帝顾曰：“卿独不叫？” 兴宗从容正色答曰：“陛下今日政应涕泣行诛，岂得军中皆称 万岁。”帝不悦。
兴宗奉旨慰劳广陵，州别驾范义与兴宗素善，在城内同诛。 兴宗至，躬自收殡，致丧还豫章旧墓。上闻谓曰：“卿何敢故 尔触网？”兴宗抗言答曰：“陛下自杀贼，臣自葬周旋，既犯 严制，政当甘于斧钺耳。”帝有惭色。又庐陵内史周朗以正言 得罪，锁付宁州，亲戚故人无敢瞻送，兴宗时在直，请急，诣 朗别。上知尤怒。坐属疾多日，白衣领职。
后为廷尉卿，有解士先者告申坦昔与丞相义宣同谋。时坦 已死，子令孙作山阳郡，自系廷尉。兴宗议曰：“若坦昔为戎 首，身今尚存，累经肆眚，犹应蒙宥。令孙天属，理相为隐。 况人亡事远，追相诬讦，断以礼律，义不合关。”见从。
出为东阳太守，后为左户尚书，转掌吏部。时上方盛淫宴， 虐侮群臣，自江夏王义恭以下咸加秽辱；唯兴宗以方直见惮， 不被侵媟。尚书仆射颜师伯谓仪曹郎王耽之曰：“蔡尚书常免 昵戏，去人实远。”耽之曰：“蔡豫章昔在相府，亦以方严不 狎，武帝宴私之日，未尝相召。每至官赌，常在胜朋。蔡尚书 今日可谓能负荷矣。”
大明末，前废帝即位，兴宗告太宰江夏王义恭应须策文。 义恭曰：“建立储副，本为今日，复安用此？”兴宗曰：“累 朝故事，莫不皆然。近永初之末，营阳王即位，亦有文策，今 在尚书，可检视也。”不从。
时义恭录尚书，受遗辅政，阿衡幼主，而引身避事，政归 近习。越骑校尉戴法兴、中书舍人巢尚之专制朝权，威行近远。 兴宗职管九流，铨衡所寄，每至上朝，辄与令录以下陈欲登贤 进士之意，又箴规得失，博论朝政。义恭素性恇挠，阿顺法兴， 恒虑失旨，每闻兴宗言，辄战惧无计。
先是，大明世奢侈无度，多所造立，赋调烦严，征役过苦， 至是发诏悉皆削除。由此紫极殿南北驰道之属皆被毁坏，自孝 建以来至大明末，凡诸制度，无或存者。兴宗于都坐慨然谓颜 师伯曰：“先帝虽非盛德，要以道始终。三年无改，古典所贵。 今殡宫始撤，山陵未远，而凡诸制度兴造，不论是非，一皆刊 削，虽复禅代，亦不至尔，天下有识当以此窥人。”师伯不能 用。
兴宗每奏选事，法兴、尚之等辄点定回换，仅有存者。兴 宗于朝堂谓义恭及师伯曰：“主上谅暗，不亲万机，选举密事， 多被删改，非复公笔迹，不知是何天子意。”王景文、谢庄等 迁授失序，兴宗又欲改为美选。时薛安都为散骑常侍、征虏将 军，太子率殷恒为中庶子。兴宗先选安都为左卫将军，常侍如 故；殷恒为黄门，领校。太宰嫌安都为多，欲单为左卫。兴宗 曰：“率、卫相去，几何之间。且已失征虏，非乃超越，复夺 常侍，则顿为降贬。若谓安都晚过微人，本宜裁抑，令名器不 轻，宜有选序，谨依选体，非私安都。”义恭曰：“若宫官宜 加越授者，殷恒便应侍中，那得为黄门而已 ？”兴宗又曰 ： “中庶、侍中，相去实远。且安都作率十年,殷恒中庶百日,今 又领校，不为少也。”使选令史颜祎之、薛庆先等往复论执， 义恭然后署案。既而中旨以安都为右卫，加给事中，由是大忤 义恭及法兴等。出兴宗为吴郡太守，固辞；又转南东海太守， 又不拜，苦求益州。义恭于是大怒，上表言兴宗之失。诏付外 详议，义恭因使尚书令柳元景奏兴宗及尚书袁湣孙私相许与， 自相选署，乱群害政，混秽大猷。于是除兴宗新昌太守，郡属 交州。朝廷喧然，莫不嗟骇。先是，兴宗纳何后寺尼智妃为妾， 姿貌甚美。迎车已去，而师伯密遣人诱之，潜往载取，兴宗迎 人不得。及兴宗被徙，论者并言由师伯，师伯甚病之。法兴等 既不欲以徙大臣为名，师伯又欲止息物议，由此停行。
顷之，法兴见杀，尚之被系，义恭、师伯并诛，复起兴宗 为临海王子顼前军长史、南郡太守，行荆州事，不行。时前废 帝凶暴，兴宗外甥袁𫖮为雍州刺史，固劝兴宗行，曰：“朝廷 形势，人情所见，在内大臣，朝夕难保。舅今出居陕西，为八 州行事，𫖮在襄、沔，地胜兵强，去江陵咫尺，水陆通便。若 一朝有事，可共立桓、文之功，岂与受制凶狂，祸难不测，同 年而语乎。”兴宗曰：“吾素门平进，与主上甚疏，未容有患。 宫省内外既人不自保，比者会应有变。若内难得弭，外衅未必 可量。汝欲在外求全,我欲居内免祸，各行所见，不亦善乎。” 时士庶危惧，衣冠咸欲远徙，后皆流离外难，百不一存。
重除吏部尚书。太尉沈庆之深虑危祸，闭门不通宾客，尝 遣左右范羡诣兴宗属事。兴宗谓羡曰：“公关门绝客，以避悠 悠之请谒耳，身非有求，何为见拒？”羡复命，庆之使要兴宗。 兴宗因说之曰：“主上比者所行，人伦道尽，今所忌惮，唯在 于公。公威名素着，天下所服，今举朝惶惶，人怀危怖，指㧑 之日，谁不影从？如其不断，旦暮祸及。仆昔佐贵府，蒙眷异 常，故敢尽言，愿思其计。”庆之曰：“仆比日前虑不复自保， 但尽忠奉国，始终以之，正当委天任命耳。加老罢私门，兵力 顿阙，虽有其意，事亦无从。”兴宗曰：“当今怀谋思奋者， 非复要富贵，期功赏，各欲救死朝夕耳。殿内将帅，正听外间 消息；若一人唱首，则俯仰可定。况公威风先着，统戎累朝， 诸旧部曲，布在宫省，谁敢不从？仆在尚书中，自当唱率百僚， 案前世故事，更简贤明，以奉社稷。又朝廷诸所行造，人间皆 言公悉豫之，今若沈疑不决，当有先公起事者，公亦不免附恶 之祸也。且车驾屡幸贵第，酣醉弥留。又闻斥屏左右，独入合 内。此万世一时，机不可失。仆荷眷深重，故吐去梯之言，公 宜详其祸福。”庆之曰：“此事大，非仆所能行。事至，政当 抱忠以没耳。”顿之，庆之果以见忌致祸。
时领军将军王玄谟大将有威名，邑里讹言玄谟当建大事， 或言已见诛。玄谟典签包法荣家在东阳，兴宗故郡人也，为玄 谟所信，使至兴宗间。兴宗谓曰：“领军比日殊当忧惧。”法 荣曰；“顷者殆不复食,夜亦不眠，恒言收已在门,不保俄顷。” 兴宗因法荣劝玄谟举事 。玄谟又使法荣报曰：“此亦未易可 行，其当不泄君语。”右卫将军刘道隆为帝所宠信，专统禁兵， 乘舆当夜幸着作佐郎江𢽾宅，兴宗乘马车从。道隆从车后过， 兴宗谓曰：“刘公，比日思一闲写。”道隆深达此旨，掐兴宗 手曰：“蔡公勿言。”
时帝每因朝宴，棰殴群臣，自骠骑大将军建安王休仁以下， 侍中袁湣孙等咸见陵曳，唯兴宗得免。
顷之，明帝定大事。玄谟责所亲故吏郭季产、女婿韦希真 等曰：“当艰难时，周旋辈无一言相扣发者。”季产曰：“蔡 尚书令包法荣所道，非不会机，但大事难行耳。季产言亦何益。” 玄谟有惭色。
当明帝起事之夜，废帝横尸太医合口。兴宗谓尚书右仆射 王景文曰：“此虽凶悖，是天下之主，宜使丧礼粗足。若直如 此，四海必将乘人。”
时诸方并举兵反，朝廷所保丹阳、淮南数郡，其间诸县或 已应贼。东兵已至永世，宫省危惧，上集群臣以谋成败。兴宗 曰：“宜镇之以静，以至信待人。比者，逆徒亲戚布在宫省， 若绳之以法，则土崩立至，宜明罪不相及之义。”上从之。
迁尚书右仆射，寻领卫尉。明帝谓兴宗曰：“顷日人情言 何？事当济不？”兴宗曰：“今米甚丰贱，而人情更安，以此 算之，清荡可必。但臣之所忧，更在事后，犹羊公言既平之后， 方当劳圣虑耳。”尚书褚彦回以手板筑兴宗，兴宗言之不已。 上曰：“如卿言。”
赭圻平，函送袁𫖮首，敕从登南掖门楼以观之。兴宗潸然 流涕，上不悦。事平，封兴宗始昌县伯，固让，不许，改封乐 安县伯，国秩吏力，终以不受。
时殷琰据寿阳为逆，遣辅国将军刘勉攻围之。四方既平， 琰婴城固守。上使中书为诏譬琰，兴宗曰：“天下既定，是琰 思顺之日，陛下宜赐手诏数行。今直使中书为诏，彼必疑非真。” 不从。琰得诏，谓刘勉诈造，果不敢降，久乃归顺。
先是，徐州刺史薛安都据彭城反，后遣使归款，泰始二年 冬，遣镇军将军张永率军迎之。兴宗曰：“安都遣使归顺，此 诚不虚，今不过须单使一人，咫尺书耳。若以重兵迎之，势必 疑惧，或能招引北虏，为患不测。”时张永已行，不见信。安 都闻大军过淮，果引魏军。永战大败，遂失淮北四州。其先见 如此。初，永败问至，上在干明殿，先召司徒建安王休仁，又 召兴宗 。谓休仁曰：“吾惭蔡仆射。”以败书示兴宗，曰 ： “我愧卿。”
三年，出为郢州刺史。初，吴兴丘珍孙言论常侵兴宗。珍 孙子景先人才甚美，兴宗与之周旋。及景先为鄱阳郡，会晋安 王子勋为逆，转在竟陵，为吴喜所杀。母老女幼，流离夏口。 兴宗至郢州，亲自临哭，致其丧柩，家累皆得东还。
迁会稽太守，领兵置佐，加都督。会稽多诸豪右，不遵王 宪，幸臣近习，参半宫省。封略山湖，妨人害政，兴宗皆以法 绳之。又以王公妃主多立邸舍，子息滋长，督责无穷，启罢省 之，并陈原诸逋负，解遣杂役，并见从。三吴旧有乡射礼，元 嘉中，羊玄保为吴郡行之，久不复修。兴宗行之，礼仪甚整。
明帝崩，兴宗与尚书令袁粲、右仆射褚彦回、中领军刘勉、 镇军将军沈攸之同被顾命。以兴宗为征西将军、开府仪同三司、 都督、荆州刺史，加班剑二十人，被征还都。时右军将军王道 隆任参国政，权重一时，蹑履到兴宗前，不敢就席，良久方去。 竟不呼坐。元嘉初，中书舍人秋当诣太子詹事王昙首，不敢坐。 其后中书舍人弘兴宗为文帝所爱遇，上谓曰：“卿欲作士人， 得就王球坐，乃当判耳，殷、刘并杂，无所益也。若往诣球， 可称旨就席。”及至，球举扇曰：“君不得尔。”弘还，依事 启闻。帝曰：“我便无如此何。”至是，兴宗复尔。
道隆等以兴宗强正，不欲使拥兵上流，改为中书监、左光 禄大夫、开府仪同三司，固辞不拜。
兴宗行己恭恪，光禄大夫北地傅隆与父廓善，兴宗常修父 友之敬。又太原孙敬玉尝通兴宗侍儿，被禽反接，兴宗命与杖， 敬玉了无怍容。兴宗奇其言对，命释缚，试以伎能，高其笔劄， 因以侍儿赐之，为立室宇，位至尚书右丞。其遏恶扬善若此。 敬玉子廉，仕梁，以清能位至御史中丞。
兴宗家行尤谨，奉归宗姑，事寡嫂，养孤兄子，有闻于世。 太子左率王锡妻范，聪明妇人也，有才学。书让锡弟僧达曰： “昔谢太傅奉寡嫂王夫人如慈母，今蔡兴宗亦有恭和之称。” 其为世所重如此。
妻刘氏早卒，一女甚幼，外甥袁觊始生子彖，而妻刘氏亦 亡，兴宗姊即觊母也。一孙一侄，躬自抚养，年齿相比，欲为 婚姻，每见兴宗，辄言此意。大明初，诏兴宗女与南平王敬猷 婚。兴宗以姊生平之怀，屡经陈启。帝答曰：“卿诸人欲各行 己意，则国家何由得婚。且姊言岂是不可违之处邪？”旧意既 乖，彖亦他娶。甚后彖家好不终，𫖮又祸败，彖亦沦废当时， 孤微理尽。敬猷遇害，兴宗女无子嫠居，名门高胄，多欲结姻。 明帝亦敕适谢氏，兴宗并不许，以女适彖。
泰豫元年卒，年五十八。遗命薄葬，奉还封爵。追赠后授， 子顺固辞不受，又奉表疏十馀上。诏特申其请，以旌克让之风。
初，兴宗为郢州，府参军彭城颜敬以式卜曰：“亥年当作 公，官有大字者，不可受也。”及有开府之授，而太岁在亥， 果薨于光禄大夫云。文集传于世。
子顺字景玄，方雅有父风，位太尉从事中郎。升明末卒。 弟约。 约字景㧑，少尚宋孝武女安吉公主，拜驸马都尉。仕齐， 累迁太子中庶子、领屯骑校尉。永明八年八月合朔，约脱武冠 解剑，于省眠至下鼓不起，为有司所奏，赎论。
出为宜都王冠军长史、淮南太守，行府州事。武帝谓曰： “今用卿为近蕃上佐，想副我所期。”约曰：“南豫密迩京师， 不化自理，臣亦何人，爝火不息。”时诸王行事，多相裁割， 约居右任，主佐之间穆如也。
迁司徒左长史。齐明帝为录尚书辅政，百僚脱屐到席，约 蹑屐不改。帝谓江祏曰：“蔡氏是礼度之门，故自可悦。”祏 曰：“大将军有揖客，复见于今。”
约好饮酒，夷淡不与世杂。永元二年，卒于太子詹事，年 四十四，赠太常。弟撙。
撙字景节，少方雅退默，与第四兄寅俱知名。仕齐位给事 黄门侍郎。丁母忧，庐于墓侧。齐末多难，服阕，因居墓所。 除太子中庶子、太尉长史，并不就。
梁台建，为侍中，迁临海太守。公事左迁太子中庶子，复 为侍中，吴兴太守。初，撙在临海，百姓杨元孙以婢采兰贴与 同里黄权，约生子，酬乳哺直。权死后，元孙就权妻吴赎婢母 子五人，吴背约不还。元孙诉，撙判还本主。吴能为巫，出入 撙内，以金钏赂撙妾，遂改判与吴。元孙挝登闻鼓讼之，为有 司劾。时撙已去郡，虽不坐，而常以为耻。口不言钱，及在吴 兴，不饮郡井，斋前自种白苋紫茄，以为常饵，诏褒其清。加 信武将军。
时帝将为昭明太子纳妃，意在谢氏。袁昂曰：“当今贞素 简胜，唯有蔡撙。”乃遣吏部尚书徐勉诣之，停车三通不报。 勉笑曰：“当须我召也。”遂投刺乃入。
天监九年，宣城郡吏吴承伯挟祅道聚众攻宣城，杀太守朱 僧勇，转寇吴兴，吏人并请避之。撙坚守不动，命众出战，摧 破斩承伯，馀党悉平。
累迁吏部尚书，在选弘简有名称。又为侍中，领秘书监。 武帝尝谓曰：“卿门旧尚有堪事者多少 ？”撙曰：“臣门客沈 约、范岫各已被升擢，此外无人。”约时为太子少傅，岫为右 卫将军。
撙风骨鲠正，气调英嶷，当朝无所屈让。尝奏用琅邪王筠 为殿中郎，武帝嫌不取参掌通署，乃推白牒于香橙地下，曰： “卿殊不了事。”撙正色俯身拾牒起，曰：“臣谓举尔所知， 许允已有前事；既是所知而用，无烦参掌署名。臣撙少而仕宦， 未尝有不了事之目。”因捧牒直出，便命驾而去，仍欲抗表自 解。帝寻悔，取事为画。
帝尝设大臣饼，撙在坐。帝频呼姓名，撙竟不答，食饼如 故。帝觉其负气，乃改唤蔡尚书，撙始放箸执笏曰：“尔。” 帝曰：“卿向何聋，今何聪？”对曰：“臣预为右戚，且职在 纳言，陛下不应以名垂唤。”帝有惭色。
性甚凝厉，善自居适。女为昭明太子妃，自詹事以下咸来 造谒，往往称疾相闻，间遣之。及其引进，但暄寒而已，此外 无复馀言。
后为中书令，卒于吴郡太守，谥曰康子。司空袁昂尝谓诸 宾曰：“自蔡侯卒，不复更见此人。”其为名辈所知如此。 子彦深，宣城内史。彦深弟彦高，给事黄门侍郎。彦高子 凝。
凝字子居，美容止。及长，博涉经传，有文词，尤工草隶。 陈太建元年，累迁太子中舍人。以名公子选尚信义公主，拜驸 马都尉、中书侍郎，迁晋陵太守。及将之郡，更令左右修中书 廨宇，谓宾友曰：“庶来者无劳。”
寻授吏部侍郎。凝年位未高，而才地为时所重，常端坐西 斋，自非素贵名流，罕所交接，趣时者多讥焉。宣帝尝谓凝曰： “我欲用义兴主婿钱肃为黄门侍郎，卿意如何？”凝正色曰： “帝乡旧戚，恩由圣旨，则无所复问 。若格以佥议，黄散之 职，故须人门兼美。”帝默然而止。肃闻而不平，义兴公主日 谮之，寻免官，迁交趾。顷之追还。
后主嗣位，为给事黄门侍郎。后主尝置酒，欢甚，将移宴 弘范宫，众人咸从，唯凝与袁宪不行。后主曰：“何为？”凝 曰：“长乐尊严，非酒后所过，臣不敢奉诏。”众人失色。后 主曰：“卿醉矣。”令引出。他日，后主谓吏部尚书蔡征曰： “蔡凝负地矜才，无所用也。”寻迁信威晋熙王府长史，郁郁 不得志。乃喟然叹曰：“天道有废兴，夫子云‘乐天知命’， 斯理庶几可达。”因着小室赋以见志。陈亡入隋，道病卒，年 四十七。子君知，颇知名。
论曰：蔡廓体业弘正，风格峻举。兴宗出内所践，不陨家 声。位在具臣，而情怀伊、霍，仁者有勇，验在斯乎。然自廓 及凝，年移四代，高风素气，无乏于时，其所以取贵，不徒然 矣。至于矜倨之失，盖其风俗所通，格以正道，故亦名教之深 尤也。
