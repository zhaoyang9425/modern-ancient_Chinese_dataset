江淹 任昉 王僧孺
江淹字文通，济阳考城人也。父康之，南沙令，雅有才思。 淹少孤贫，常慕司马长卿、梁伯鸾之为人，不事章句之学，留 情于文章。早为高平檀超所知，常升以上席，甚加礼焉。
起家南徐州从事，转奉朝请。宋建平王景素好士，淹随景 素在南兖州。广陵令郭彦文得罪，辞连淹，言受金，淹被系狱。 自狱中上书曰：
昔者，贱臣叩心，飞霜击于燕地；庶女告天，振风袭于齐 台。下官每读其书，未尝不废卷流涕。何者？士有一定之论， 女有不易之行。信而见疑，贞而为戮，是以壮夫义士伏死而不 顾者以此也。下官闻仁不可恃，善不可依，谓徒虚语，乃今知 之。伏愿大王暂停左右，少加矜察。
下官本蓬户桑枢之人，布衣韦带之士，退不饰诗书以惊愚， 进不买声名于天下。日者，谬得升降承明之阙，出入金华之殿， 何尝不局影凝严，侧身扃禁者乎。窃慕大王之义，复为门下之 宾，备鸣盗浅术之馀，豫三五贱伎之末。大王惠以恩光，顾以 颜色，实佩荆卿黄金之赐，窃感豫让国士之分矣。常欲结缨伏 剑，少谢万一，剖心摩踵，以报所天。不图小人固陋，坐贻谤 缺，迹坠昭宪，身限幽圄，履影吊心，酸鼻痛骨。下官闻亏名 为辱，亏形次之，是以每一念来，忽若有遗；加以涉旬月，迫 季秋，天光沈阴，左右无色，身非木石，与狱吏为伍。此少卿 所以仰天捶心，泣尽而继之以血者也。下官虽乏乡曲之誉，然 尝闻君子之行矣：其上则隐于帘肆之间，卧于岩石之下；次则 结绶金马之庭，高议云台之上；退则虏南越之君，系单于之颈。 俱启丹册，并图青史。宁争分寸之末，竞锥刀之利哉！下官闻 积毁销金，积谗摩骨，远则直生取疑于盗金，近则伯鱼被名于 不义。彼之二才，犹或如是，况在下官，焉能自免？昔上将之 耻，绛侯幽狱，名臣之羞，史迁下室，至如下官，当何言哉。 夫以鲁连之智，辞禄而不反，接舆之贤，行歌而忘归，子陵闭 关于东越，仲蔚杜门于西秦，亦良可知也。若使下官事非其虚， 罪得其实，亦当钳口吞舌，伏匕首以殒身，何以见齐鲁奇节之 人，燕赵悲歌之士乎。
方今圣历钦明，天下乐业，青云浮洛，荣光塞河，西洎临 洮、狄道，北距飞狐、阳原，莫不寖仁沐义，照景饮醴，而下 官抱痛圜门，含愤狱户，一物之微，有足悲者。仰惟大王少垂 明白，则梧丘之魂不愧于沈首，鹄亭之鬼无恨于灰骨。景素览 书，即日出之。寻举南徐州秀才，对策上第，再迁府主簿。
景素为荆州，淹从之镇。少帝即位，多失德，景素专据上 流，咸劝因此举事。淹每从容进谏，景素不纳。及镇京口，淹 为镇军参军，领南东海郡丞。景素与腹心日夜谋议，淹知祸机 将发，乃赠诗十五首以讽焉。会东海太守陆澄丁艰，淹自谓郡 丞应行郡事，景素用司马柳世隆。淹固求之，景素大怒，言于 选部，黜为建安吴兴令。
及齐高帝辅政，闻其才，召为尚书驾部郎、骠骑参军事。 俄而荆州刺史沈攸之作乱，高帝谓淹曰：“天下纷纷若是，君 谓何如？”淹曰：“昔项强而刘弱，袁众而曹寡，羽卒受一剑 之辱，绍终为奔北之虏，此所谓‘在德不在鼎’，公何疑哉。” 帝曰：“试为我言之。”淹曰：“公雄武有奇略，一胜也；宽 容而仁恕，二胜也；贤能毕力，三胜也；人望所归，四胜也； 奉天子而伐叛逆，五胜也。彼志锐而器小，一败也；有威无恩， 二败也；士卒解体，三败也；搢绅不怀，四败也；悬兵数千里、 而无同恶相济，五败也。虽豺狼十万，而终为我获焉。”帝笑 曰：“君谈过矣。”
桂阳之役，朝廷周章，诏檄久之未就。齐高帝引淹入中书 省，先赐酒食，淹素能饮啖，食鹅炙垂尽，进酒数升讫，文诰 亦办。相府建，补记室参军。高帝让九锡及诸章表，皆淹制也。 齐受禅，复为骠骑豫章王嶷记室参军。
建元二年，始置史官，淹与司徒左长史檀超共掌其任，所 为条例，并为王俭所驳，其言不行。淹任性文雅，不以着述在 怀，所撰十三篇竟无次序。又领东武令，参掌诏策。后拜中书 侍郎，王俭尝谓曰：“卿年三十五，已为中书侍郎，才学如此， 何忧不至尚书金紫。所谓富贵卿自取之，但问年寿何如尔。” 淹曰：“不悟明公见眷之重。”
永明三年，兼尚书左丞。时襄阳人开古冢，得玉镜及竹简 古书，字不可识。王僧虔善识字体，亦不能谙，直云似是科斗 书。淹以科斗字推之，则周宣王之前也。简殆如新。
少帝初，兼御史中丞。明帝作相，谓淹曰：“君昔在尚书 中，非公事不妄行，在官宽猛能折衷。今为南司，足以振肃百 僚也。”淹曰：“今日之事，可谓当官而行，更恐不足仰称明 旨尔。”于是弹中书令谢朏、司徒左长史王缋、护军长史庾弘 远，并以托疾不预山陵公事。又奏收前益州刺史刘悛、梁州刺 史阴智伯，并赃货巨万，辄收付廷尉。临海太守沈昭略、永嘉 太守庾昙隆及诸郡二千石并大县官长，多被劾，内外肃然。明 帝谓曰：“自宋以来，不复有严明中丞，君今日可谓近世独步。” 累迁秘书监，侍中，卫尉卿。初，淹年十三时，孤贫，常 采薪以养母，曾于樵所得貂蝉一具，将鬻以供养 。其母曰 ： “此故汝之休征也，汝才行若此，岂长贫贱也，可留待得侍中 着之。”至是果如母言。
永元中，崔慧景举兵围都，衣冠悉投名刺，淹称疾不往。 及事平，时人服其先见。
东昏末，淹以秘书监兼卫尉，又副领军王莹。及梁武至新 林，淹微服来奔，位相国右长史。天监元年，为散骑常侍、左 卫将军，封临沮县伯。淹乃谓子弟曰：“吾本素宦，不求富贵， 今之忝窃，遂至于此。平生言止足之事，亦以备矣。人生行乐， 须富贵何时。吾功名既立，正欲归身草莱耳。”以疾迁金紫光 禄大夫，改封醴陵伯，卒。武帝为素服举哀，谥曰宪。
淹少以文章显，晚节才思微退，云为宣城太守时罢归，始 泊禅灵寺渚，夜梦一人自称张景阳，谓曰：“前以一匹锦相寄， 今可见还。”淹探怀中得数尺与之，此人大恚曰：“那得割截 都尽。”顾见丘迟谓曰：“馀此数尺既无所用，以遗君。”自 尔淹文章踬矣。又尝宿于冶亭，梦一丈夫自称郭璞，谓淹曰： “吾有笔在卿处多年，可以见还。”淹乃探怀中得五色笔一以 授之。尔后为诗绝无美句，时人谓之才尽。凡所着述，自撰为 前后集，并齐史十志，并行于世。尝欲为赤县经以补山海之阙， 竟不成。子𫇭嗣。
任昉字彦升，乐安博昌人也。父遥，齐中散大夫。遥兄遐 字景远，少敦学业，家行甚谨，位御史中丞、金紫光禄大夫。 永明中，遐以罪将徙荒裔，遥怀名请诉，言泪交下，齐武帝闻 而哀之，竟得免。
遥妻河东裴氏，高明有德行，尝昼卧，梦有五色采旗盖四 角悬铃，自天而坠，其一铃落入怀中，心悸因而有娠。占者曰： “必生才子。”及生昉，身长七尺五寸，幼而聪敏，早称神 悟。四岁诵诗数十篇，八岁能属文，自制月仪，辞义甚美。褚 彦回尝谓遥曰：“闻卿有令子，相为喜之。所谓百不为多，一 不为少。”由是闻声借甚。年十二，从叔晷有知人之量，见而 称其小名曰：“阿堆，吾家千里驹也。”昉孝友纯至，每侍亲 疾，衣不解带，言与泪并，汤药饮食必先经口。
初为奉朝请，举兖州秀才，拜太学博士。永明初，卫将军 王俭领丹阳尹，复引为主簿。俭每见其文，必三复殷勤，以为 当时无辈，曰：“自傅季友以来，始复见于任子。若孔门是用， 其入室升堂。”于是令昉作一文，及见，曰：“正得吾腹中之 欲。”乃出自作文，令昉点正，昉因定数位 。俭拊几叹曰 ： “后世谁知子定吾文！”其见知如此。
后为司徒竟陵王记室参军。时琅邪王融有才俊，自谓无对 当时，见昉之文，怳然自失。以父丧去官，泣血三年，杖而后 起。齐武帝谓昉伯遐曰：“闻昉哀瘠过礼，使人忧之，非直亡 卿之宝，亦时才可惜。宜深相全譬。”遐使进饮食，当时勉励， 回即欧出。昉父遥本性重槟榔，以为常饵，临终尝求之，剖百 许口，不得好者，昉亦所嗜好，深以为恨，遂终身不尝槟榔。 遭继母忧，昉先以毁瘠，每一恸绝，良久乃苏，因庐于墓侧， 以终丧礼。哭泣之地，草为不生。昉素强壮，腰带甚充，服阕 后不复可识。
齐明帝深加器异，欲大相擢引，为爱憎所白，乃除太子步 兵校尉，掌东宫书记。齐明帝废郁林王，始为侍中、中书监、 骠骑大将军、开府仪同三司、扬州刺史、录尚书事，封宣城郡 公，使昉具草。帝恶其辞斥，甚愠，昉亦由是终建武中位不过 列校。
昉尤长为笔，颇慕傅亮才思无穷，当时王公表奏无不请焉。 昉起草即成，不加点窜。沈约一代辞宗，深所推挹。永元中， 纡意于梅虫儿，东昏中旨用为中书郎。谢尚书令王亮，亮曰： “卿宜谢梅，那忽谢我。”昉惭而退。末为司徒右长史。
梁武帝克建邺，霸府初开，以为骠骑记室参军，专主文翰。 每制书草，沈约辄求同署。尝被急召，昉出而约在，是后文笔， 约参制焉。
始梁武与昉遇竟陵王西邸，从容谓昉曰：“我登三府，当 以卿为记室。”昉亦戏帝曰：“我若登三事，当以卿为骑兵。” 以帝善骑也。至是引昉符昔言焉 。昉奉笺云：“昔承清宴， 属有绪言，提挈之旨，形乎善谑。岂谓多幸，斯言不渝。”盖 为此也。梁台建，禅让文诰，多昉所具。
奉世叔父母不异严亲，事兄嫂恭谨。外氏贫阙，恒营奉供 养。禄奉所收，四方饷遗，皆班之亲戚，即日便尽。性通脱， 不事仪形，喜愠未尝形于色，车服亦不鲜明。
武帝践阼，历给事黄门侍郎，吏部郎。出为义兴太守。岁 荒民散，以私奉米豆为粥，活三千馀人。时产子者不举，昉严 其制，罪同杀人。孕者供其资费，济者千室。在郡所得公田奉 秩八百余石，昉五分督一，余者悉原，儿妾食麦而已。友人彭 城到溉、溉弟洽从昉共为山泽游。及被代登舟，止有绢七匹， 米五石。至都无衣，镇军将军沈约遣裙衫迎之。
重除吏部郎，参掌大选，居职不称。寻转御史中丞、秘书 监。自齐永元以来，秘阁四部，篇卷纷杂，昉手自雠校，由是 篇目定焉。
出为新安太守，在郡不事边幅，率然曳杖，徒行邑郭。人 通辞讼者，就路决焉。为政清省，吏人便之。卒于官，唯有桃 花米二十石，无以为敛。遗言不许以新安一物还都，杂木为棺， 浣衣为敛。阖境痛惜，百姓共立祠堂于城南，岁时祠之。武帝 闻问，方食西苑绿沈瓜，投之于盘，悲不自胜 。因屈指曰 ： “昉少时常恐不满五十，今四十九，可谓知命。”即日举哀， 哭之甚恸。追赠太常，谥曰敬子。
昉好交结，奖进士友，不附之者亦不称述，得其延誉者多 见升擢，故衣冠贵游莫不多与交好，坐上客恒有数十。时人慕 之，号曰任君，言如汉之三君也。在郡尤以清洁着名，百姓年 八十以上者，遣户曹掾访其寒温。尝欲营佛斋，调枫香二石， 始入三斗，便出教长断，曰：“与夺自己，不欲贻之后人。” 郡有蜜岭及杨梅，旧为太守所采，昉以冒险多物故，即时停绝， 吏人咸以百馀年未之有也。为家诫，殷勤甚有条贯。陈郡殷芸 与建安太守到溉书曰：“哲人云亡，仪表长谢。元龟何寄，指 南何托？”其为士友所推如此。
昉不事生产，至乃居无室宅。时或讥其多乞贷，亦随复散 之亲故，常自叹曰：“知我者亦以叔则，不知我者亦以叔则。” 既以文才见知，时人云“任笔沈诗”。昉闻甚以为病 。晚节转 好着诗，欲以倾沈，用事过多，属辞不得流便，自尔都下士 子慕之，转为穿凿，于是有才尽之谈矣。博学，于书无所不见， 家虽贫，聚书至万馀卷，率多异本。及卒后，武帝使学士贺纵 共沈约勘其书目，官无者就其家取之。所着文章数十万言，盛 行于时。东海王僧孺尝论之，以为“过于董生、扬子。昉乐人 之乐，忧人之忧，虚往实归，忘贫去吝，行可以厉风俗，义可 以厚人伦，能使贪夫不取，懦夫有立”。其见重如此。
有子东里、西华、南容、北叟，并无术业，坠其家声。兄 弟流离不能自振，生平旧交莫有收恤。西华冬月着葛帔𦈌裙， 道逢平原刘孝标，泫然矜之，谓曰：“我当为卿作计。”乃着 广绝交论以讥其旧交曰：
客问主人曰：“朱公叔绝交论，为是乎，为非乎？”主人 曰：“客奚此之问？”客曰：“夫草虫鸣则阜螽跃，雕虎啸而 清风起，故氛氲相感，雾涌云蒸，嘤鸣相召，星流电激。是以 王阳登则贡公喜，罕生逝而国子悲。且心同琴瑟，言郁郁于兰 茞，道协胶漆，志婉娈于埙篪。圣贤以此镂金板而镌盘盂，书 玉牒而刻锺鼎。若乃匠石辍成风之妙巧，伯牙息流波之雅引， 范、张款款于下泉，尹、班陶陶于永夕。骆驿从横，烟霏雨散， 巧历所不知，心计莫能测。而朱益州汨彜叙，粤谟训，捶直切， 绝交游，视黔首以鹰鹯，媲人灵于豺虎。蒙有猜焉，请辩其惑。” 主人听然曰：“客所谓抚弦徽音，未达燥湿变响，张罗沮 泽，不睹鸿雁高飞。盖圣人握金镜，阐风烈，龙骧蠖屈，从道 污隆。日月连璧，赞亹亹之弘致，云飞雷薄，显棣华之微旨。 若五音之变化，济九成之妙曲，此朱生得玄珠于赤水，谟神睿 以为言。至夫组织仁义，琢磨道德，欢其愉乐，恤其陵夷，寄 通灵台之下，遗迹江湖之上，风雨急而不辍其音，霜雪零而不 渝其色，斯贤达之素交，历万古而一遇。逮叔世人讹，狙诈飙 起，溪谷不能逾其险，鬼神无以究其变，竞毛羽之轻，趋锥刀 之末。于是素交尽，利交兴，天下蚩蚩，鸟惊雷骇。然利交同 源，派流则异，较言其略，有五术焉：
“若其宠均董、石，权压梁、窦，雕刻百工，炉锤万物， 吐嗽兴云雨，呼吸下霜露，九域耸其风尘，四海叠其熏灼。靡 不望影星奔，藉响川鹜。鸡人始唱，鹤盖成阴，高门旦开，流 水接轸，皆愿摩顶至踵，隳胆抽肠。约同要离焚妻子，誓殉荆 卿湛七族。是曰势交，其流一也。
“富埒陶、白，赀巨程、罗，山擅铜陵，家藏金穴，出平 原而联骑，居里闬而鸣锺。则有穷巷之宾，绳枢之士，冀宵烛 之末光，邀润屋之微泽。鱼贯凫踊，飒遝鳞萃，分雁鹜之稻粱， 沾玉斝之馀沥。衔恩遇，进款诚，援青松以示心，指白水而旌 信。是曰贿交，其流二也。
“陆大夫宴喜西都，郭有道人伦东国，公卿贵其籍甚，搢 绅羡其登仙。加以顩颐蹙頞，涕唾流沫，骋黄马之剧谈，纵碧 鸡之雄辩。叙温燠则寒谷成暄，论严苦则春丛零叶，飞沈出其 顾指，荣辱定其一言。于是有弱冠王孙，绮纨公子，道不挂于 通人，声未遒于云阁，攀其鳞翼，丐其馀论，附骐骥之旄端， 轶归鸿于碣石。是曰谈交，其流三也。
“阳舒阴惨，生灵大情，忧合欢离，品物恒性。故鱼以泉 涸而呴沫，鸟因将死而鸣哀。同病相怜，缀河上之悲曲，恐惧 置怀，昭谷风之盛典，斯则断金由于湫隘，刎颈起于苫盖。是 以伍员濯溉于宰嚭，张王抚翼于陈相。是曰穷交，其流四也。
“驰鹜之俗，浇薄之伦，无不操权衡，执纤纩，衡所以揣 其轻重，纩所以属其鼻息。若衡不能举，纩不能飞，虽颜、冉 龙翰凤鶵，曾、史兰熏雪白，舒、向金玉泉海，卿、云黼黻河 汉，视若游尘，遇同土梗，莫肯费其半菽，罕有落其一毛。若 衡重锱铢，纩微彯撇，虽共工之搜慝，驩兜之掩义，南荆之跋 扈，东陵之巨猾，皆为匍匐委蛇，折枝舐痔。金膏翠羽将其意， 脂韦便辟导其诚。故轮盖所游，必非夷、惠之室，包苴所入， 实行张、霍之家。谋而后动，芒豪寡忒。是曰量交，其流五也。
“凡斯五交，义同贾鬻，故桓谭譬之于阛阓，林回谕之于 甘醴。夫寒暑递进，盛衰相袭，或前荣而后悴，或始富而终贫， 或初存而末亡，或古约而今泰。回圈翻覆，迅若波澜，此则徇 利之情未尝异，变化之道不得一。由是观之，张、陈所以凶终， 萧、朱所以隙末，断焉可知矣。而翟公方规规然勒门以箴客， 何所见之晚乎？然因此五交，是生三衅：败德殄义，禽兽相若， 一衅也；难固易携，雠讼所聚，二衅也；名陷饕餮，贞介所羞， 三衅也。古人知三衅之为梗，惧五交之速尤，故王丹威子以榎 楚，朱穆昌言而示绝，有旨哉！有旨哉！
“近世有乐安任昉，海内髦杰，早绾银黄，夙昭人誉。遒 文丽藻，方驾曹、王，英跱俊迈，联衡许、郭。类田文之爱客， 同郑庄之好贤。见一善则盱衡扼腕，遇一才则扬眉抵掌。雌黄 出其唇吻，朱紫由其月旦。于是冠盖辐凑，衣裳云合，辎𫐌击 𫐕，坐客恒满。蹈其阃阈，若升阙里之堂，入其隩隅，谓登龙 门之阪。至于顾眄增其倍价，翦拂使其长鸣，彯组云台者摩肩， 趋走丹墀者叠迹。莫不缔恩狎，结绸缪。想惠、庄之清尘，庶 羊、左之徽烈。及瞑目东粤，归骸洛浦，穗帐犹悬，门罕渍酒 之彦，坟未宿草，野绝动轮之宾。藐尔诸孤，朝不谋夕，流离 大海之南，寄命瘴疠之地。自昔把臂之英，金兰之友，曾无羊 舌下泣之仁，宁慕郈成分宅之德。呜呼！世路崄歧，一至于此！ 太行孟门，岂云鏩绝。是以耿介之士，疾其若斯，裂裳裹足， 弃之长鹜。独立高山之顶，欢与麋鹿同群，曒曒然绝其雰浊， 诚耻之也，诚畏之也。”到溉见其论，抵几于地，终身恨之。 昉撰杂传二百四十七卷，地记二百五十二卷，文章三十三 卷。东里位尚书外兵郎。
王僧孺字僧孺，东海郯人也。魏卫将军肃八世孙也。曾祖 雅，晋左光禄大夫、仪同三司。祖准之，宋司徒左长史。父延 年，员外常侍，未拜卒。
僧孺幼聪慧，年五岁便机警，初读孝经，问授者曰：“此 书何所述？”曰：“论忠孝二事。”僧孺曰：“若尔，愿常读 之。”又有馈其父冬李，先以一与之，僧孺不受，曰：“大人 未见，不容先尝。”七岁能读十万言，及长笃爱坟籍。家贫， 常佣书以养母，写毕讽诵亦了。
仕齐为太学博士，尚书仆射王晏深相赏好。晏为丹阳尹， 召补功曹，使撰东宫新记。司徒竟陵王子良开西邸，招文学， 僧孺与太学生虞羲、丘国宾、萧文琰、丘令楷、江洪、刘孝孙 并以善辞藻游焉。而僧孺与高平徐夤俱为学林。文惠太子欲以 为宫僚，乃召入直崇明殿。会薨，出为晋安郡丞，仍除候官令。 建武初举士，为始安王遥光所荐，除仪曹郎，迁书侍御史，出 为钱唐令。初僧孺与乐安任昉遇于竟陵王西邸，以文学会友， 及将之县，昉赠诗曰：“唯子见知，唯馀知子，观行视言，要 终犹始。敬之重之，如兰如芷，形应影随，曩行今止。百行之 首，立人斯着，子之有之，谁毁谁誉。修名既立，老至何遽， 谁其执鞭，吾为子御。刘略班艺，虞志荀录，伊昔有怀，交相 欣勖。下帷无倦，升高有属，嘉尔晨登，惜馀夜烛。”其为士 友推重如此。
梁天监初，除临川王后军记室，待诏文德省。出为南海太 守。南海俗杀牛，曾无限忌，僧孺至便禁断。又外国舶物、高 凉生口岁数至，皆外国贾人以通货易。旧时州郡就市，回而即 卖，其利数倍，历政以为常。僧孺叹曰：“昔人为蜀部长史， 终身无蜀物，吾欲遗子孙者，不在越装。”并无所取。视事二 岁，声绩有闻。诏征将还，郡中道俗六百人诣阙请留，不许。 至，拜中书侍郎，领着作，复直文德省。撰起居注、中表簿， 迁尚书左丞，俄兼御史中丞。僧孺幼贫，其母鬻纱布以自业， 尝携僧孺至市，道遇中丞卤簿，驱迫坠沟中。及是拜日，引驺 清道，悲感不自胜。顷之即真。
时武帝制春景明志诗五百字，敕沈约以下辞人同作，帝以 僧孺为工。历少府卿，尚书吏部郎，参大选，请谒不行。出为 仁威南康王长史、兰陵太守，行府、州、国事。初，帝问僧孺 妾媵之数，对曰：“臣室无倾视。”及在南徐州，友人以妾寓 之，行还，妾遂怀孕。为王典签汤道湣所纠，逮诣南司，坐免 官，久之不调。友人庐江何炯犹为王府记室，僧孺乃与炯书以 见其意。后为安成王参军事，镇右中记室参军。
僧孺工属文，善楷隶，多识古事。侍郎全元起欲注素问， 访以砭石。僧孺答曰：“古人当以石为针，必不用铁。说文有 此砭字，许慎云：‘以石刺病也。’东山经：‘高氏之山多针石。’ 郭璞云：‘可以为砭针。’春秋：‘美疢不如恶石。’服子慎注云： ‘石，砭石也。’季世无复佳石，故以铁代之尔。”
转北中郎谘议参军，入直西省，知撰谱事。先是，尚书令 沈约以为“晋咸和初，苏峻作乱，文籍无遗。后起咸和二年以 至于宋，所书并皆详实，并在下省左户曹前厢，谓之晋籍，有 东西二库。此籍既并精详，实可宝惜，位宦高卑，皆可依案。 宋元嘉二十七年，始以七条征发，既立此科，人奸互起，伪状 巧籍，岁月滋广。以至于齐，患其不实，于是东堂校籍，置郎 令史以掌之。竞行奸货，以新换故，昨日卑细，今日便成士流。 凡此奸巧，并出愚下，不辨年号，不识官阶。或注隆安在元兴 之后，或以义熙在宁康之前。此时无此府，此时无此国。元兴 唯有三年，而猥称四、五，诏书甲子，不与长历相应。校籍诸 郎亦所不觉，不才令史固自忘言。臣谓宋、齐二代，士庶不分， 杂役减阙，职由于此。窃以晋籍所馀，宜加宝爱 ”。武帝以是 留意谱籍，州郡多离其罪，因诏僧孺改定百家谱。始晋太元中， 员外散骑侍郎平阳贾弼笃好簿状，乃广集众家，大搜群族，所 撰十八州一百一十六郡，合七百一十二卷。凡诸大品，略无遗 阙，藏在秘阁，副在左户。及弼子太宰参军匪之、匪之子长水 校尉深世传其业。太保王弘、领军将军刘湛并好其书。弘日对 千客，不犯一人之讳。湛为选曹，始撰百家以助铨序，而伤于 寡略。齐卫将军王俭复加去取，得繁省之衷。僧孺之撰，通范 阳张等九族以代雁门解等九姓。其东南诸族别为一部，不在百 家之数焉。普通二年卒。
僧孺好坟籍，聚书至万馀卷，率多异本，与沈约、任昉家 书埒。少笃志精力，于书无所不睹，其文丽逸，多用新事，人 所未见者，时重其富博。集十八州谱七百一十卷；百家谱集抄 十五卷；东南谱集抄十卷；文集三十卷，两台弹事不入集，别 为五卷；及东宫新记并行于世。
虞羲字士光，会稽余姚人，盛有才藻，卒于晋安王侍郎。 丘国宾，吴兴人，以才志不遇，着书以讥扬雄。萧文琰，兰陵 人。丘令楷，吴兴人。江洪，济阳人。竟陵王子良尝夜集学士， 刻烛为诗，四韵者则刻一寸，以此为率。文琰曰：“顿烧一寸 烛，而成四韵诗，何难之有。”乃与令楷、江洪等共打铜钵立 韵，响灭则诗成，皆可观览。刘孝孙，彭城人，博学通敏，而 仕多不遂，常叹曰：“古人或开一说而致卿相，立谈间而降白 璧，书籍妄耳。”徐夤，高平人，有学行。父荣祖位秘书监， 尝有罪系狱，旦日原之，而发皓白。齐武问其故，曰：“臣思 愆于内，而发变于外。”当时称之。
论曰：二汉求士，率先经术，近代取人，多由文史。观江、 任之所以效用，盖亦会其时焉。而淹实先觉，加之以沈静；昉 乃旧恩，持之以内行。其所以名位自毕，各其宜乎。僧孺硕学， 而中年遭踬，非为不遇，斯乃穷通之数也。
