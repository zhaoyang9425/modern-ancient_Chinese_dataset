胡颖 徐度 杜棱 周铁武 程灵洗 沈恪 陆子隆 钱道戢
骆文牙 孙玚 徐世谱 周敷 荀朗 周炅 鲁悉达
萧摩诃 任忠 樊毅
梁承圣初，元帝授颖罗州刺史，封汉阳县侯。寻除豫章内 史，随武帝镇京口。齐遣郭元建出东关，武帝令颖率府内骁勇 随侯瑱，于东关大破之。后从武帝袭王僧辩，又随周文育于吴 兴讨杜龛。武帝受禅，兼左卫将军。
天嘉元年，除散骑常侍，吴兴太守。卒官，谥曰壮。二年， 配享武帝庙庭。子六同嗣。
徐度字孝节，安陆人也。少倜傥，不拘小节。及长，姿貌 瑰伟，嗜酒好博，恒使僮仆屠酤为事。
初从梁始兴内史萧介征诸山洞，以骁勇闻。陈武帝征交址， 乃委质焉。侯景之乱，武帝克广州，平蔡路养，破李迁仕，计 画多出于度。侯景平后，追录前后战功，封广德县侯。
武帝镇朱方，除兰陵太守。武帝遣衡阳献王往荆州，度率 所领从焉。江陵覆亡，间行东归。
武帝东讨杜龛，奉敬帝幸京口，以度领宿卫，并知留府事。 徐嗣徽、任约等来寇，武帝与敬帝还都，时贼已据石头，使度 顿军于冶城寺。明年，嗣徽等又引齐寇济江，度随众军破之于 北郊坛。以功除郢州刺史，兼领吴兴太守。
文帝即位，累迁侍中、中抚将军、开府仪同三司，进爵为 公。天嘉元年，以平王琳功，改封湘东郡公。及太尉侯瑱薨于 湘州，以度代瑱为都督、湘州刺史。秩满，复为侍中、中军大 将军。文帝崩，度预顾命，许以甲仗五十人入殿省。废帝即位， 进位司空。薨，赠太尉，谥曰忠肃。太建四年，配享武帝庙庭。 子敬成嗣。
敬成幼聪慧，好读书。起家着作佐郎。永定元年，领度所 部士卒，随周文育、侯安都征王琳，于沌口败绩，为琳所絷。 二年，随文育、安都得归。父度为吴郡太守，以敬成监郡。
光大元年，为巴州刺史。寻为水军，随吴明彻平华皎。二 年，以父忧去职。寻起为南豫州刺史，袭爵湘东郡公。
太建五年，除吴兴太守。随都督吴明彻北讨，出秦郡，别 遣敬成为都督，乘金翅自欧阳引埭溯江，由广陵，齐人皆城守， 弗敢出。自繁梁湖下淮，克淮阴、山阳、盐城三郡，仍进克郁 洲。进号壮武将军，镇朐山。坐于军中辄科订，并诛新附者， 免官。寻除安州刺史，镇宿预。卒，谥曰思。子敞嗣。
杜棱字雄盛，吴郡钱唐人也。少落泊，不为时知。颇涉书 传。游岭南，事梁广州刺史新渝侯萧映。映卒，从陈武帝，平 蔡路养、李迁仕皆有功。梁元帝承制，授石州刺史、上陌县侯。
侯景平后，武帝镇朱方，以棱监义兴、琅邪二郡。武帝谋 诛王僧辩，引棱与侯安都等共议，棱难之。武帝惧其泄己，乃 以手巾绞棱，棱闷绝于地，因闭于别室。军发，召与同行。及 僧辩平后，武帝东征杜龛等，留棱与安都居守。徐嗣徽、任约 引齐师济江，攻台城，安都与棱随方抗拒，未尝解带。贼平， 以功除右卫将军、丹阳尹。
永定元年，位侍中、中领军。武帝崩，文帝在南皖。时内 无嫡嗣，外有强敌，侯瑱、侯安都、徐度等并在军中，朝廷宿 将，唯棱在都，独典禁兵，乃与蔡景历等秘不发丧，奉迎文帝。 文帝即位，迁领军将军，以预建立功，改封永城县侯，位丹阳 尹。废帝即位，加特进、侍中。光大元年，解尹，量置佐史， 给扶。 太建元年，出为吴兴太守。二年，征为侍中。寻加特进、 护军将军。三年，以公事免侍中、护军。四年，复为侍中、右 光禄大夫，将军、佐史、扶并如故。
棱历事三帝，并见恩宠。末年不预征役，优游都下。顷之， 卒于官。赠开府仪同三司，谥曰成，配享武帝庙庭。子安世嗣。
周铁武，不知何许人也。语音伧重，膂力过人，便马槊。 事梁河东王萧誉，以勇敢闻。誉为湘州，以为临蒸令。侯景之 乱，梁元帝遣世子方等伐誉，誉拒战，大捷，方等死，铁武功 最。及王僧辩讨誉，于阵获之，将烹焉，铁武呼曰：“侯景未 灭，奈何杀壮士！”僧辩奇其言，宥之，还其麾下 。及侯景西 上，铁武从僧辩克任约，获宋子仙，每战有功。元帝承制，授 潼州刺史，封沌阳县子。又从僧辩定建邺，降谢答仁，平陆纳 于湘州，录前后功，进爵为侯。
陈武帝诛僧辩，铁武率所部降，因复其本职。徐嗣徽引齐 寇度江，铁武破其水军。嗣徽平，迁太子左卫率。寻随周文育 拒萧勃，文育命铁武偏军袭勃，禽勃前军欧阳頠。又随文育西 征王琳于沌口，败绩，与文育、侯安都并为琳所禽。琳见诸将 与语，唯铁武辞气不屈，故琳尽宥文育之徒，独铁武见害。赠 侍中、护军。天嘉五年，文帝又诏配食武帝庙庭 。子瑜嗣。 程灵洗字玄涤，新安海宁人也。少以勇力闻，步行日二百 里，便骑善游，素为乡里畏伏。侯景之乱，据黟、歙聚徒以拒 景。景军据有新安，新安太守湘西乡侯萧隐奔依灵洗，灵洗奉 以主盟。梁元帝授灵洗谯州刺史资，领新安太守，封巴丘县侯。 后助王僧辩镇防。
及武帝诛僧辩，灵洗率所领来援，其夜力战于石头西门， 武帝军不利，遣使招喻，久之乃降，帝深义之。授兰陵太守， 仍助防京口。及平徐嗣徽，灵洗有功，除南丹阳太守，封遂安 县侯。后随周文育西讨王琳，军败，为琳所拘。寻与侯安都等 逃归。累迁太子左卫率。
武帝崩，王琳前军东下，灵洗于南陵破之，虏其兵士，并 获青龙十馀乘。以功授都督、南豫州刺史。侯瑱等败王琳于栅 口，灵洗逐北，据有鲁山。征为左卫将军。天嘉四年，周迪重 寇临川，以灵洗为都督，自鄱阳别道击之，迪又走山谷间。迁 中护军，出为都督、郢州刺史。
废帝即位，进号云麾将军。华皎之反，遣使招灵洗，灵洗 斩皎使以闻。朝廷深嘉其忠，因推心待之，使其子文季领水军 助防。时周将元定率步骑二万助皎，围灵洗，灵洗婴城固守。 及皎败，乃出军蹑定，定不获济江，以其众降。因进攻，克周 沔州，禽其刺史裴宽。以功改封重安县公。
灵洗性严急，御下甚苛刻，士卒有小罪，必以军法诛之。 号令分明，与士卒同甘苦，众亦以此德之。性好播植，躬勤耕 稼，至于水陆所宜，刈获早晚，虽老农不能及也。妓妾无游手， 并督之纺绩。至于散用赀财，亦弗俭吝。卒，赠镇西将军、开 府仪同三司，谥曰忠壮。太建四年，配享武帝庙庭。子文季嗣。 文季字少卿，幼习骑射，多干略，果决有父风。灵洗与周 文育、侯安都等败于沌口，为王琳所执，武帝召陷贼诸将子弟 厚遇之，文季最有礼容，深见赏。
文帝嗣位，除宣惠始兴王府限内中直兵参军。累迁临海太 守。后乘金翅助父镇郢城。华皎平，灵洗及文季并有扞御之功。 及灵洗卒，文季尽领其众。起为超武将军，仍助防郢州。
文季性至孝，虽军旅夺礼，而毁瘠甚至。服阕，袭封重安 县公。随都督章昭达率军往荆州征梁。梁人与周军多造舟舰， 置于青泥水中，昭达遣文季共钱道戢尽焚其舟舰。既而周兵大 出，文季仅以身免。以功加通直散骑常侍。
太建五年，都督吴明彻北讨，至秦郡。秦郡前江浦通涂水， 齐人并下大柱为杙，栅水中。文季乃前领骁勇，拔开其栅，明 彻率大军自后而至，攻克秦郡。又别遣文季攻泾州，屠其城。 进拔盱眙。仍随明彻围寿阳。文季临事谨饬，御下严整，前后 所克城垒，率皆迮水为堰，土木之功，动逾数万。置阵役人， 文季必先于诸将，夜则早起，迄暮不休，军中莫不服其勤干。 每战为前锋，齐军深惮之，谓为程彪。以功除散骑常侍，带新 安内史。累迁北徐州刺史，加都督。
后随明彻北侵，军败，为周所囚，仍授开府仪同三司。十 一年，自周逃归，至涡阳，为边吏执送长安，死于狱。是时既 与周绝，不之知。至德元年，后主知之，赠散骑常侍。又诏伤 其废绝，降封重安县侯，以子响袭封。
沈恪字子恭，吴兴武康人也。深沈有干局。梁新渝侯萧映 之为广州，兼映府中兵参军。陈武帝与恪同郡，情好甚昵。萧 映卒后，武帝南讨李贲，仍遣妻子附恪还乡。寻补东宫直后。 以岭南勋，除员外散骑侍郎。仍令总集宗从子弟。
侯景围台城，起东西二土山以逼城，城内亦作土山应之， 恪为东土山主，昼夜拒战。以功封东兴侯。及城陷，间行归乡。 武帝讨景，遣使报恪，恪于东起兵相应。贼平后，授都军副。
及武帝谋讨王僧辩，恪预其事。武帝使文帝还长城立栅备 杜龛，使恪还武康招集兵众。及僧辩诛，龛果遣副将杜泰袭文 帝于长城，恪时已出县，诛龛党与。武帝寻遣周文育来援长城， 文育至，泰乃走。及龛平，文帝袭东扬州刺史张彪，以恪监吴 兴郡。
武帝受禅，时恪自吴兴入朝，武帝使中书舍人刘师知引恪， 令勒兵入，因卫敬帝如别宫。恪排闼入见武帝，叩头谢曰 ： “恪身经事萧家来,今日不忍见此事，分受死耳，决不奉命。” 武帝嘉其意，不复逼，更以荡主王僧志代之。
帝践阼，除吴兴太守。永定三年，除散骑常侍、会稽太守。 历事文帝及废帝，累迁护军将军。至宣帝即位，除平越中郎将、 都督、广州刺史。恪未至岭，前刺史欧阳纥举兵拒崄，不得进。 朝廷遣司空章昭达讨平纥，乃得入州。兵荒之后，所在残毁， 恪绥怀安辑，被以恩惠，岭表赖之。后主即位，为特进、金紫 光禄大夫。卒，谥曰光。子法兴嗣。
陆子隆字兴世，吴郡人也。祖敞之，梁嘉兴令。父悛，封 氏令。
子隆少慷慨，有志功名。侯景之乱，于乡里聚徒。时张彪 为吴郡太守，引为将帅，仍随彪徙镇会稽。及文帝讨彪，彪将 沈泰、吴宝真、申缙等皆降，而子隆力战败绩。文帝义之，复 使领其部曲。
文帝嗣位，子隆领甲仗宿卫。封益阳县子，累迁庐陵太守。 周迪据临川反，子隆随章昭达讨迪，迪退走，因随昭达讨陈宝 应。晋安平，子隆功最，迁武州刺史，改封朝阳县伯。
华皎据湘州反，以子隆居其心腹，皎深患之，频遣使招， 子隆不从，攻又不克。及皎败于郢州，子隆出兵袭其后，因与 大军相会。进爵为侯。寻迁都督、荆州刺史。荆州新置，居公 安，城池未固，子隆修立城郭，绥集夷夏，甚得人和，号为称 职。吏人诣阙求立碑颂美功绩，诏许之。卒，谥威。子之武嗣。
之武年十六，领其旧军。后为弘农太守，乃隶吴明彻，于 吕梁军败逃归，为人所害。
子隆弟子才，亦有干略。从子隆征讨有功，除始平太守， 封始康县子。卒于信州刺史。
钱道戢字子韬，吴兴长城人也。父景深，梁汉寿令。道戢 少以孝行着闻，及长，颇有材干，陈武帝微时，以从妹妻焉。 武帝辅政，道戢随文帝平张彪于会稽，以功拜东徐州刺史，封 永安县侯。
天嘉元年，为临海太守。侯安都之讨留异，道戢帅军出松 阳以断其后。异平，以功拜都督、衡州刺史，领始兴内史。后 与章昭达讨欧阳纥，纥平，除左卫将军。
太建二年，又随昭达征江陵，以功加散骑常侍。后为都督、 郢州刺史。与仪同黄法奭攻下历阳，因以道戢镇之。卒官，谥 曰肃。子邈嗣。
骆文牙字旗门，吴兴临安人也。父裕，梁鄱阳嗣王中兵参 军事。文牙年十二，宗人有善相者，云：“此郎容貌非常，必 将远致。”梁太清末，陈文帝避地临安，文牙母陈，睹帝仪表， 知非常人，宾待甚厚。及帝为吴兴太守，引文牙为将帅。从平 杜龛、张彪，勇冠众军。
文帝即位，封临安县侯，位越州刺史。初，文牙母卒，时 兵荒，至是始葬，诏赠临安国太夫人，谥曰恭。
太建八年，文牙累迁散骑常侍，入直殿省。十年，授丰州 刺史。至德二年卒，赠广州刺史。子义嗣。
孙玚字德琏，吴郡吴人也。父修道，梁中散大夫，以雅素 知名。玚少倜傥，好谋略，博涉经史，尤便书翰。仕梁为邵陵 王中兵参军事。太清之难，授假节、宣猛将军、军主。王僧辩 之讨侯景也，王琳为前军，琳与玚亲娅，乃表荐为宜都太守。 后以军功封富阳侯。敬帝立，累迁巴州刺史。
及陈武帝受禅，王琳立梁永嘉王萧庄于郢州，征玚为少府 卿，仍徙都督、郢州刺史，总留府之任。周遣大将军史宁乘虚 攻之，玚兵不满千人，乘城拒守，周兵不能克。及闻大军败王 琳，乘胜而进，周兵乃解，玚于是尽有中流之地。既而遣使奉 表归陈。
天嘉元年，授湘州刺史，封定襄县侯。玚怀不自安，乃固 请入朝，征为侍中、领军将军。未拜，文帝谓曰：“昔朱买臣 愿为本郡，卿岂有意乎？”改授吴郡太守，给鼓吹一部。秩满， 征拜散骑常侍、中护军。及留异反，据东阳，诏玚督舟师进讨。 异平，迁镇右将军。顷之，出为建安太守。
太建四年，为都督、荆州刺史，出镇公安，为邻境所惮。 居职六年，以公事免。及吴明彻军败吕梁，诏授都督缘江水陆 诸军事。寻授都督、郢州刺史。
十二年，坐疆埸交通抵罪。后主嗣位，复爵邑。历位度支 尚书，侍中，祠部尚书。后主频幸其宅，赋诗述勋德之美。迁 五兵尚书，领左军将军，侍中如故。祯明元年，卒官，谥曰桓。
玚事亲以孝闻，于诸弟甚笃睦。性通泰，有财散之亲友。 居家颇失于侈，家庭穿筑，极林泉之致，歌锺舞女，当世罕俦。 宾客填门，轩盖不绝。及出镇郢州，乃合十馀船为大舫，于中 立亭池，植荷芰，每良辰美景，宾僚并集，泛长江而置酒，亦 一时之胜赏焉。常于山斋设讲肆，集玄儒之士，冬夏资奉，为 学者所称。而处己率易，不以名位骄物。时兴皇寺慧朗法师该 通释典，玚每造讲筵，时有抗论，法侣莫不倾心。又巧思过人， 为起部尚书，军国器械，多所创立。有鉴识，男女婚姻，皆择 素贵。及卒，尚书令江总为之铭志，后主又题铭后四十字，遣 左户尚书蔡征就宅宣敕镌之。其词曰：“秋风动竹，烟水惊波。 几人樵径，何处山阿。今时日月，宿昔绮罗。天长路远，地久 灵多。功臣未勒，此意如何。”时论以为荣。
玚二十一子，第二子训颇知名，位高唐太守，陈亡入隋。
徐世谱字兴宗，巴东鱼复人也。世居荆州为主帅，征伐蛮 蜒。至世谱尤勇敢，有膂力，善水战。梁元帝之为荆州刺史， 世谱将领乡人事焉。
侯景之乱，因预征讨，累迁至员外散骑常侍。寻领水军， 从司徒陆法和与景战于赤亭湖。时景军甚盛，世谱乃别造楼船、 拍舰、火舫、水车以益军势。将战，又乘大舰居前，大败景军， 禽景将任约。景退走，因随王僧辩攻郢州，世谱复乘大舰临其 仓门，贼将宋子仙据城降。以功除信州刺史，封鱼复县侯。仍 随僧辩东下，恒为军锋。景平，以衡州刺史资，领河东太守。
西魏攻荆州，世谱镇马头岸，据有龙洲。元帝授侍中、都 督江南诸军事、镇南将军、护军将军。魏克江陵，世谱东下依 侯瑱。
绍泰元年，征为侍中、左卫将军。陈武帝之拒王琳，其水 战之具，悉委世谱。世谱性机巧，谙解旧法，所造器械，并随 机损益，妙思出人。
永定二年，迁护军将军。文帝即位，历特进、右光禄大夫。 以疾失明，谢病不朝。卒，谥曰桓。
周敷字仲远，临川人也。为郡豪族。敷形貌眇小，如不胜 衣，胆力劲果，超出时辈。性豪侠，轻财重士，乡党少年任气 者咸归之。
侯景之乱，乡人周续合众以讨贼为事，梁内史始兴蕃王萧 毅以郡让续，续所部有欲侵掠毅者，敷拥护之，亲率其党，捍 送至豫章。时梁观宁侯萧永、长乐侯萧基、丰城侯萧泰避难流 寓，闻敷信义，皆往依之。敷湣其危惧，屈体崇敬，厚加给恤， 送之西上。俄而续部下将帅争权，杀续以降周迪。迪素无簿阀， 又失众心，倚敷族望，深求交结。敷未能自固，事迪甚恭，迪 大凭仗之。迪据临川之工塘，敷镇临川故郡。侯景平，梁元帝 授敷宁州刺史，封西丰县侯。
陈武帝受禅，王琳据有上流，馀孝顷与琳党李孝钦等共围 周迪，敷助于迪，迪禽孝顷等，敷功最多。熊昙朗之杀周文育， 据豫章，将兵袭敷，敷大破之。昙朗走巴山郡，敷因与周迪、 黄法奭等进兵屠之。王琳平，授散骑常侍、豫章太守。时南江 酋帅，并顾恋巢窟，唯敷独先入朝。天嘉二年，诣阙，进号安 西将军，令还镇豫章。周迪以敷素出己下，超致显达，深不平， 乃举兵反，遣弟方兴袭敷，敷大破之。仍从都督吴明彻攻破迪， 禽方兴。再迁都督、南豫州刺史。迪又收馀众袭东兴，文帝遣 都督章昭达征迪，敷又从军。至定川县与迪相对，迪绐敷求还 朝，欲立盟，敷许之。方登坛，为迪所害。谥曰脱。子智安嗣， 位至太仆卿。
荀朗字深明，颍川颍阴人也。祖延祖，梁颍川太守。父伯 道，卫尉卿。
朗少慷慨，有将帅大略。侯景之乱，据巢湖，无所属。台 城陷没后，梁简文帝密诏授朗豫州刺史，令与外蕃讨景。景使 仪同宋子仙、任约等频征之，不能克。时都下饥，朗更招致部 曲，众至数万。侯景败于巴陵，朗截破其后军。景平后，又别 破齐将郭元建于踟蹰山。及魏克荆州，陈武帝入辅，齐遣萧轨、 东方老等来寇，据石头，朗自宣城来赴，与侯安都等大破之。
武帝受禅，赐爵兴宁县侯，以朗兄昂为左卫将军，弟晷为 太子右卫率。武帝崩，宣太后与舍人蔡景历秘不发丧，朗弟晓 在都微知之，谋率其家兵袭台。事觉，景历杀晓，仍系其兄弟。 文帝即位，并释之。因厚抚朗，令与侯安都等拒王琳。琳平， 迁都督、合州刺史。卒，谥曰壮。子法尚嗣。
法尚少俶傥，有文武干略。祯明中，为都督、郢州刺史。 及隋军济江，法尚降。入隋，历邵、观、绵、丰四州刺史，巴 东、敦煌二郡太守。
周炅字文昭，汝南安成人也。祖强，齐梁州刺史。父灵起， 梁庐、桂二州刺史，保城县侯。
炅少豪侠任气，有将帅才。梁太清元年，为弋阳太守。侯 景之乱，元帝承制改授西阳太守，封西陵县伯。以军功累迁都 督、江州刺史，进为侯。陈武帝践阼，王琳拥据上流，炅以州 从之。后为侯安都所禽，送都。文帝释之，授定州刺史，带西 阳、武昌二郡太守。
太建五年，为都督、安州刺史，改封龙源县侯。其年，随 都督吴明彻北讨，所向克捷，一月之中，获十二城。败齐尚书 左丞陆骞军。进攻巴州，克之。于是江北诸城及谷阳土人，并 诛其渠帅以城降。进号和戎将军。仍敕追炅入朝。
后梁定州刺史田龙升以城降，诏以为定州刺史，封赤亭王。 及炅入朝，龙升以江北六州七镇叛入于齐，齐遣历阳王高景安 应之。于是令炅为江北道大都督，总统众军以讨龙升，斩之， 尽复江北之地。进号平北将军。卒于官，赠司州刺史，改封武 昌郡公，谥曰壮。
鲁悉达字志通，扶风郿人也。祖斐，齐衡州刺史、阳塘侯。 父益之，梁云麾将军、新蔡义阳二郡太守。
悉达幼以孝闻。侯景之乱，纠合乡人保新蔡，力田蓄谷。 时兵荒，都下及上川饿死者十八九，有得存者，皆携老幼以归 焉，悉达所济活者甚众。招集晋熙等五郡，尽有其地。使其弟 广达领兵随王僧辩讨平侯景。梁元帝授北江州刺史。
敬帝即位，王琳据有上流，留异、馀孝顷、周迪等所在蜂 起，悉达抚绥五郡，甚得人和。琳授悉达镇北将军，陈武帝亦 遣赵知礼授征西将军、江州刺史，悉达两受之，迁延顾望。武 帝遣安西将军沈泰潜师袭之，不能克。齐遣行台慕容绍宗来攻 郁口诸镇，悉达与战，大败齐军，绍宗仅以身免。王琳欲图东 下，以悉达制其中流，遣使招诱，悉达终不从。琳不得下，乃 连结于齐，齐遣清河王高岳助之。会裨将梅天养等惧罪，乃引 齐军入城，悉达勒麾下数千人济江而归武帝 。帝见之喜曰 ： “来何迟也。”授北江州刺史，封彭泽县侯。
悉达虽仗气任侠，不以富贵骄人。雅好词赋，招礼贤才， 与之赏会。文帝即位，迁吴州刺史。遭母忧，哀毁过礼，因遘 疾卒，谥孝侯。子览嗣。弟广达。
广达字遍览，少慷慨，志立功名，虚心爱士，宾客自远而 至。时江表将帅各领部曲，动以千数，而鲁氏尤为多。仕梁为 平南当阳公府中兵参军。侯景之乱，与兄悉达聚众保新蔡。梁 元帝承制授晋州刺史。王僧辩之讨侯景，广达出境候接，资奉 军储。僧辩谓沈炯曰：“鲁晋州亦是王师东道主人。”仍率众 随僧辩。景平，加员外散骑常侍。
陈武受禅，授东海太守。后代兄悉达为吴州刺史，封中宿 县侯。光大元年，迁南豫州刺史。华皎称兵上流，诏司空淳于 量进讨。军至夏口，见皎舟师强盛，莫敢进。广达首率骁勇， 直冲贼军。广达堕水，沈溺久之，因救获免。皎平，授巴州刺 史。
太建初，与仪同章昭达入峡口，招定安蜀等诸州镇。时周 图江左，大造舟舰于蜀，并运粮青泥，广达与钱道戢等将兵掩 袭，纵火焚之，仍还本镇。广达为政简要，推诚任下，吏人便 之。及秩满，皆诣阙表请，于是诏申二年。
五年众军北伐，略淮南旧地，广达与齐军会于大岘，大破 之，斩其敷城王张元范。进克北徐州。仍授北徐州刺史。十年， 授都督、合州刺史。
十一年，周将梁士彦围寿春，诏遣中领军樊毅、左卫将军 任忠等分部趣阳平、秦郡，广达率众入淮为掎角以击之。周军 攻陷豫、霍二州，南北兖、晋等各自拔，诸将并无功，尽失淮 南之地，广达因免官，以侯还第。
十二年，与南豫州刺史樊毅北讨，克郭默城。寻授平西将 军、都督郢州以上七州诸军事，顿兵江夏。周安州总管元景山 征江外，广达命偏师击走之。
至德二年，为侍中，改封绥越郡公。寻为中领军。及贺若 弼进军锺山，广达于白土冈置阵，与弼旗鼓相对。广达躬擐甲 胄，手执桴鼓，率励敢死而进，隋军退走。如是者数四。及弼 乘胜至宫城，烧北掖门，广达犹督馀兵苦战不息。会日暮，乃 解甲，面台再拜恸哭。谓众曰：“我身不能救国，负罪深矣。” 士卒皆涕泣歔欷，于是就执。
祯明三年，依例入隋。广达追怆本朝沦覆，遘疾不疗，寻 以愤慨卒。尚书令江总抚柩恸哭，乃命笔题其棺头，为诗曰： “黄泉虽抱恨，白日自留名，悲君感义死，不作负恩生。”又 制广达墓铭，述其忠概。
初，隋将韩擒济江，广达长子世真在新蔡，乃与其弟世雄 及所部奔擒，擒遣使致书招广达。广达时屯兵都下，乃自劾廷 尉请罪，后主谓曰：“世真虽异路中大夫，公国之重臣，吾所 恃赖，岂得自同嫌疑之间乎？”加赐黄金，即日还营。
广达有队主杨孝辩，时从广达在军中，力战陷阵，其子亦 随孝辩挥刀杀隋兵十馀人，力穷，父子俱死。
萧摩诃字元胤，兰陵人也。父谅，梁始兴郡丞。摩诃随父 之郡，年数岁而父卒，其姊夫蔡路养时在南康，乃收养之。稍 长，果毅有勇力。
侯景之乱，陈武帝赴援建邺，路养起兵拒武帝，摩诃时年 十三，单骑出战，军中莫有当者。及路养败，摩诃归侯安都， 常从征讨，安都遇之甚厚。及任约、徐嗣徽引齐兵为寇，武帝 遣安都北拒齐军于锺山龙尾及北郊坛。安都谓摩诃曰：“卿骁 勇有名，千闻不如一见。”摩诃对曰：“今日令公见之。”及 战，安都坠马被围，摩诃独骑大呼，直冲齐军，齐军稍解去， 安都乃免。以平留异、欧阳纥功，累迁巴山太守。
太建五年，众军北伐，摩诃随都督吴明彻济江攻秦郡。时 齐遣大将尉破胡等率众十万来援，其前队有“苍头”、“犀角 “、“大力”之号，皆身长八尺，膂力绝伦，其锋甚锐。又有 西域胡，妙于弓矢，弦无虚发，众军尤惮之。及将战，明彻谓 摩诃曰：“若殪此胡，则彼军夺气，君有关、张之名，可斩颜 良矣。”摩诃曰：“愿得识其形状。”明彻乃召降人有识胡者， 云胡绛衣，桦皮装弓，两端骨弭。明彻遣人觇伺，知胡在阵， 仍自酌酒饮摩诃。摩诃饮讫，驰马冲齐军，胡挺身出阵前十馀 步，彀弓未发，摩诃遥掷铣鋧，正中其额，应手而仆。齐军“ 大力”十余人出战，摩诃又斩之，于是齐师退走。以功封廉平 县伯。寻进为侯，位太仆卿。又随明彻进围宿预，击走齐将王 康得，以功除晋熙太守。
九年，明彻进军吕梁，与齐大战，摩诃率七骑先入，手夺 齐军大旗，齐众大溃。以功授谯州刺史。
及周武帝灭齐，遣其将宇文忻争吕梁。忻时有精骑数千， 摩诃领十二骑，深入周军，从横奋击，斩馘甚众。及周遣大将 王轨来赴，结长围连锁于吕梁下流，断大军还路。摩诃谓明彻 曰：“闻轨始锁下流，其两头筑城，今尚未立，公若见遣击之， 彼必不敢相拒。彼城若立，则吾属虏矣。”明彻奋髯曰：“搴 旗陷阵，将军事也；长算远略，老夫事也。”摩诃失色而退。 一旬之中，水路遂断，周兵益至。摩诃又请曰：“今求战不得， 进退无路，若潜军突围，未足为耻。愿公率步卒乘马舆徐行， 摩诃驱驰前后，必使公安达京邑。”明彻曰：“弟计乃良图也。 然老夫受脤专征，今被围逼，惭置无地。且步军既多，吾为总 督，必须身居其后，相率兼行，弟马军宜须在前。”摩诃因夜 发，选精骑八千，率先冲突，自后众骑继焉。比旦，达淮南。 宣帝征还，授右卫将军。
及宣帝崩，始兴王叔陵于殿内手刃后主，遂奔东府城。摩 诃入受敕，乃率马步数百趣东府城，斩之。以功授车骑大将军， 封绥建郡公。叔陵素所蓄聚金帛累巨万，后主悉以赐之。改授 侍中、骠骑大将军、左光禄大夫。旧制三公黄合听事置鸱尾。 后主特诏摩诃开黄合，门施行马，听事寝堂，并置鸱尾。仍以 其女为皇太子妃。
会隋总管贺若弼镇广陵，后主委摩诃御之，授南徐州刺史。 祯明三年元会，征摩诃还朝，弼乘虚济江，袭京口。摩诃请率 兵逆战，后主不许。及弼进锺山，摩诃又曰：“弼悬军深入， 垒堑未坚，出兵掩袭，必克。”又不许。及将出战，后主谓曰： “公可为我一决。”摩诃曰：“从来行阵，为国为身，今日 之事，兼为妻子。”后主多出金帛赋诸军，以充赏赐。令中领 军鲁广达陈兵白土冈，居众军南，镇东大将军任忠次之，护军 将军樊毅、都官尚书孔范又次之，摩诃军最居北。众军南北亘 二十里，首尾进退不相知。
弼初谓未战，将轻骑登山，望见众军，因驰下置阵。后主 通于摩诃之妻，故摩诃虽领劲兵八千，初无战意，唯鲁广达、 田端以其徒力战。贺若弼及所部行军七总管杨牙、韩洪、员明、 黄昕、张默言、达奚隆、张辩等甲士凡八千人，各勒阵以待之。 弼躬当鲁广达，麾下战死者二百七十三人，弼纵烟以自隐，窘 而复振。陈兵得人头，皆走献后主，求赏金银。弼更趣孔范， 范兵暂交便败走。陈军尽溃，死者五千人。诸门卫皆走，黄昕 驰烧北掖门而入。员明禽摩诃以送弼，弼以刀临颈，词色不挠， 乃释而礼之。
及城平，弼置后主于德教殿，令兵卫守，摩诃请弼曰 ： “今为囚虏，命在斯须,愿一见旧主，死无所恨。”弼哀而许之。 入见后主，俯伏号泣，仍于旧厨取食进之，辞诀而出，守卫者 皆不能仰视。隋文帝闻摩诃抗答贺若弼，曰：“壮士也，此亦 人之所难。”入隋，授开府仪同三司。寻从汉王谅诣并州，同 谅作逆，伏诛，年七十三。
摩诃讷于言，恂恂长者。至于临戎对寇，志气奋发，所向 无前。年未弱冠，随侯安都在京口，性好猎，无日不畋游。及 安都征伐，摩诃功居多。
子世廉，有父风。性至孝，及摩诃凶终，服阙后，追慕弥 切。其父时宾故，脱有所言及，世廉对之，哀恸不自胜，言者 为之歔欷。终身不执刀斧，时人嘉焉。
摩诃有骑士陈智深者，勇力过人，以平叔陵功，为巴陵内 史。摩诃之戮也，其子先已籍没，智深收摩诃尸，手自殡敛， 哀感行路，君子义之。
颍川陈禹，亦随摩诃征讨。聪敏有识量，涉猎经史，解风 角兵书，颇能属文，便骑射，官至王府谘议。
任忠字奉诚，小名蛮奴，汝阴人也。少孤微，不为乡党所 齿。及长，谲诡多计略，膂力过人，尤善骑射，州里少年皆附 之。梁鄱阳王萧范为合州刺史，闻其名，引置左右。
侯景之乱，忠率乡党数百人，随晋熙太守梅伯龙讨景将王 贵显于寿春，每战却敌。会土人胡通聚众寇抄，范命忠与主帅 梅思立并军讨平之。仍随范世子嗣率众入援，会京城陷，旋戍 晋熙。侯景平，授荡寇将军。
王琳立萧庄，署忠为巴陵太守。琳败，还朝，授明毅将军、 安湘太守，仍随侯瑱进讨巴、湘。累迁豫宁太守，衡阳内史。 华皎之举兵也，忠预其谋。及皎平，宣帝以忠先有密启于朝廷， 释而不问。
太建初，随章昭达讨欧阳纥于广州，以功授直合将军。迁 武毅将军、庐陵内史。秩满，入为右军将军。
五年，众军北伐，忠将兵出西道，击走齐历阳王高景安于 大岘，逐北至东关，仍克其东西二城。进军蕲、谯，并拔之。 径袭合肥，入其郛。进克霍州。以功授员外散骑常侍，封安复 县侯。吕梁之丧师也，忠全军而还。寻授忠都督寿阳、新蔡、 霍州缘淮众军，霍州刺史。入为左卫将军。迁平南将军、南豫 州刺史，加都督。率步骑趣历阳。周遣王延贵率众为援，忠大 破之，生禽延贵。
后主嗣位，进号镇南将军，给鼓吹一部。入为领军将军， 加侍中，改封梁信郡公。出为吴兴内史。
及隋兵济江、忠自吴兴入赴，屯军朱雀门。后主召萧摩诃 以下于内殿定议，忠曰：“兵法客贵速战，主贵持重。今国家 足食足兵，宜固守台城，缘淮立栅。北军虽来，勿与交战，分 兵断江路，无令彼信得通。给臣精兵一万，金翅三百艘，下江 径掩六合。彼大军必言其度江将士已被获，自然挫气。淮南土 人，与臣旧相知悉，今闻臣往，必皆景从。臣复扬声欲往徐州， 断彼归路，则诸军不击而自去。待春水长，上江周罗睺等众军， 必沿流赴援，此良计矣。”后主不能从。明日欻然曰：“腹烦 杀人，唤萧郎作一打。”忠叩头苦请勿战，后主从孔范言，乃 战，于是据白土冈阵。及军败，忠驰入台，见后主，言败状， 曰：“官好住，无所用力。”后主与之金两縢曰：“为我南岸 收募人，犹可一战。”忠曰：“陛下唯当具舟烜，就上流众军， 臣以死奉卫。”后主信之，敕忠出部分。忠辞云：“臣处分讫， 即奉迎。”后主令宫人装束以待忠，久望不至。时隋将韩擒自 新林进军，忠率数骑往石子冈降之。仍引擒军共入南掖门。台 城平，入长安，隋授开府仪同三司。卒，年七十七。
隋文帝后以散骑常侍袁元友能直言于后主，嘉之，擢拜主 爵侍郎，谓群臣曰：“平陈之初，我悔不杀任蛮奴。受人荣禄， 兼当重寄，不能横尸，云‘无所用力’，与弘演纳肝，何其远 也。”子幼武，位仪同三司。
樊毅字智烈，南阳湖阳人也。祖方兴，梁散骑常侍、司州 刺史、鱼复县侯。父文炽，梁散骑常侍、东益州刺史、新蔡县 侯。
毅家本将门，少习武，善骑射。侯景之乱，率部曲随叔父 文皎援台城。文皎于青溪战殁，毅赴江陵，仍隶王僧辩讨河东 王萧誉，以功除右中郎将。代兄俊为梁兴太守，领三州游军， 随宜丰侯萧循讨陆纳于湘州。军次巴陵，营顿未立，纳潜军夜 至薄营，大噪，军中将士皆惊扰，毅独与左右数十人当营门力 战，斩十馀级，击鼓申令，众乃定焉。以功封夷道县伯。寻除 天门太守，进爵为侯。及西魏围江陵，毅率郡兵赴援。会魏克 江陵，为后梁所俘，久之遁归。
陈武帝受禅，毅与弟猛举兵应王琳，琳败奔齐，太尉侯瑱 遣使招毅，毅率子弟部曲还朝。太建初，为丰州刺史，封高昌 县侯。入为左卫将军。
五年，众军北伐，毅攻广陵楚子城，拔之，击走齐军。及 吕梁丧师，诏以毅为大都督，率众度淮，对清口筑城，与周人 相抗。霖雨城坏，毅全军自拔。寻迁中领军。十一年，周将梁 士彦围寿阳，诏以毅为都督北讨诸军事。十三年，为荆州刺史。
后主即位，改封逍遥郡公。入为侍中、护军将军。及隋军 济江，毅谓仆射袁宪曰：“京口、采石，俱是要所，各须锐卒 数千，金翅二百，都下江中，上下防捍。如其不然，大事去矣。” 诸将咸从其议。会施文庆等寝隋兵消息，毅计不行。台城平， 随例入关，卒。
毅弟猛字智武，幼俶傥，有干略。及长，便弓马，胆气过 人。青溪之战，猛自旦讫暮，与侯景军短兵接战，杀伤甚众。 台城陷，随兄毅西上。梁南安侯方矩为湘州刺史，以猛为司马。 会武陵王纪举兵自汉江东下，方矩遣猛随都督陆法和进军拒 之。猛手禽纪父子三人，斩于鳎中，尽收其船舰器械。以功封 安山县伯。进军抚定梁、益。还迁司州刺史，进爵为侯。
陈永定元年，周文育等败于沌口，为王琳所获。琳乘胜将 事南中诸郡，遣猛与李孝钦等将兵攻豫章，进逼周迪。军败， 为迪所执。寻遁归王琳，琳败，还朝。天嘉二年，授永阳太守。 太建中，以军功封富川县侯。历散骑常侍，荆州刺史。入为左 卫将军。
后主即位，为南豫州刺史。隋将韩擒之济江，猛在都下， 第六子巡摄行州事，擒进军攻陷之，巡及家口并见执。时猛与 左卫将军蒋元逊领青龙八十艘为水军，于白下游弈，以御隋六 合兵。后主知猛妻子在隋，惧有异志，欲使任忠代之，令萧摩 诃徐喻毅，毅不悦。摩诃以闻，后主重伤其意，乃止。祯明三 年，入隋。
论曰：梁氏云季，运属云雷，陈武帝杖旗扫难，经纶伊始， 胡颖、徐度、杜棱、周铁武、程灵洗等，或感会风云，毕力驱 驰之日，或擢自降附，乃赞兴王之始，咸得配享清庙，岂徒然 哉。沈恪行己之方，不践非义之迹，子隆持身之节，无失事人 之道，仁矣乎！钱道戢、骆文牙、孙玚、徐世谱、周敷、荀朗、 周炅、鲁悉达、广达、萧摩诃、任忠、樊毅等，所以获用当年， 其道虽异，至于功名自立，亦各因时。当金陵覆没，抑惟天数， 然任忠与亡之义，无乃致亏，与夫萧、鲁所行，固不同日。持 此百心，而事二主，欲求取信，不亦难乎？首领获全，亦为幸 也。
