◎道教序
上古无教，教自三皇五帝以来有矣。教者，告也。有言、有理、有义、有授、有传。言则宣，教则告。因言而悟教明理，理明则忘言。既有能教、所教，必在能师、所师。是有自然之教、神明之教。此二教，无师资也。神明之教，义说则有，据理则无。正真之教、三皇五帝返俗之教、训世之教，宜分权实。且斯五教，启乎一真。自然教者，元气之前，淳朴未散，杳冥寂尔，颢旷空洞，无师说法，无资受传，无终无始，无义无言，元气得之而变化，神明得之而造作，天地得之而覆载，日月得之而照临，上古之君得之而无为。无为，教之化也。神明之教者，朴散为神明。夫器莫大于天地，权莫大于神明。混元气而周运，叶至道而裁成，整圆清而立天，制方浊而为地，溥灵通而化世界，蒸和气而成人伦。阴阳莫测其端倪，神鬼不知其情状。正真之教者，无上虚皇为师，元始天尊传授。洎乎玄粹，秘于九天，正化敷于代圣，天上则天尊演化于三清众天，大弘真乘，开导仙阶；人间则伏羲受图，轩辕受符，高辛受天经，夏禹受洛书。四圣禀其神灵，五老现于河渚。故有三坟五典，常道之教也。返俗之教者，玄元大圣皇帝以理国理家。灵文真诀，大布人间；金简玉章，广弘天上。欲令天上天下，还淳返朴，契皇风也。训世之教者，夫子伤道德衰丧，阐仁义之道，化乎时俗，将礼智而救乱，则淳厚之风远矣。噫，立教者，圣人救世愍物之心也。悟教则同圣人心，同圣人心则权实双忘，言诠俱泯，方契不言之理，意象固无存焉。
◎道教所起
寻道家经诰，起自三元；从本降迹，成于五德；以三就五，乃成八会，其八会之字，妙气所成，八角垂芒，凝空云篆。太真按笔，玉妃拂筵；黄金为书，白玉为简；秘于诸天之上，藏于七宝玄台，有道即见，无道即隐。盖是自然天书，非关仓颉所作。今传《灵宝经》者，则是天真皇人于峨嵋山授于轩辕黄帝，又天真皇人授帝喾于牧德之台，夏禹感降于锺山，阖闾窃窥于句曲。其后有葛孝先之类，郑思远之徒，师资相承，蝉联不绝。其老君《道德经》，乃是大乘部摄正当三辅之经，未入三洞之教。今人学多浮浅，唯诵道德，不识真经，即谓道教起自庄周，始乎柱下。眷言弱丧，深所哀哉！蠡酌管窥，一至于此，何者？寻老君生于殷末，长自周初。托神玄妙玉女玄妙，处胎八十一载，逍遥李树之下，剖左腋而生。生即皓然，号曰老子。指树为氏，因姓李焉。其相也，美眉黄色，日月角悬，蹈五把十，耳有三门，鼻有双柱。周德下衰，世道交丧。平王三十三年十二月二十五日去生西度，青牛薄𫐊，紫气浮关，遂付《道德真经》取关令尹喜。由此明道家经诰；非唯五千。元始天尊实殊老君，岂唯年代差异，亦有位号不同。若为名三界：一者欲界。有六天。即从《度人经》太皇黄曾天，数满六天是欲界。人寿命万岁。人在世生，不犯身业杀盗邪淫之罪，来生即登此天之中。无六欲染著，故生此天。二者色界，有十八天。即以次取之。其天人寿亿万岁。若一生之中不犯身业贪嗔之罪，得生此天。三者无色界天。其中人寿命亿劫岁。若人一生之中不恶口两舌，妄言绮语，当来过往，得居此天。其中善男子、善女人，功行满足，堪上四天者，王母迎之，登上四天。其三界太虚无上常融天、太释玉隆腾胜天、龙变梵度天、太极平育贾奕天，此四天名种民天。即三界之上，三灾所不及。四种民天上有三清境。三清之上即是大罗天。元始天尊居其中，施化敷教。
◎道教三洞宗元
原夫道家由肇，起自无先。垂迹应感，生乎妙一。从乎妙一，分为三元。又从三元变成三气，又从三气变生三才。三才既滋，万物斯备。其三元者，第一混洞太无元，第二赤混太无元，第三冥寂玄通元。从混洞太无元化生天宝君；从赤混太无元化生灵宝君；从冥寂玄通元化生神宝君。大洞之迹，别出为化主，治在三清境。其三清境者，玉清、上清、太清是也。亦名三天。其三天者，清微天、禹馀天、大赤天是也。天宝君治在玉清境，即清微天也。其气始青。灵宝君治在上清境，即禹馀天也。其气元黄。神宝君治在太清境，即大赤天也。其气玄白。故《九天生神章经》云：此三号虽殊，本同一也。此三君各为教主，即是三洞之尊神也。其三洞者，谓洞真、洞玄、洞神是也。天宝君说十二部经为洞真教主；灵宝君说十二部经为洞玄教主；神宝君说十二部经为洞神教主。故三洞合成三十六部尊经。第一洞真为大乘，第二洞玄为中乘，第三洞神为小乘。从三洞总成七部者，洞真、洞玄、洞神，太玄、太平、太清为辅经。太玄辅洞真，太平辅洞玄，太清辅洞神。三辅合成三十六部，正一盟威通贯总成七部，故曰三洞尊文、七部玄教。又从七部泛开三十六部。其三十六部者，第一本文，第二神符，第三玉诀，第四灵图，第五谱录，第六戒律，第七威仪，第八方法，第九众术，第十传记，第十一赞诵，第十二表奏，右三洞各十二部，合成三十六部。其三气者，玄、元、始三气也。始气青，在清微天；元气黄，在禹余天；玄气白，在大赤天。故云玄、元、始三气也。又从玄、元、始变生阴、阳、和。又从阴、阳、和变生天、地、人。故《道德经》云：道生一，一生二，二生三，三生万物。自玄都玉京已下，合有三十六天。二十八天是三界内，八天是三界外。其三界内者，欲界、色界、无色界。从下六天为欲界，次十八天为色界，次四天为无色界，三界合二十八天。其三界胜境，身相端严。从欲界天已上，人寿命长远。皆以黄金荐地，白玉为阶，珠玉珍宝，自然而有。虽复欢乐，并不免生死。其次三界，上四天名为种民天，亦名圣弟子天，亦名四梵天。此天人断生死，三灾之所不能及。其次即至三境。境别有左、右、中三宫；宫别有仙王、仙公、仙卿、仙伯、仙大夫，别有一太上老君天师。太清境有九仙，上清境有九真，玉清境有九圣，三九二十七位也。其九仙者，第一上仙，二高仙，三大仙，四玄仙，五天仙，六真仙，七神仙，八灵仙，九至仙。真、圣二境，其号次第亦以上、高、太、玄、天、真、神、灵、至而为次第。最上一天名曰大罗，在玄都玉京之上。紫微金阙，七宝骞树，麒麟、师子化生其中，三世天尊治在其内。三界二十八天，其次四天，其次三境，最上大罗，合三十六天，总是三尊所统。故《经》云：三界之上，眇眇大罗；上无色根，云层峨峨；唯有元始，浩劫之家。三代天尊者，过去元始天尊，见在太上玉皇天尊，未来金阙玉晨天尊。然太上即是元始天尊弟子。从上皇半劫以来，元始天尊禅位。三代天尊亦有十号:第一曰自然，二曰无极，三曰大道，四曰至真，五曰太上，六曰道君，七曰高皇，八曰天尊，九曰玉帝，十曰陛下。
◎左乙混洞东蒙录
东海青华小童曰：余忝植昔因旷劫贻果，曩辰恭承太上嘉命，试守青华之宫。紫云盖上，日月映傍。众仙玉女，妙行真人，侍卫左右，安乐自然。命登不死，位毗上君。统摄学生之人，奉迎太平后圣，宫内东殿，金房玉格，有宝经三百卷，玉诀九千篇。无数文诰，弥劫不穷，妙理要方，备在此内。此内之要，《左乙》为端；簉职所尝，常用欣欢，愿济一切，同归道源。群生垢滞，谅难拯度。太上大慈，敕余严密，随运接引，导诱勿休。念兹在心，不敢暂替。既正主学仙簿录，领受为真之人，誓志宣通，开奖成美。天宝禁重，不得轻传，传之必是其人。先启告太上，须有瑞应，乃得施行。三百宝轴，《左乙》在前。思以广救，未遇其人，学者虽多，会真者少。出之惧招泄宝之灾，闭之虑延绝道之咎。积感淹时，斋思累岁。上相青童君共寻宝经题目，“左乙东蒙之录”又名“三天不死之章”、又名“智慧长生妙诀”、又名“上圣接生宝篇”、又名“源洞续善玉历”、又名“雌一混洞真文”。中三品总名簿录。检其上品，名“不死之录”，又名“紫字青文”，又名“青录紫章”，又名“紫书录文”，又名“玉简青符”。次有中品，名“长生之箓”、又名“黄箓白简”、又名“玉牒金篇”、又名“玉书金字”、又名“金文玉符”。次有下品，名“死籍之录”、一名“丹章玄牒”、一名“黑简朱文”、一名“赤目石记”、一名“勒退幽符”。知下品录名，得进入中品；知中品录名，即升上品。知识名题尚能进品，况乃解了修行者乎？
◎灵宝略纪
述曰：经法元起量世，所谓与虚空齐量，信不可计。劫劫出化，非所思议。过去有劫，名曰龙汉。爰生圣人，号曰梵气天尊。出世以《灵宝》教化，度人无量。其法光显大千之界。龙汉一运，经九万九千九百九十九劫，气运终极，天沦地崩，四海冥合，乾坤破坏，无复光明。经一亿劫，天地乃开，劫名赤明。有大圣出世，号曰元始天尊。以《灵宝》教化。其法兴显，具如上说。赤明经二劫，天地又坏，无复光明。具更五劫，天地乃开。太上大道君以开皇元年托胎于西方绿那玉国，寄孕于洪氏之胞，凝神琼胎之府三千七百年，降诞于其国郁察山浮罗之岳，丹玄之阿侧。名曰器度，字上开元。及其长，乃启悟道真，期心高道。坐于枯桑之下，精思百日，而元始天尊下降，授道君灵宝大乘之法十部妙经。元始时仍住其国长乐舍中，普为时俗人天开畅大法。是时得道之人，尘沙非譬。元始乃与道君游履十方，宣布法缘。既毕，然后以法委付道君，则赐道君太上之号。道君即为广宣经箓，传乎万世。尔时十方大法布满，唯宛利城境法音未周，而此土众生与法有缘。在昔帝喾时，太上遣三天真皇赍灵宝五篇真文以授帝喾，奉受供养，弥其年稔，法箓传乎世。帝喾将仙，乃封之于锺山。锺山在西北弱水之外，山高万五千里。至夏禹登位，乃登名山巡狩，度弱水，登锺山，遂得帝喾所封灵宝真文。于是奉持出世，依法修行。禹唯自修而已，不传于世，故禹得大神仙力，能凿龙门，通四渎。功毕，川途治导，天下又安。乃托尸见死，其实非死也。故智者美其迹，真人知其灵。禹未仙之前，乃复封之，镇乎北岳及包山洞庭之室。距吴王阖闾时，王出游包山，见一人在中。问曰：“汝是何人？”答曰：“我姓山，名隐居。”阖闾曰:“子在山，必有异见者。试为吾取之。”隐居诺。乃入洞庭，访游乎地天一千五百里，乃至焉。见一石城，不敢辄入。乃于外斋戒三日然后入。见其石城门开，于室内玉几上有素书一卷，文字非常。即便拜而奉出，呈阖闾。阖闾即召群臣共观之，但其文篆书不可识，乃令人赍之问孔子。使者忽然谲诳曰：“吴王闲居殿堂，忽有赤乌衔书来落殿前。王不解其意，故令请问。”孔子愀然不答。良久乃言曰：“丘闻童谣云：‘吴王出游观震湖，龙威丈人山隐居，北上包山入灵墟，乃入洞庭窃禹书，天帝大文不可舒，此文长传百六初，若强取出丧国庐。’若是此书者，丘能知之。赤乌所衔，则丘未闻。”使者乃自首谢曰：“实如所言。”于是孔子曰：“此是灵宝五符真文。昔夏禹得之于锺山，然后封之于洞庭之室。”使者反白阖闾乃尊事之。然其侈性慢易，不能遵奉道科，而真文乃飞上天，不知所在。后其子夫差嗣位，乃登劳山，复得之。奉崇供养。自尔相承，世世录传。至三国时，吴主孙权赤乌之年，有琅琊葛玄，字孝先。孝先乃葛尚书之子。尚书名孝儒，年八十乃诞玄。玄多灵应，年十三，好慕道德，纯粹忠信。举孝廉，不就。弃荣辞禄，志尚山水。入天台山学道。精思遐彻，未周一年，感通太上，遣三圣真人下降，以《灵宝经》授之。其第一真人自称太上玄一第一真人郁罗翘；其第二真人自称太上玄一第二真人光妙音；其第三真人自称太上玄一第三真人真定光。三真未降之前，太上又命太极真人徐来勒，为孝先作三洞法师。孝先凡所受经二十三卷，并语禀、请问十卷，合三十三卷。孝先传郑思远，又传兄太子少傅海安君，字孝爰。孝爰付子护军悌，悌即抱朴子之父。抱朴从郑君盟，郑君授抱朴于罗浮山，去世以付兄子海安君，至从孙巢甫，以隆安之末传道士任延庆、徐灵期等，世世录传，支流分散，孳孕非一。此大运之通，应根而作者，因缘冥会，乃神明之意。有心君子，可以取焉。
◎三宝杂经出化序
夫众先元起，资乎本真。本真清凝，嶷然渊静，湛体常住，无去来相。自古及今，其名不去。无形无名，为万物之宗矣。《三元经》谓之众生真父母者也。我之所生，乃是因缘和会，寄胎父母耳。众生灵照，本资真父母而生。但以本性既微，未能照见，为尘劳所惑，遂便有身。有身之患，万累生焉。是以转轮五道，还源靡遂，因以本性相资。灵照本同，皆有智性，卒莫反真。圣人兴慈父之悲，爱同赤子，随宜拯济，使之离苦，得无为之乐。是以三洞及诸法门，随其所好而开，今其解脱。解脱所由，盖缘能悟。悟则受行，能弃俗法；安神无为，得不死术。若有智者能为诸人解畅经旨，使长迷反晓者，其福可量乎？余未染道服，披寻经教，求之意绪，度脱彷佛，辄述三宝出化所由，并训解经卷数篇。辩诸疑惑，以拟有道君子；述作而已，不敢远其中道。植训乖谬，览者详焉。
◎天尊老君名号历劫经略
老君至开冥贤劫之时，托生扶桑太常玉帝天宫，以法授扶桑太帝，号曰无极太上大道君，亦号曰最上至真正一真人，亦号曰无上虚皇元始天尊。在元阳之上，则无极上上清微天中高上虚皇道君也。于是放身清凉，神光明朗，照大幽之中。尔时盘古真人，因立功德见召于天中。盘古乃稽首元始虚皇道君，请受《灵宝内经》三百七十五卷。时高上虚皇太上道君则授以《三皇内经》三十六卷。而盘古真人乃法则斯经，运行功用，成天立地，化造万物。下游天地，发圆珠之应万六千日月明三辰天元而起，遂有五亿五千五百五十亿万重天地焉。十方俱行道德之化，后天皇氏始兴焉。时老君降三玄空天宫，以《天皇内经》十四篇授与天皇，以治天下三十六万岁，乃白日升仙，上三玄空天宫中。天皇氏后而地皇氏兴焉。太极老君又授《地皇内经》十四篇。地皇氏得此经，以治天下三十六万岁，乃白日升天，上素虚玉皇天宫中，万帝朝尊。地皇仙后，人皇氏兴焉。太极老君又授《人皇内经》十四篇。人皇得此经，以治天下三十六万岁，于是白日升仙，上太素虚玉皇天宫，受自然之寿。由是以后九亿九千九百九十九万岁，方至于五帝兴焉。五帝各理三万六千岁，而五帝氏后，逮于中皇天皇君出世，而启太上老君太极真人下降昆仑之山，又授以《天皇内经》十四篇。而天皇君得此经，以道治世三万六千岁，白日登仙，上升太清天中。天皇君仙后而地皇君兴焉。地皇君出世，太上老君太极真人又下降流纲之山，授地皇君《地皇内经》十四篇。而地皇君得此经，以道治世三万六千岁，白日登仙，上升太极虚皇天中。而地皇君仙后，而人皇君兴焉。人皇君时，太极真人太上老君下降于南霍之山，又授以《人皇内经》十四篇。而人皇君得此经，以道治世三万六千岁，白日登仙于太极南朱上天宫。自中三皇氏后，老君经九万九千九百九十万岁，又以法授人皇君子孙，俾治世修道，元始天尊真人皆降焉。后五龙氏兴焉。天真皇人太上老君降下开明之国，以《灵宝真文》《三皇内经》各十四篇，授五龙氏。五龙氏得此经，以道治世万二千岁，白日登仙。尔时甘露降焉，苍生则于中化生。是后运动阴阳，作为五行。四微、世欲、生死之业，于是而起。人乃任性混朴，茹毛饮血，男女无别。夏则巢居，冬则穴处。经于三十六万岁后，神人氏兴焉。神人氏出生，其状神异，若盘古真人，而亦号盘古，即是无劫苍生万物之所承也。以已形状类象，分别天地、日月、星辰、阴阳、四时、五行、九宫、八卦、六甲、山川河海，不能决定，故以天中元景元年七月一日，上登太极天王，上启元始太上天尊，更授《神宝三皇内经》并《灵宝五符经》。老君下降，授神人氏，得斯经下世，则按经图分画天地，名前劫。高上真人更新开乎造化时事，故昧前皇圣人功用，所以于此而为更始。但世人相聚，只知有此盘古，岂明今天前始之初复有盘古者哉？所以自斯盘古，以道治世万九千九百九十九载，白日升仙，上昆仑，登太清天中，授号曰元始天王。则王母学道，降人鸟之山人。而盘古真人氏仙后，伏羲氏兴。伏羲氏兴而太极天真大神以清浊已分元年，上启太上老君，以《天皇内经》十四篇，并《灵宝图道德五千文》授伏羲。伏羲按经文，以道化天下，故致别白众生殊类，则以人为贵。方列其男女、夫妻、父子、兄弟、氏族，则《灵宝五千文经》之功也。伏羲以道治世六千岁，白日升天中，号曰天真景星真人。伏羲氏后，而燧人氏兴焉。燧人氏兴，故玉虚真人以清浊已分元年，上启太上老君，下降丹霍之丘，以《地皇内经》十四篇，并《灵宝五千文道德经》授燧人氏。燧人氏得斯经，造火，变生为熟，乃《灵宝》之功也。燧人氏以道经治世六千岁，于丹霍之山白日升仙，登于太极左宫，号曰玉虚真人。燧人氏后，祝融氏兴焉。祝融氏兴，太上老君以天汉元年，下降南岳衡山及蓬莱山，以《人皇内经》、《灵宝五千文道德经》等，以授祝融氏。观《人皇内文》，则知金玉七宝之所在，故范土为金，治石为铁，乃造刀斧锯凿等，以利益众生，使不损众生手爪之用。是以祝融氏以道德治天下六千岁，白日升于太极南昌上宫，号大行真人。自伏羲、燧人各授六百岁，传子孙得六千岁。祝融氏后，而神农氏兴焉。神农氏兴，而元始太上老君以天景元年下降形马之山，以《灵宝》五篇真文、《三皇内经》、《道德经》授神农氏。所以神农按经文欲为天下众生合仙药欲为天下众生，以济天下万民。是时普四天下众生，既非仙药能济，所以方按《三皇内经》，召天上前劫高上父母天中大圣真人，问以先劫造化时事。既决，已则负灵宝真文，飞行百卉之山。遇其苦则生，遇其甘则死。所以一日之中，百生百死，故于农石山谷，方备得五谷、五辛以还，教民种植，以代生杀，使教谷食。盂时民既为日已久，五脏见烂，故重按道方为品类草、木、石等，以为医方，治民疾病。造作称、尺、斗、斛，货易则驾云轮之车，周行天下，各随国土所宜，无不尽备矣。而神农以道天下治二百岁，于大室之山白日升仙，上登太皇之天，号曰灵宝虚皇真人。传世子孙合五百二十二年，后则轩辕氏兴。以上皇元年十月五日，老君下降于峨嵋之山，授黄帝《灵宝经五符真文》。黄帝登南霍山，有朱灵神人以《三皇内经》授帝。是黄帝既平蚩尤以没，方思神妙化用之意，不能开解，而师广成子。按《三皇内经》召高天大圣真人、前劫造化神仙真人，以九天父母，问乎前劫造化功用时事。是元始天尊、真仙并降，语帝曰：“尔欲知前劫造化时事者，汝可寻《太上玄老灵宝君五符真文经》也。功用本起，莫不从于是经，以庄严天地，至于万物、一切苍生，功德是足，备出斯经。品物名色，众生殊类，普陈载焉。”尔时元始老君为帝解说，所以帝依其解文句，深思俯察，改致造作城台、宫阙、房室、衣冠，教以荣华之色。乃制舟车，以通水陆。陶坯鼎器物，以给天下饮食之用。又推天文、礼乐，故百工周奏以助其化。皆犹灵宝三等经文之功。又至上皇三年七月二十九日壬子，天真皇人下授黄帝六壬式图、六甲三元、遁甲造式之法。法威天下，流传子孙也。故黄帝以道治世一百二十年，于鼎湖山白日升天，上登太极宫，号曰中黄真人。
