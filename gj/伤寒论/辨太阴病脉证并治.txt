太阴之为病，腹满而吐，食不下，自利益甚，时腹自痛。若下之，必胸下结硬。
太阴中风，四肢烦疼，阳微阴涩而长者，为欲愈。
太阴病欲解时，从亥至丑上。
太阴病脉浮者，可发汗，宜桂枝汤。
自利不渴者，属太阴，以其藏有寒故也。当温之，宜服四逆辈。
伤寒脉浮而缓，手足自温者，系在太阴。太阴当发身黄；若小便自利者，不能发黄。至七八日，虽暴烦，下利日十余行，必自止，以脾家实，腐秽去故也。
本太阳病，医反下之，因而腹满时痛者，属太阴也，桂枝加芍药汤主之。
大实痛者，桂枝加大黄汤主之。
太阴为病脉弱，其人续自便利，设当行大黄芍药者，宜减之，以其人胃气弱，易动故也。
