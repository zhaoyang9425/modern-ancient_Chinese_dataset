太阳之为病，脉浮，头项强痛而恶寒。
太阳病，发热，汗出，恶风，脉缓者，名为中风。
太阳病，或已发热，或未发热，必恶寒，体痛，呕逆，脉阴阳俱紧者，名曰伤寒。
伤寒一日，太阳受之，脉若静者为不传；颇欲吐，若躁烦，脉数急者，为传也。
伤寒二三日，阳明少阳证不见者，为不传也。
太阳病，发热而渴，不恶寒者，为温病。
若发汗已，身灼热者，名曰风温。风温为病，脉阴阳俱浮，自汗出，身重，多眠睡，鼻息必鼾，语言难出。若被下者，小便不利，直视，失溲；若被火者，微发黄色，剧则如惊痫，时瘛疭；若火熏之，一逆尚引日，再逆促命期。
病有发热恶寒者，发于阳也；无热恶寒者，发于阴也。发于阳者七日愈，发于阴者六日愈，以阳数七，阴数六故也。
太阳病，头痛至七日已上自愈者，以行其经尽故也。若欲作再经者，针足阳明，使经不传则愈。
太阳病欲解时，从巳至未上。
风家，表解而不了了者，十二日愈。
病人身大热，反欲得近衣者，热在皮肤，寒在骨髓也；身大寒，反不欲近衣者，寒在皮肤，热在骨髓也。
太阳中风，阳浮而阴弱。阳浮者，热自发；阴弱者，汗自出。啬啬恶寒，淅淅恶风，翕翕发热，鼻鸣干呕者，桂枝汤主之。
桂枝汤方
桂枝三两（去皮，味辛热） 芍药三两（味苦酸，微寒） 甘草二两（炙，味甘平） 生姜三两（切，味辛温） 大枣十二枚（掰，味甘温）
右五味，[口父]咀。以水七升，微火煮取三升，去滓，适寒温，服一升。服已须臾，啜热稀粥一升余，以助药力，温覆令一时许，遍身，微似有汗者益佳，不可令如水流漓，病必不除。若一服汗出病差，停后服，不必尽剂；若不汗，更服，依前法；又不汗，后服小促役其间，半日许，令三服尽；若病重者，一日一夜服，周时观之。服一剂尽，病证犹在者，更作服；若汗不出者，乃服至二三剂。禁生冷、粘滑、肉面、五辛、酒酪、臭恶等物。
太阳病，头痛发热，汗出恶风者，桂枝汤主之。
太阳病，项背强几几者，反汗出恶风者，桂枝加葛根汤主之。
太阳病，下之后，其气上冲者，可与桂枝汤。方用前法。若不上冲者，不可与之。
太阳病三日，已发汗，若吐，若下，若温针，仍不解者，此为坏病，桂枝不中与之也。观其脉证，知犯何逆，随证治之。桂枝本为解肌，若其人脉浮紧，发热汗不出者，不可与之也。常须识此，勿令误也。
若酒客病，不可与桂枝汤，得汤则呕，以酒客不喜甘故也。
喘家作桂枝汤，加厚朴杏子佳。
凡服桂枝汤吐者，其后必吐脓血也。
太阳病，发汗，遂漏不止，其人恶风，小便难，四支微急，难以屈伸者，桂枝加附子汤主之。
太阳病，下之后，脉促胸满者，桂枝去芍药汤主之。若微恶寒者，去芍药方中，加附子汤主之。
太阳病，得之八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈也。脉微而恶寒者，此阴阳俱虚，不可更发汗、更下、更吐也。面色反有热色者，未欲解也，以其不能得小汗出，身必痒，宜桂枝麻黄各半汤。
太阳病，初服桂枝汤，反烦不解者，先刺风池、风府，却与桂枝汤则愈。
服桂枝汤，大汗出，脉洪大者，与桂枝汤如前法；若形如疟，日再发者，汗出必解，宜桂枝二麻黄一汤。
服桂枝汤，大汗出后，大烦，渴不解，脉洪大者，白虎加人参汤主之。
太阳病，发热恶寒，热多寒少，脉微弱者，此无阳也，不可更汗，宜桂枝二越婢一汤方。
桂枝二越婢一汤方
桂枝（去皮） 芍药 甘草各十八铢 生姜一两三钱（切） 大枣四枚（劈） 麻黄十八铢（去节） 石膏二十四铢（碎，绵裹）
右七味，[口父]咀。以五升水，煮麻黄一二沸，去上沫，内诸药，煮取二升，去滓，温服一升。本方当裁为越婢汤、桂枝汤，合饮一升，今合为一方，桂枝二越婢一。
服桂枝汤，或下之，仍头项强痛，翕翕发热，无汗，心下满，微痛，小便不利者，桂枝汤去桂，加茯苓白术汤主之。
伤寒脉浮，自汗出，小便数，心烦，微恶寒，脚挛急，反与桂枝汤，欲攻其表，此误也。得之便厥，咽中干，烦燥，吐逆者，作甘草干姜汤与之，以复其阳。若厥愈、足温者，更作芍药甘草汤与之，其脚即伸。若胃气不和，谵语者，少与调胃承气汤。若重发汗，复加烧针者，四逆汤主之。
甘草干姜汤方
甘草四两（炙，味甘平） 干姜二两（炮，味辛热）
右[口父]咀。以水三升，煮取一升五合，去滓，分温再服。
芍药甘草汤方
白芍药四两（味酸，微寒） 甘草四两（炙，甘平）
右二味[口父]咀，以水三升，煮取一升半，去滓，分温再服之。
调胃承气汤方
大黄四两（去皮，清酒浸） 甘草二两（炙，味甘平） 芒硝半斤（味咸苦，大寒）
右三味[口父]咀，以水三升，煮取一升，去滓，内芒硝更上火微煮，令沸，少少温服。
四逆汤方：
甘草二两（炙，味甘平） 干姜一两半（味辛热） 附子一枚（生用，去皮，破八片，辛，大热）
右三味[口父]咀，以水三升，煮取一升二合，去滓，分温再服，强人可大附子一枚，干姜三两。
问曰：证象阳旦，按法治之而增剧，厥逆，咽中干，两胫拘急而谵语。师曰：言夜半手足当温，两脚当伸，后如师言。何以知此？答曰：寸口脉浮而大，浮则为风，大则为虚，风则生微热，虚则两胫挛。病证象桂枝，因加附子参其间，增桂令汗出，附子温经，亡阳故也。厥逆咽中干，烦燥，阳明内结，谵语，烦乱，更饮甘草干姜汤。夜半阳气还，两足当热，胫尚微拘急，重与芍药甘草汤，尔乃胫伸，以承气汤微溏，则止其谵语，故知病可愈。
