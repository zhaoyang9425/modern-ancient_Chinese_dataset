伤寒，阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧裩散主之。
烧裩散方
右取妇人中裩近隐处，剪烧灰，以水和服方寸匕，日三服。小便即利，阴头微肿，则愈。妇人病，取男子裩当烧灰。
大病差后，劳复者，枳实栀子汤主之。若有宿食者，加大黄如博棋子大五六枚。
枳实栀子豉汤方
枳实三枚（炙，苦寒） 栀子十四枚（掰，苦寒） 豉一升（绵裹，苦寒）
右三味，以清浆水七升，空煮取四升，内枳实、栀子，煮取二升，下豉，更煮五六沸，去滓，温分再服，复令微似汗。
伤寒差已后，更发热者，小柴胡汤主之。脉浮者，以汗解之；脉沉实者，以下解之。
大病差后，从腰以下有水气者，牡蛎泽泻散主之。
牡蛎泽泻散方
牡蛎（咸平，熬） 泽泻（咸寒） 栝蒌根（苦寒） 蜀漆（辛平，洗，去腥） 葶苈（苦寒，熬） 商陆根（熬，辛酸，咸平） 海藻（咸寒，洗去咸） 以上各等分
右七味，异捣下筛为散，更入臼中治之，白饮和服方寸匕。小便利，止后服，日三服。
大病差后，喜唾，久不了了者，胃上有寒，当以丸药温之，宜理中丸。
伤寒解后，虚羸少气，气逆欲吐者，竹叶石膏汤主之。
竹叶石膏汤方
竹叶二把（辛平） 石膏一斤（甘寒） 半夏半升（洗，辛温） 麦门冬一升（甘平，去心） 人参三两（甘温） 甘草二两（甘平，炙） 粳米半升（甘微寒）
右七味，以水一斗，煮取六升，去滓，内粳米，煮米熟，汤成，去米，温服一升，日三服。
病人脉已解，而日暮微烦，以病新差，人强与谷，脾胃气尚弱，不能消谷，故令微烦，损谷则愈。
