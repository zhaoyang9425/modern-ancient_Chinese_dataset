夫将之所以战者，兵也；兵之所以战者，气也；气之所以盛者，鼓也。能作士卒之气，则不可太频，太频则气易衰；不可太远，太远则力易竭。须度敌人之至六七十步之内，乃可以鼓，令士卒进战。彼衰我盛，败之必矣。法曰：「气实则斗，气夺则走。」
春秋，齐师伐鲁，庄公将战，曹刿请从，公与之同乘，战于长勺。公将鼓之，刿曰：「未可。」齐人三鼓。刿曰：「可矣。」鼓之，齐师败绩。〔公将驰之，刿曰：「未可。」下，视其辙，登轼而望之，曰：「可矣。」遂逐齐师。既克，〕公问其故。刿对曰：「夫战，勇气也。一鼓作气，再而衰，三而竭。彼竭我盈，是以败之。」〔夫大国，难测也，惧有伏焉。吾视其辙乱，望其旗靡，故逐之。〕
