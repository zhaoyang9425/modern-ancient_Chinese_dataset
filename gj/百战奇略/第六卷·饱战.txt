凡敌人远来，粮食不继，敌饥我饱，可坚壁不战，持久以敝之，绝其粮道。彼退走，密遣奇兵，邀其归路，纵兵追击，破之必矣。法曰：「以饱待饥。」
唐武德初，刘武周据太原，使其将宋金刚屯于河东。太宗往征之，谓诸将曰：「金刚垂军千里入吾地，精兵骁将皆在于此。武周自据太原，专寄金刚以为捍蔽。金刚虽众，内实空虚，虏掠为资，意在速战。我当坚营待其饥，未宜速战。」于是，遣刘洪等绝其粮道，其众遂馁，金刚乃遁。
