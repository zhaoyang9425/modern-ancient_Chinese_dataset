凡战，如我众敌寡，彼必畏我军势，不战而遁，切勿追之，盖物极则反也。宜整兵缓追，则胜。法曰：「穷寇勿迫。」
汉，赵充国讨先零羌，兵至羌虏所。羌久屯聚，懈弛，望见大军，弃辎重，欲渡湟水。道隘狭，充国徐行驱之。或曰：「逐利行迟。」充国曰：「此穷寇，不可迫也。缓之则走不顾，急之则还死战。」诸校皆曰：「善。」羌赴水溺死者数百，余皆奔溃。
