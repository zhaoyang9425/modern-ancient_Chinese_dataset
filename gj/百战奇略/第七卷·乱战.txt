凡与敌战，若敌人行阵不整，士卒喧哗，宜急出兵以击之，则利。法曰：「乱而取之。」
唐，段志玄从刘文静拒屈突通于潼关，文静为通将桑显和所败，军营已溃，志玄率二十骑赴之，击杀数十人而还；还为流矢中足，虑众心动，忍而不言，更入贼阵者再三。显和军乱，大军因而复振，击大破之。〔及屈突通之遁，志玄与诸将追而擒之。〕
