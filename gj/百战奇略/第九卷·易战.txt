凡攻战之法，从易者胜敌。敌若屯备数处，必有强弱众寡。我可远其强而攻其弱，避其众而击其寡，则无不胜。法曰：「善战者，胜于易胜者也。」
《北史》：周武帝〔将〕伐齐之河阳，〔谋及臣下〕，宇文弼〔进策〕曰：「〔今之用兵，须择其地。〕河阳要冲，精兵所聚，尽力攻围，恐难得志。〔如臣所见，〕彼汾之曲，城小山平，攻之易拔。」武帝不纳，师竟无功。〔建德五年，大举伐齐，卒用计。后终于平齐。〕
