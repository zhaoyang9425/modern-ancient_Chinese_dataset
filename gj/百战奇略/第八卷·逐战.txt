凡追奔逐北，须审真伪。若旗齐鼓应，号令如一，纷纷纭纭，虽退走，非败也，必有奇也，须当虑之。若旗参差而不齐，鼓大小而不应，号令喧嚣而不一，此真败却也，可以力逐。法曰：「凡从勿怠，敌人或止于路，则虑之。」
唐武德元年，太宗征薛仁杲，其将宗罗[日侯]拒之，大破于浅水原。太宗帅骑追之，直趋折[土庶]围之。仁杲将多临阵来降，复还取马，太宗纵遣之。须臾，各乘马至。太宗具知仁杲虚实，乃进兵合围。纵辩士喻以祸福，仁杲遂降。诸将皆贺，因问曰：「大王破敌，乃舍步兵，又无攻具，经薄城下，咸疑不克，而卒下之，何也？」太宗曰：「此权道〔迫之，使其计不暇发，以故克〕也。且罗[日侯]所将皆陇外人，吾虽破之，然斩获不多。若缓之，则皆入城，仁杲收而抚之，未易克也；迫之，则兵散陇外，折[土庶]自虚，仁杲破胆，不暇为谋，所以惧而降也。」
