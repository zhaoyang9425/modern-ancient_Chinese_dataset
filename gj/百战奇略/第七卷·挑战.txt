凡与敌战，营垒相远，势力相均，可轻骑挑攻之，伏兵以待之，其军可破。若敌用此谋，我不可以全气击之。法曰：「远而挑战，欲人之进也。」
十六国，姚襄据黄落，苻生遣将苻黄眉、邓羌等率步骑〔万五千〕讨襄。襄深沟高垒，固守不战。邓羌曰：「襄性刚愎，易以挠动。若长驱一行，直压其垒，襄必忿而出战，可一战而擒也。」黄眉从之，遣羌率骑三千军于垒门。襄怒，尽锐出战。羌伪不胜，率骑而退，襄追之于三原，羌回〔骑〕拒襄，〔俄〕而黄眉至，大战，斩之，〔尽〕俘其众〔，黄眉等振旅而归〕。
