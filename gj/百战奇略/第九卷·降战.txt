凡战，若敌人来降，必要察其真伪。远明斥候，日夜设备，不可怠忽。严令偏裨，整兵以待之，则胜，不然则败。法曰：「受降如受敌。」
后汉建安二年，曹操讨张绣于宛，降之。〔绣〕既而悔恨复叛，袭击曹操军，杀曹操长子昂、〔弟子安民〕，操中流矢，师还舞阴。绣将骑来，操击破之。绣奔穰，与刘表合。操谓诸将曰：「吾降绣，失在不便取质，以致如此。〔吾知所以败。〕诸将观之，自今以后，不复败矣。」
