凡攻城围邑，若敌粮多人少，外有救援，可以速攻，则胜。法曰：「兵贵拙速。」
三国，蜀将孟达降魏，遂领新城太守，未几，复连吴附蜀以叛魏。司马懿潜军进讨，诸将言达与蜀交结，宜观望而后可。懿曰：「达无信义，此其相疑之时，当及其未定，促而决之。」乃倍道兼行，〔八日〕至其城下。吴、蜀各遣将救达，懿乃分兵拒之。初，达与诸葛亮书曰：「宛去洛八百里，去吾一千二百里，闻吾举事，表上天子，比相往反时，一月间也，则吾城已固，诸将足办。吾所在深险，司马公必不自来；诸将来，吾无患矣。」及兵到，达又告亮曰：「吾举事八日，而兵至城下，何其神速也。」上庸城三面阻水，达于外为木栅以自固。懿渡水，破其栅，直造城下，〔八道攻之〕，旬有六日，李辅等斩达首，开门以降。
