粥能益人，老年尤宜，前卷屡及之，皆不过略举其概，未获明析其方。考之轩岐家与养生家书，煮粥之方甚伙，惟是方不一例，本有轻清重浊之殊，载于书者，未免散见而杂出。窃意粥乃日用常供，借诸方以为调养，专取适口。或偶资治疾，入口违宜，似又未可尽废。不经汇录而分别之，查检既嫌少便，亦老年调治之阙书也，爰为《谱》。先择米；次择水；次火候；次食候。不论调养治疾菌力深浅之不同，第取气味轻清、香美适口者为上品；少逊者为中品；重浊者为下品，准以成数，共录百种，削其入口违宜之已甚者而已。方本前人，乃已试之良法，注明出自何书，以为征信；更详兼治，方有定而治无定，治法亦可变通。内有窃据鄙意参入数方，则惟务有益而兼适于口，聊备老年之调治。或夫推而广之，凡食品药品中，堪加入继者尚多，酌宜而用，胡不可自我作古耶！更有待夫后之明此理者。
