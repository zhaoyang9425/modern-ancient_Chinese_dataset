盥[guàn] 洗手也。洗发曰“沐”，洗面曰“𫖃[huì洗脸] ”，洗身曰“浴”，通谓之“洗”。养生家言“发宜多栉[zhì梳]，不宜多洗，当风而沐，恐患头风”，至年老发稀，沐似可废。晨起先洗面，饭后午睡后，黄昏后，俱当习以为常。面为五脏之华，频洗所以发扬之。《太素经》曰：“手宜常在面”，谓两手频频擦面也，意同。冬月手冷，洗以热水，暖可移时，颇胜烘火。《记·玉藻》曰：“日五盥”，盖谓洗手不嫌频数耳。又《内则》云：“三日具沐其间，面垢燂潘请𫖃，足垢燂汤请洗”。 燂[tán烧热]，温也；潘，淅米汁也，即俗所谓米泔水。
洗面水不嫌过热，热则能行血气，冷则气滞，令人面无光泽。夏月井水阴寒，洗手亦恐手战，寒透骨也。《玉藻》曰：“沐稷而𫖃梁”，（注：沐稷，以淅稷之水洗发。𫖃梁，以淅梁之水洗面，皆泔水也。）泔水能去垢，故用之。去垢之物甚多，古人所以用此者，去垢而不乏精气，自较胜他物。
浴必开发毛孔，遍及于体，如屡屡开发之，令人耗真气。谚云：多梳头，少洗浴。盛夏亦须隔三四日方可具浴，浴后阳气上腾，必洗面以宣畅其气；进饮食，眠少顷而起。至浴时易冒风邪，必于密室。
《记·内则》云：“五日则燂汤请浴，盖浴水不可太热，温凉须适于体，故必燂汤。或浴久汤冷，另以大壶贮热者，置于浴盆旁，徐徐添入，使通体畅快而后已。《云笈七签》曰：“夜卧时，常以两手揩摩身体，名曰'干浴’。”《四时调摄论》曰：“饥忌浴”，谓腹虚不可复令耗气耳；又曰：“枸杞煎汤具浴，令人不病不老”，纵无确效，犹为无损。至有五枝汤，用桃枝柳枝之属，大能发汗，乏人精血。或因下体无汗，用以洗足。
春秋非浴之时，如爱洁必欲具浴，密室中，大瓷缸盛水及半，以帐笼罩其上，然后入浴。浴罢，急穿衣，衣必加暖，如少觉冷，恐即成感冒；浴后当风，腠理开，风易感，感而即发，仅在皮毛，则为寒热；积久入里，患甚大，故风本宜避，浴后尤宜避。《论语》“浴乎沂，风乎舞雩”，狂士不过借以言志，暮春非浴之时，况复当风耶！
《清閟录》载香水洗身诸方，香能利窍，疏泄元气；但浴犹虑开发毛孔，复以香水开发之可乎？愚按《记》言“沐稷𫖃梁，不以稷与梁洗身香”，盖贵五谷之意。凡上品诸香，为造化之精气酝酿而成，似亦不当亵用。《藏器》云：“樟木煎汤，浴脚气疥癣风痒”。按樟辛烈香窜，尤不可无故取浴。
有砖筑浴室，铁锅盛水，浴即坐锅中，火燃其下，温凉惟所欲，非不快适；曾闻有入浴者，锅破遂堕锅底，水与火并而及其身，吁！可以鉴矣！
