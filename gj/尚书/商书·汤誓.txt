伊尹相汤伐桀，升自陑，遂与桀战于鸣条之野，作《汤誓》。
王曰：「格尔众庶，悉听朕言，非台小子，敢行称乱！有夏多罪，天命殛之。今尔有众，汝曰：『我后不恤我众，舍我穑事而割正夏？』予惟闻汝众言，夏氏有罪，予畏上帝，不敢不正。今汝其曰：『夏罪其如台？』夏王率遏众力，率割夏邑。有众率怠弗协，曰：『时日曷丧？予及汝皆亡。』夏德若兹，今朕必往。」
「尔尚辅予一人，致天之罚，予其大赉汝！尔无不信，朕不食言。尔不从誓言，予则孥戮汝，罔有攸赦。」
【夏社 疑至 臣扈】
汤既胜夏，欲迁其社，不可。作《夏社》、《疑至》、《臣扈》。
【典宝】
夏师败绩，汤遂从之，遂伐三朡，俘厥宝玉。谊伯、仲伯作《典宝》。
