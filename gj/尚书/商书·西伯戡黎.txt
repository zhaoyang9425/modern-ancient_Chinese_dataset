殷始咎周，周人乘黎。祖伊恐，奔告于受，作《西伯戡黎》。
西伯既戡黎，祖伊恐，奔告于王。曰：「天子！天既讫我殷命。格人元龟，罔敢知吉。非先王不相我后人，惟王淫戏用自绝。故天弃我，不有康食。不虞天性，不迪率典。今我民罔弗欲丧，曰：『天曷不降威？』大命不挚，今王其如台？」
王曰：「呜呼！我生不有命在天？」
祖伊反曰：「呜呼！乃罪多，参在上，乃能责命于天？殷之即丧，指乃功，不无戮于尔邦！」
