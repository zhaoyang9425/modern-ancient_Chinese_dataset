遯亨，小利贞。彖曰：遯亨，遯而亨也。刚当位而应与时行也。小利贞，浸而长也。遯之时，义大矣哉。
阴长而君子外于时也。隐其道，逃其情，从而正之，而后乃亨。夫彼之生也，微其终大而不可御者，时之来也。故君子观其兆，而不待其至也。当位而应，犹不果制，与时行而已矣。阴浸而长，其患未害，我志犹行也，故小利而贞。刚而应柔，和而不同，遯而反制，非大徳不能消息也。
象曰：天下有山，遯。君子以逺小人，不恶而严。
山侵于天，下通上也。君子逃情于小人，不以力争，严以制也。
初六，遯尾，厉。勿用有攸往。象曰：遯尾之厉，不往何灾也。
遯，以逃避患也。患未至而首遯之，则逺于患矣。阴过二矣，而后遯焉，遯之尾也。见而逃之，反相疑也。不往而和，则何灾哉。
六二，执之用黄牛之革，莫之胜说。象曰：执用黄牛，固志也。
小人之道，狭而鲜亲，至于履位，人多逃也。则以法执也，或系之以利，质之以爱，然后人不得去。坚其志而不可拔也，乃得小人之中，而获其顺矣。
九三，系遯有疾厉，畜臣妾吉。象曰：系遯之厉有疾，惫也。畜臣妾吉，不可大事也。
系志于阴，不能遯也。为小人所制，危惫之道也。施于畜臣妾，吉也。系于鄙贱，岂可大事乎。
九四，好遯君子吉，小人否。象曰：君子好遯，小人否也。
君子知几绝而好遯小人，情系不能遯也。
九五，嘉遯，贞吉。象曰：嘉遯贞吉，以正志也。
当位相应，能制于内，遯情而治，志在乎正，可谓遯之嘉也。
上九，肥遯，无不利。象曰：肥遯无不利，无所疑也。
过于卦外，无应小人，不劳虑于进退，可谓遯之肥而无不利也。
