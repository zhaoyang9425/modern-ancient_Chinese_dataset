剥，不利有攸往。彖曰：剥，剥也。柔变刚也。不利有攸往，小人长也。顺而止之观象也。君子尚消息盈虚，天行也。
剥，柔乘刚也。君子之道仅存也。何所往哉，顺其时止而止之，可以观其象，而适其变也。夫道，无定体也。唯时行之，消而息之，盈而虚之，天之道也。君子之尚也。故当其道往，而不吝焉。应其时而不自得焉。
象曰：山附于地，剥。上以厚下，安宅。
山髙也，地下也，下剥上则山附于地也。故君不可以制下，则厚顺于下，因而安宅之，不敢迁也。
初六，剥床以足蔑，贞凶。象曰：剥床以足，以灭下也。
床，人之所安也。剥之以足，灭下之道。潜而剥之，犹未见也。无阳自此始矣。凶之道也。
六二，剥床以辨蔑，贞凶。象曰：剥床以辨，未有与也。
剥以渐长，小人渐得位也。至剥其床，剥道见而可辨也。无正而得位，谁与之哉，凶之道也。
六三，剥之无咎。象曰：剥之无咎，失上下也。
群小剥上，已独应之，无咎者也。犹应离群失众之趋也。
六四，剥床以肤，凶。象曰：剥床以肤，切近灾也。
剥至上，体过床以及肤，近于灾也。凶，其危也。
六五，贯鱼以宫人宠。无不利。象曰：以宫人宠，终无尤也。
剥上于五，为剥之主，能得其中。上承于阳，反止群小，群小由之贯鱼。宠以宫人，不害外正，何不利焉。则终无尤矣。
上九，硕果不食，君子得舆小人，剥庐。象曰：君子得舆民所载也。
小人剥庐，终不可用也。极剥而保于上，大果有乎。拔不食者也。极消则息道，斯来矣。君子厚徳以藏垢也，故民所载矣。小人矜忌而偶怨也。故剥人之庐，终不可用也。复而不敌怨于剥者，君子也。
