复，亨。出入无疾，朋来，无咎。反复其道，七日来复，利有攸往。彖曰：复，亨。刚反动而以顺行，是以出入无疾。朋来无咎，反复其道，七日来复，天行也。利有攸往，刚长也。复其见天地之心乎。
阳反入于下而复其所出，而动以顺行，出入而无间，何疾之有。一阳长而群阳至焉，君子之道通也。其何咎乎。易六位而成文也。干之姤，剥。阳之初九，阳道消也。极六位而反于坤，之复其数七日，其物阳也。阳统阴之理也。阳虽消而复之，不逺之而不绝也。其天道之行欤，反而复行其道也。刚长也，君子可以利攸往矣。夫易者，易也。刚柔相易，运行而不殆也。阳为之主焉，阴过则阳灭，阳复则阴剥，昼复则夜往，夜至则昼往，无时而不易也。圣人是以观其变化生杀也，往而复之也。而无差焉，谓阳生而为天地之心，天地之心与物而见也。将求之而不可得也。子曰：天下何思，何虑天下，殊途而同归，一致而百虑。圣人之与天地并也。以万物为之心也。何已心之往哉，故有以求之不至矣。无以求之，亦不至矣。是圣人无而有之，而易行乎。其中矣，可无辨乎。
象曰：雷在地中，复先王。以至日闭关，商旅不行，后不省方。
冬至阳潜，动于地中也。帝王者，体化合干，故至日闭关绝行。不务察事，以象潜之勿用与时之，更始也。
初九，不逺复，无祇悔，元吉。象曰：不逺之，复以修身也。
阳生也，复于初也。修身之道，生非而复，复之不逺也。不适于邪也。得大吉矣。
六二，休复吉。象曰：休复之吉，以下仁也。
阳生也，仁也。二得位而归复之，阴之道不行，而得其息矣。得仁而行吉之道也。
六三，频复厉，无咎。象曰：频复之厉，义无咎也。
极于下体逺之复也，危而忧之，频而复之，茍知复也。虽危何咎。
六四，中行独复。象曰：中行独复，以从道也。
诸阴或复利仁，而行也。四自应之，安仁而适也。时有其复，异于上，下行能得中，复以至于道也。
六五，敦复无悔。象曰：敦复无悔，中以自考也。
逺阳过，应悔之道也。安而守中，志能自考也。自考也者，穷其理而尽其性也。故逺以复之，厚于德也。故无咎矣。
上六，迷复凶，有灾眚。用行师，终有大败以其国君，凶。至于十年不克征。象曰：迷复之凶，反君道也。
复阳于下，其道未著，阴求复之者，或利之而复，或自考而复，皆心自复非阳力之能制也。至于上逺之极也，不能自复，不知阳之仁也，故据众之上，迷其复凶之灾也。虽用众必大败也，以其不往时而反于尚君之道也。至于穷数而不能征也。
