临，元亨利贞。至于八月，有凶。彖曰：临刚浸而长，说而顺，刚中而应，大亨。以正天之道也。至于八月，有凶。消不乆也。
隂阳迭盛，天道成焉。阳长而万物生，君子之道行，小人望之而服也。刚长正以应，说而顺之，大亨，以正也。夫物有长也，必有代也。阳虽维隂，至于隂盛则不复维矣。君子当其时，内惕而不自得焉。观时之消息也。临代坤之二也。极六位而隂及代之矣。数之变也。凶其乆乎。月隂之物来，代阳也，故八月凶。
象曰：泽上有地，临。君子以教思无穷，容保民无疆。
泽上有地，地取润于泽。刚临于柔，小人取，则于君子思其教，周而无已也。则能保民安众而应其无疆也。
初九，咸临贞吉。象曰：咸临贞吉，志行正也。
四为我应，能感柔也。则制之自我矣。岂肆其志哉。感其从正者也。故得吉矣。
九二，咸临吉无不利。象曰：咸临吉无不利，未顺命也。
刚浸而长，履位得中，有其德而能感。五以从已也。则五顺于二，二未尽顺于五也。尊而顺，刚德日崇，故无不利也。
六三，甘临，无利攸。既忧之，无咎。象曰：甘临，位不当也。
既忧之，咎不长也。隂以居上，柔接以临之，甘辞以说之，失其正也。下有其人，而悟其非道，而能忧之，则咎不长也。
六四，至临无咎。象曰：至临无咎，位当也。
应于初，则刚之。教而守当其位，尽柔之道，临之至也。无忧邪之，咎矣。
六五，知临大君之宜，吉。象曰：大君之宜，行中之谓也。
二以刚长，五能感而从焉，知之以能，授之以政，可谓智矣。大君之宜，能临天下者，如此矣。行能得其中也。
上六，敦临，吉，无咎。象曰：敦临之吉，志在内也。
四五皆应于阳，上为至顺，亦归而从之，逺而志于阳，厚于君子之道，顺时知机，吉。又何咎哉。
