坤，元亨，利牝马之贞。君子有攸往，先迷，后得主，利西南，得朋。东北丧朋，安贞吉。彖曰：至哉坤元，万物资生，乃顺承天。坤厚载物，德合无疆。含弘光大，品物咸亨。牝马地类，行地无疆，柔顺利贞。君子攸行，先迷失道，后顺得常。西南得朋，乃与类行，东北丧朋，乃终有庆。安贞之吉，应地无疆。
坤，顺也，承于干而成干之化也。臣禀命于君，而致君之治也。有大通始生之德焉，万物由之得焉。万物由之而形也，无有逺迩而奉顺之勤。不敢怠柔，不失正牝，马之贞也。臣道也，待君而后成也。君子攸行，初离乎族，迷而失道，后保其所，乃其常也。西南同类，安无成也。东北丧朋，出而得正，终有庆也。地承天而体方，臣奉君而为正，逺无不至，多无不能，无疆之德。故君子定其分，行其事，则叶。夫无疆之永也。
象曰：地势。坤，君子以厚德载物。
地无不载，势顺而上，承于天。君子修博其德，而当承上之事也。
初六，履霜坚氷至。象曰：履霜坚氷，隂始凝也。驯至其道，至坚氷也。
隂始凝以极于积柔而为坚，罪始于小欺以至于累恶而为贼。故为上者不可以不辨，为下者不可以不愼。不早辨也，驯而顺之以至于大也，则无及已。夫隂阳往来等也。干始于潜日之南至而生也，隂生于日之鹑首至履霜，而五隂成而为氷。何也？阳天下之大也，隂辅成其内，而其体一也，万物化也。阳胎于坎而老于干，则凝为霜，积而成氷，此隂自成形，而为贼害之始也。非生之始也。虽隂盛也而阳潜焉，终得其正也，故贼臣者世皆有之有，随而灭之，此其象也。故圣人作为戒云。
六二，直方大，不习无不利。象曰：六二之动，直以方也。不习无不利，地道光也。
静然而待其天气，直也。物得宜而遂生，方也。无不载焉，大也。地道之上，居体之中，尽地之理，无私而生成也。承命而化之，动无不中，何习之有乎，故无不利也。
六三，含章可贞，或从王事，无成有终。象曰：含章可贞，以时发也。或从王事，知光大也。
体顺也，为下之长，守臣之分也。内含其明而不敢遂，故可因时而发，不失其正。王或有命，则从之也。不果首成，代终而以知之，光大能全其道也。
六四，括囊，无咎，无誉。象曰：括囊无咎，愼不害也。
纯隂之升，无阳以明之，则隂不能独化也。下体地也。上又非阳，无天无君之象也。天地不交之道也。贤人何由明乎敬愼而怀其道，包括而不敢发，可以无咎誉也。戒其位于上行也。
六五，黄裳，元吉。象曰：黄裳元吉，文在中也。
黄，中之文也。裳，下之饰也。柔以文治，中而能通，贵而体正，不敢违背，致君之化也。为臣以之尽道矣。故大吉也。
上六，龙战于野，其血玄黄。象曰：龙战于野，其道穷也。
隂之极而阳战之，曰龙战也。战则两伤矣。隂道极，极斯穷，穷则伤，将复壮，因万物而见焉，故曰于野。则柔脆者枯死，而坚强者内生也。
用六，利永贞。象曰：利用永贞，以大终也。
柔戒于邪，长正乃利也。故君子之用六也，顺上而保其正，合其刚大而终也。
文言曰：坤至柔而动也，刚至静而德方，后得主而有常，含万物而化光，坤道其顺乎承天而时行。
坤顺也，静而含光，能畜治万物而不敢先也。顺于上而时动成，其终而不怠。坚刚而得于久，至柔以为刚也。
积善之家，必有余庆。积不善之家，必有余殃。臣弑其君，子弑其父，非一朝一夕之故。其所由来者，渐矣。由辩之不早辩也。易曰：履霜坚氷至，盖言顺也。
君子之辩于初也，既形于履霜则坚氷至，顺而致之，然也。其辩，于君子小人盖愼乎此也。
直其正也，方其义也。君子，敬以直内，义以方外，敬义立，而德不孤。直方大，不习无不利。则不疑其所行也。
敬而不謟，直内也。非义而不合，方外也。敬义不孤，德之大也。可执一而当之，事至而决之，何习而后为乎。是以，不疑其所行也。
隂虽有美，含之以从，王事弗敢成也。地道也，妻道也，臣道也。地道无成而代有终也。
含而守下，代其终也。
天地变化，草木蕃。天地闭，贤人隐。易曰：括囊无咎，无誉。盖言谨也。
地本下矣，而上无天纯隂之用，闭之道也。君子谨而晦之，免于害也。
君子黄中通理，正位居体，美在其中而畅于四支，发于事业美之至也。
文在于中者，能通天下之理也。得其枢矣，于何而不利焉。是以为，臣体柔能正大位，扬君之大化也。则美在其中而四肢畅矣。正德于时而天下形矣，举事而可乆也，天下则之以之为业，美之至也。
隂疑于阳，必战。为其嫌于无阳也，故称龙焉。犹未离其类也，故称血焉。夫玄黄者，天地之杂也。天玄而地黄。
隂，纯隂者也。虽盛衰之无尽穷也，故为治之主焉，为君道焉。在于四时而消息则迭兴，而未始相离也。阳极则隂生，其中隂极则阳复其中，至于交会，则有进退之事。阳胜隂，理固然也。隂胜阳，悖之道也，故称隂老而干战焉。坚氷之至也，隂之盛，阳惮而疑，故战也。勿以隂盛而谓之无阳乎，阳潜而运，乃在中也。虑其将来，疑于无阳也，故称龙焉。外由隂也，故类称血焉。战而两伤，故云玄黄之杂色也。
