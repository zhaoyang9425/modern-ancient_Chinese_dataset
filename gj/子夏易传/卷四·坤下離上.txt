晋，康侯用锡马蕃庶，昼日三接。彖曰：晋，进也。明出地上，顺而丽乎大明。柔进而上行，是以康侯用锡马蕃庶，昼日三接也。
明出地上，圣人顺民而丽于大明，光于天下，方无滞于幽也。故柔进而上行，附于大明之中，极一臣之位，任为治之主，故谓为康侯锡以多马，昼日之间而三接也。
象曰：明出地上，晋。君子以自昭明徳。
明出地上，大明之道，可进之时也。君子著其明徳，求上知之。
初六，晋如，摧如。贞吉。罔孚，裕无咎。象曰：晋如，摧如，独行正也。裕无咎，未受命也。
有应于上，可以进也。应近于五，未获于情，虑其得之薄，故摧如。不进，以柔守下也。复以自知，正之吉也。未为上信，未受上命，故修徳自退，寛以居之，终无咎矣。
六二，晋如，愁如，贞吉。受兹介福，于其王母。象曰：受兹介福，以中正也。
得位而进，无应而愁如也。夫以谨顺中正，忧勤其进，非唯获吉，抑受其福也。五以阴而降徳也。茍能立身行道，当时大明，何必待于应乎。王母，阴尊而幽逺者，犹知福之况其明王乎。
六三，众允悔亡。象曰：众允之志，上行也。
处上又进悔之道也。众允志合，故进不非，故悔亡也。
九四，晋如，鼫鼠贞厉。象曰：鼫鼠贞厉，位不当也。
上奉于五，下据其民，刚强处卑，进不当位，其窃位也。如大鼠焉，贪而无礼，不能终矣。以之为重危之道也。
六五，悔亡，失得勿恤，往吉，无不利。象曰：失得勿恤，往有庆也。
臣当君任，正之道也。以明盛而进弼成王化而为治主也。夫以明正为治者，则天下各当其才矣，何恤乎失得哉。以斯而往，吉其冝也。故无不利矣。
上九，晋其角，维用伐邑，厉吉无咎，贞吝。象曰：维用伐邑，道未光也。
以柔徳治者，不能威肃天下也。故其终多用师焉。进过于礼，故曰角。进极于终，民或叛也。明正久著，人多恊焉，犹用伐邑，虽危吉也。则咎自免矣。治物不以徳，以之为政，可惜之也。
