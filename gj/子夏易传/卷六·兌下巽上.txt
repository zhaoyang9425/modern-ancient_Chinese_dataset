中孚，豚鱼吉。利渉大川，利贞。彖曰：中孚，柔在内而刚得中。说而巽，孚乃化邦也。豚鱼吉，信及豚鱼也。利渉大川，乗木舟虚也。中孚以利贞，乃应乎天也。
上柔在内，以接于下，而刚得中，柔接而相亲，刚中而实信，就巽以从之，故得下柔奉之而刚中，以信而民，莫不化者也。中发之信，恒而及于豚鱼，虽豚鱼而信，不遗其微小焉，故吉也。利渉大川，乗木而无险也。君子虚其中，而施信于民，故得民之信而可以致重道逺也。信自于中利而以正，?于天地四时也，而况人乎。
象曰：泽上有风，中孚。君子以议狱缓死。
泽降而风加焉，相得泽行也。君子信行，庶其中，感而变化也。故议留其狱，不即其死。
初九，虞吉，有他不燕。象曰：初九虞吉，志未变也。
中孚之故在乎初也。速而应感其诚也，故度其志未变，而往则信终而吉。志变而有作，不可感也已矣。后之而绝类也。何所安乎。
九二，鸣鹤在隂，其子和之，我有好爵，吾与尔縻之。象曰：其子和之，中心愿也。
鹤者阳明之物也。而守隂处内，修徳立诚，名达而隐也，上中孚也。求中信以致，虽居隂也，时亦索之。中心愿与之为治，同志而相求也，故公家之有好爵，而相与縻之矣。君子之道在于进徳乎，无隐而不彰，上求下治之本也。故君子而求其母也。
六三，得敌，或鼓或罢，或泣或歌。象曰：或鼓或罢，位不当也。
三与四皆为敌，三应于上，四巽于下，对而为敌，鼔以战之。四附上而大不敢当也，或罢之矣。不胜而惧，或泣之矣。四不我争，欢巳志获，或歌之矣。柔徳之薄，不量其势，不当于位，不正于分也。
六四，月几望，马匹亡，无咎。象曰：马匹亡，绝类上也。
得位上顺而为五巽，隂盛得附，故无咎也。
九五，有孚挛如，无咎。象曰：有孚挛如，位正当也。
四绝类而孚我，我亦有信。挛如，当其位正，虽得地而无咎。
上九，翰音登于天，贞凶。象曰：翰音登于天，何可长也。
翰音为鸡巽之象也，以其阳物巽隂而无力飞，必鸣也，登于天何可久乎。信不由中，而为极上，难终之约，其可乎。信而莫应，有声而巳，正之凶也。
