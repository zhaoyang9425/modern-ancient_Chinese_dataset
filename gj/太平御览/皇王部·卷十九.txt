○魏烈祖明皇帝
《魏志》曰：明皇帝讳睿，字元仲，文帝太子也。生而太祖爱之，常今在左右。年十五，封武德侯，黄初二年为齐公，三年为平原王。以其母诛，故未建为嗣。七年夏五月，帝病笃，乃立为皇太子。丁巳，即皇帝位，诏太傅三公：以文帝《典论》刻石于庙门之外。青龙见郏之靡陂井中。丁酉，幸陂观龙，于是改元为青龙，靡陂为龙陂。二年三月，山阳公薨，帝素服发哀，使持节典护丧。追谥山阳公为汉孝献皇帝，葬以汉礼。孙权入居巢湖口，向合肥新城，又遣将陆逊、孙韶各将万馀人入淮、沔。六月，征东将军满宠进军拒之。秋七月，帝亲御龙舟东征，权攻新城，将军张颖等拒守力战，帝军未至数百里，权遁走。群臣以为大将军方与诸葛亮相持未解，车驾可西幸长安。帝曰："权走，亮胆破，大将军必制之，吾无忧矣。"遂进军幸寿春，录诸将功，封赏各有差。八月，大耀兵，飨六军，遣使者持节犒劳合肥、寿春诸军。行还许昌宫。司马宣王与亮相持，连围积日，亮数挑战，宣王坚垒不应。会亮卒，其军退还。景初元年，泰山茬县言黄龙见。(茬，仕俚反。)于是有司奏，以为魏得地统，宜以建丑之月为正月，定历改元为孟夏四月。服色尚黄，牺牲用白，戎事乘黑首白马，建大赤之旗，朝会建太白之旗。改太和历为景初历。其春夏秋冬孟仲季月虽与正岁不同，至于郊祀、迎气、礿祠、蒸尝、巡狩、搜田、分至启闭、班宣时令、中气早晚、敬授民事，皆以正岁斗建为历数之序。二年十二月，帝寝疾不豫。太尉宣王还至河内，帝驿马召到，引入卧内，执其手谓曰："吾疾甚，以后事属吾君，君其与爽辅少子。吾得见君，无所恨矣！"宣王顿首流涕。即日，帝崩于嘉福殿，年三十六。葬高平陵。
《魏书》曰：帝生数岁而有岐嶷之姿，武皇帝异之，曰："我基于尔三世矣。"每朝宴会同，与侍中近臣并列帷幄。好学多识，特留心于法理。容止可观，望之俨恪。即位之后，容受直言，听受吏民士卒上书，一月之中，至数十百封，虽文辞鄙陋，犹览省究，意无厌倦。
又曰：青龙三年，起太极诸殿，筑总章观，高十馀丈，建翔凤于其上，又于芳林园中起陂池，楫棹越歌；又于列殿之北立八坊，诸才人以次第序处其中，贵人夫人已上，转南附焉，其秩名拟百官之数。帝常游宴在内，乃选女子知书可附信者六人，以为女尚书，使典省外奏事，处分当画可。自贵人已下至尚保及给掖庭洒扫，习伎歌者，各有千数。通引縠水过九龙前，玉井绮栏，蟾蜍含受，神龙吐出。使博士马均作司南车，水转百戏。岁首建巨兽，鱼龙曼延，弄马倒骑，备如汉西京之制，筑阊阖诸门外罘罳。太子舍人张茂以吴、蜀数动，诸将出征，而帝盛兴宫室，留意于玩饰，赐与无度，帑藏空竭，乃上书谏之。
《魏氏春秋》曰：魏明帝天姿秀出，立发委地，口吃少言，而沈毅好断。初，诸公受遗辅导，帝皆以方任处之，政自己出。而优礼大臣，开容善直，虽犯颜极谏，无摧戮也。其君人之量如此之伟，然不思建德垂风，不固维城之基，至使大权偏据，社稷无卫，悲夫！
《魏略》曰：明帝欲平北邙，令登台见孟津，辛毗谏曰："若九河溢涌，洪水为害，丘陵皆夷，何以御之？"帝乃止。
《魏末传》曰：初，帝为平原王，母甄后妒，文帝杀之，故不立为太子。尝从文帝猎，见鹿子母，文帝射杀鹿母，诏明帝射鹿子，明帝曰："陛下已杀其母，臣不忍杀其子。"因涕泣。文帝即放弓箭，以此深奇之，而建树之意定矣。
○废帝齐王芳
《魏志》曰：齐王讳芳，字兰卿。明帝无子，养王及秦王询；宫省事秘，莫有知其所由来者。(《魏氏春秋》曰：或云任城王楷子也。)青龙三年，立为齐王。景初三年正月，明帝病甚，乃立为皇太子。是月，即皇帝位。二月，西域重译献火浣布，诏大将军、太尉临试以示百僚。帝加元服，赐群臣各有差。大将军司马景王将谋废帝，以闻皇太后。太后今曰："皇帝芳春秋已长，不亲万机，耽淫内宠，沉漫女德，日延倡优，纵其丑谑；延六宫家人留止内房，毁人伦之叙，乱男女之节；恭孝日亏，悖傲滋甚，不可以承天叙，奉宗庙。遣芳归藩于齐，以避皇帝。"是日迁居别宫，时年二十三。使者持节送卫，营齐王宫于河内之重门，制度皆如藩国之礼。
《魏略》曰：景王将废帝，遣郭芝入白太后，后与帝对坐。芝谓帝曰："大将军欲废陛下，立彭城王据。"帝乃起去。太后不悦。芝曰："太后有子不能教，今大将军意已成，又勒兵在外以备非常，但当从旨，将复何言！"太后曰："我欲见大将军，口有所说。"芝曰："何可见耶？但当速取玺绶。"太后意折，乃遣傍侍御取玺绶著坐侧。芝出报景王，景王甚欢。又遣使者授齐王印绶，当出就西宫。帝受命，遂载王车，与太后别，垂涕，始从太极殿南出，群臣送者数十人，太尉司马孚悲不自胜，馀多流涕。王出后，景王又使使者请玺绶。太后曰："彭城王，我之季叔也，今来立，我当何之！且明帝当绝嗣乎？吾以为高贵乡公者，文皇帝之长孙，明皇帝之弟子，于礼，小宗有后大宗之义，其详议之。"景王乃更召群臣，以皇太后令示之，乃定迎高贵乡公。是时，太常已发二日，待玺绶于温。事定，又请玺绶。太后令曰："我见高贵乡公小时，识之，明日我自欲以玺绶手授之。"
《魏世谱》曰：晋受禅，封齐王为邵陵公，年四十三，太始十年薨，谥曰："厉公"。
○废帝高贵乡公
《魏志》曰：高贵乡公讳髦，字彦士，文帝孙，东海定王霖子也。正始五年，封郯县高贵乡公。少好学，夙成。齐王废，公卿议立公。十月，公至于玄武馆，群臣奏请舍前殿，公以先帝旧处，避止西厢；群臣又请以法驾迎，公不听。丙寅，公入于洛阳，群臣迎拜西掖门南，公下舆将答拜，傧者请曰："仪不拜"。公曰："吾人臣也。"遂答拜。至止车门下舆，左右曰："旧乘舆入。"公曰："吾被皇太后征，未知所为。"遂步至太极东堂，见于太后。是日即皇帝位，百僚陪位者欣欣焉。甘露元年夏四月，帝幸太学，问诸儒曰："圣人幽赞神明，仰观俯察，始作八卦，后圣重之为六十四，立爻以极数，凡斯大义，罔有不备，而夏有《连山》，殷有《归藏》，周曰《周易》，《易》之书，其故何也？"《易》博士淳于俊对曰："庖牺因燧皇之图而制八卦，神农演之为六十四，黄帝、尧、舜通其变，三代随时，质文各由其事。故《易》者，变易也；名曰《连山》，似山出纳云气连天地也；《归藏》者，万事莫不归藏于其中也。"帝又曰："若使庖牺因燧皇而作《易》，孔子何以不云燧人氏没庖牺氏作乎？"俊不能答。讲《易》毕，复命讲《尚书》。帝问曰："郑玄云稽古同天，言尧同于天也。王肃云尧顺考古道而行之。二义不同。何者为是？"博士庾峻对曰："先儒所执，各有乖异，臣不足以定之。然《洪范》称三人占，从二人之言。贾、马及肃皆以为顺考古道。以《洪范》言之，肃义为正。"帝曰："仲尼言惟天为大，惟尧则之。尧之大美，在乎则天，顺考古道，非其至也。今发篇开义，以明圣德，而舍其大，更称其细，岂作者之意耶？"峻对曰："臣奉遵师说，未喻大义，至于文质折中，裁之圣思。"复命讲《礼记》。帝问曰："太上立德，其次务施报。为治何由而教化各异，皆修何政而能致于立德，施而不报乎？"博士马照对曰："太上立德，谓三皇五帝之世以德化民，其次施报，谓三王之世以礼为治也。"帝曰："二者教化薄厚不同，将主有优劣耶？时使之然乎？"照对曰："诚由时有朴文，故化有薄厚也。"辛未，帝幸辟雍，会命群臣赋诗。侍中和逌、(音由。)尚书陈赛等作诗赋稽留，有司奏免官，诏曰："吾以暗昧，爱好文雅，广延诗赋，以知得失，而乃尔纷纭，良用反侧。其原逌等。主者宣敕，自尔已后，群臣皆当玩习古义，修明经典，称朕意焉。"
《魏氏春秋》曰：公神明爽俊，德音宣朗。罢朝，景王私曰："上何如主也？"锺会对曰："才同陈思。武类太祖。"景王曰："若如卿言，社稷之福也。"甘露元年二月，帝宴群臣于太极东堂，与侍中荀𫖮、尚书崔赞、袁亮、锺毓、中书令虞松等并讲述礼典，遂言帝王优劣之差。帝慕𫖮有立，因问𫖮等曰："有夏既衰，后相殆灭，少康收集夏众，复禹之绩，汉高祖拔起陇亩，驱帅豪俊，芟夷秦、项，包举宇内，斯二主可谓殊才异略，命世大贤者也。考其功德，谁宜为优？"𫖮等对曰："夫天下重器，王者天援，德应期运，然后能受命创业，至于阶缘前绪，兴复旧绩，造与之与复，固难易不同。少康功德虽美，犹为中兴之君，与汉世祖同流可也。至如高祖，臣等以为优。"帝曰："自古帝王，功德言行，互有高下，未必创业者皆优，绍继者咸劣也。汤、武、高祖虽俱受命，贤圣之分，所觉悬殊。少康、殷宗中兴之美，夏启、周成守文之盛，论德校实，方诸汉祖，吾见其优，未闻其劣；顾所遇之时殊，故所名之功异尔。少康生于灭亡之后，降为诸侯之隶，崎岖逃难，仅以身免，能布其德而兆其谋，卒灭过、戈，克复禹绩，祀夏配天，不失旧物，非至德弘仁，岂济斯勋？汉祖因土崩之山势，仗一时之权，专任智力以成功业，行事动静，多违圣检；为人子则数危其亲，为人君则囚系贤相，为人父则不能卫子；身没之后，社稷几倾，若与少康易时而处，或未能复大禹之绩也。推此言之，宜高夏康而下汉祖矣。"
《汉晋阳秋》曰：帝见威权日去，不胜其忿。乃召侍中王沉、尚书王经、散骑常侍王业，谓曰："司马昭之心，路人所知也。吾不能坐受废辱，今日当与卿自出讨之。"王经曰："昔鲁昭公不忍季氏，败走失国，为天下笑。今权在其门久矣，朝廷四方皆为之致死，不顾逆顺之理，非一日也。且宿卫空阙，兵甲寡弱，陛下何所资用？而一旦如此，无乃欲除疾而更深之耶！祸殆不测，宜见重详。"帝乃出怀中板令投地，曰："行决矣。正使死，何所恨？况不必死耶！"于是入白太后，沉、业奔走告文王，文王为之备。帝遂帅僮仆数百，鼓噪而出。文王弟屯骑校尉伷(音胄)入，遇帝于东止车门，左右呵之，伷众奔走。中护军贾充又逆帝战于南阙下，帝自用剑，挥众欲退，太子舍人成济问充曰："事急矣！当云何？"充曰："今日之事，无所问也。"济即前刺帝，刃出于背。文王闻，大惊，自投于地曰："天下其谓我何！"太傅孚奔往，枕帝股而哭，哀甚，曰："杀陛下者，臣之罪也。"葬高贵乡公于洛阳西北三十里屈涧之滨下，车数乘，不设旌旐。百姓相聚而观之曰："是前日所杀天子也。"或掩面而泣，悲不自胜。
《帝王世纪》曰：高贵乡公为太子舍人成济所害。年二十，以公礼葬之。
○陈留王
《魏志》曰：陈留王讳奂，字景明，武帝孙，燕王字之子也。甘露三年，封安次县常道乡公。高贵乡公卒，公卿议迎立公。六月，入于洛阳，即皇帝位于太极前殿，大赦，改元。景元四年，诏伐蜀，命征西将军邓艾督帅诸军，趋甘松、沓中，雍州刺史诸葛绪督诸军趋武都、高楼，首尾踧讨。若擒姜维，便当东西并进，扫灭巴蜀也。又命镇西将军锺会由骆谷伐蜀，所至辄克。十一月，蜀主刘禅降，巴蜀皆平。咸熙二年，命晋王冕十有二旒，建天子旌旗。进王妃为王后，世子为太子。八月，相国晋王薨，太子炎绍封袭位，总摄百揆。十二月，禅位于晋，改次于金墉城，而终馆于邺，时年二十，在位六年。
《帝王世纪》曰：陈留王即位，禅晋，封陈留王，就国治邺，奉魏宗祀。
《魏世谱》曰：晋封帝为陈留王。年二十八，太安元年崩，谥曰："元皇帝"。
《魏志评》曰：古者以天下为公，唯贤是举。后代世位，立子以嫡；若胤嗣不继，则宜取旁亲明德，若汉之文、宣者，斯不易之常准也。明帝既不能然，情系私爱，抚养婴孩，传以大器，托付不专，必参枝族，终于曹爽诛夷，齐王替位。高贵公才惠夙成，好问尚辞，亦文帝之风流也；然轻躁肆忿，自陷大祸。陈留王恭已南面，宰辅统政，仰遵前式，揖让而禅，遂飨封大国，作宾于晋，比之山阳，班宠有加焉。
