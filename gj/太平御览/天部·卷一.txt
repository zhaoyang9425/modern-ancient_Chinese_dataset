○元气
《三五历记》曰：未有天地之时，混沌状如鸡子，溟涬始牙，蒙(莫孔切。)鸿(胡孔切。)滋萌，岁在摄提，元气肇始。
又曰：清轻者上为天，浊重者下为地，冲和气者为人。故天地含精，万物化生。
《河图》曰：元气闿(音开)阳为天。
又曰：元气无形，汹汹蒙蒙，偃者为地，伏者为天也。
《礼统》曰：天地者，元气之所生，万物之所自焉。
《孝经左契》曰：元气混沌，孝在其中。
《汉书·律历志》曰：黄锺，黄者，中之色。故阳气施于下泉，孳萌万物，为六气元也。故以黄色名元气焉。
又曰：太极运三辰五星于上，元气转三统五行于下。
《家语》曰：夫礼必本之太一，太一分为天地，转为阴阳，变为四时，列为鬼神。(太一，谓元气也。)
《淮南子》曰：道始生虚廓，虚廓生宇宙，宇宙生元气，无有涯垠。清阳者，薄(音博。)劘(音摩。)而为天。
又曰：古未有天地之时，惟象无形，幽幽冥冥，茫茫昧昧，幕幕闵闵，鸿蒙澒洞，莫知其门。有二神混沌生。(高诱注曰：二神，经天营地之神。)经天营地，孔(深也。)乎莫知其终，滔乎莫知其所止息。于是乃别为阴阳，离为八极。刚柔相成，万物乃形。
《遁甲开山图》曰：有巨灵者，遍得元神之道，故与元气一时生混沌。
又曰：南溟之山，金堂玉室，上无元气，实滋神化。
又曰：丽山氏分布元气，各生次序，产生山谷。
《帝系谱》曰：天地初起，溟涬蒙鸿，即生天皇，始万八千岁，以木德王。
《十洲记》曰：昆陵，昆仑山也。上有金台玉阙，亦元气之所合，天帝之居治处。
《六韬》曰：天之为天远矣，地之为地久矣。万物在其间，各自利，何世莫之有乎？夫使世俗皆能顺其有，是乃溟涬蒙鸿之时，为王故莫之能有。七十六圣发起，其所系天下而有之，岂一日哉！
杨泉《物理论》曰：扬雄非浑天而作盖天，圆其盖左转，日月星辰随而东西。桓谭难之，雄不解。此盖天者，复难知也。元气皓大，则称皓天。皓天，元气也，皓然而已，无他物焉。
扬雄《檄灵赋》曰：自今推古，至于元气始化，古不览今，名号迭毁，请以《诗》《春秋》言之。
又《解嘲》曰：《太玄》五千文，支叶扶疏，独说十馀万言，深者入地底，高者出苍天，大者涵元气，纤者入无伦。(等也。)
班固《东都赋》曰：万乐备，百礼暨，皇情浃，群臣醉，降烟煴，调元气。
又《汉颂论功歌诗》曰：后土化育兮四时行，修灵液养兮元气覆。冬同云兮春霡霂，膏泽洽兮殖嘉谷。
张衡《玄图》曰：玄者，包含道德，构掩乾坤，橐籥元气，禀受无原。
陈思王《魏德论》曰：元气否塞，玄黄渍薄，星辰逆行，阴阳舛错，国无完邑，陵无掩椁，四海鼎沸，萧条沙漠。
又《七启》曰：有形必朽，有端必穷，茫茫元气，谁知其终。
孙楚《石人铭》曰：大象无形，元气为母，杳兮冥兮，陶冶众有。
陆机《云赋》曰：摅神景于八幽，合洪化于烟煴，充宇宙以播象，协元气而齐勋。
潘岳《西征赋》曰：古往今来，邈矣悠哉，寥廓惚恍，化一气而甄三才。
○太易
《老子》曰：有物混成，先天地生。
《易干凿度》曰：夫有形者，生于无形；故有太易者，未见气也。
《帝王世纪》曰：天地未分，谓之太易。
《列子》曰：夫有形者生于无形，则天地安从生？(自然而生。)故有太易、太初、太始、太素。(此有物之始，自微至著，变化自相因袭)太易者未见气也(易者，不穷滞之称，凝寂于太虚之域，将何见乎？即如《易系》之太极、老氏之混成。)太初者气之始也，(阴阳未判。下句所谓浑沦。)太始者形之始也，(阴阳既判，品物流形。)太素者质之始也。(质，性也。既为物矣。则方圆刚柔静躁各有其性。)气质具，未相离，(此直论气之形质，不复说太易，为三者宗本。下句别自明之。)故曰浑沦。浑沦者，言万物相浑沦而未相离也。(虽浑然一气不相离袭，而三才之道实潜兆乎其中。沦，语助也。)视之不见，听之不闻，循之不得，故曰易也。易无形畔，(老子曰：视之不见名曰希而曰易。易，简之别称也。太易之义如此而已，故能为万物宗，性真一而不变也。)易变而为一，(所谓易者，窈冥忽恍，不可变也。一气持之而化变，故寄名变也。)一变而为七，七变而为九。九，变者之究也，(究，穷也。一变而为七九，不足以次数者全，举阳数顾其都会也。)乃复变而为一。一者，形变之始。(既涉于有形之域，理数既终，乃复反而为一。反而为一，归形变之始也。此盖明变化往复无极)
○太初
《易干凿度》曰：太初者，气之始也。
《帝王世纪》曰：元气始萌，谓之太初。
《诗推度灾》曰：阳本为雄，阴本为雌，物本为魂。(宋均注曰：本即原也，变阴阳为雌雄魂也。亦言未有形也。皆无兆朕，故谓之气。)雄生八月仲节，号曰太初，行三节。(节犹气也。太初者，气之始也。必知生八月仲者，据此时荠夌生以为验也。阳生物行三节者，须雌俱行物乃著也。)
《广雅》曰：太初，气之始也。清浊未分。
《庄子》曰：太初有无，(言太古之初，上下未形，所有者无。)无有无名。(既无有形，人无有名。)一之所起，有一而未形。(一谓道也。)物得以生，谓之德。
《淮南子》曰：稽古太初，人生于无，(当太初天地之始，人生于无形，无形生有形也。)成形于有，有形而制于物。(为物所制。)
扬雄《檄灵赋》曰：太易之始，太初之先，冯冯沉沉，奋搏无端。
王阜《老子圣母碑》曰：老子者，道也。乃生于无形之先，起于太初之前，行于太素之元，浮游六虚，出入幽冥，观混合之未别，窥清浊之未分。
陈思王《魏德论》曰：在昔太初，玄黄混并，浑沌蒙鸿，兆朕未形。
阮籍《孔子诔》曰：养徒三千，升堂七十，潜神演思，因史作书，考混元于无形，本造化于太初。
又《大人先生传》曰：太初真人，惟太之根，专气一志，万物以存。
又曰：驰骛乎太初之中，休息乎无为之宫。太初何始，无后无先。
○太始
《易干凿度》曰：太始者，形之始也。
又曰：雌生戌仲，号曰太始，雄雌俱行三节。(俱行，起自戌仲至亥。)
《帝王世纪》曰：气，形之初，谓之太始。
《楚辞·天问》曰：遂古之初，谁传道之？(王逸注曰：初，始也。太始之元，虚廓无形，神物未生，谁传此道。)上下未形，何由考之？(言天地未分，混沌无根，谁考述而知也。)
张衡《玄图》曰：玄者，无形之类，自然之根，作于太始，莫之与先。
阮籍《大人先生传》曰：登乎太始之前，览乎忽漠之初，虑周旋于无外，志浩荡而遂舒。
○太素
《易干凿度》曰：太素，质之始也。
又曰：雄含物魂，号曰太素。(雌雄俱行，故能含物魂而生物也。独言雄雌，主于阳故也。)
《帝王世纪》曰：形变有质，谓之太素。太素之前，幽清寂寞，不可为象，惟虚惟无，盖道之根。道根既建，犹无生有，太素始萌，萌而未兆，谓之庞洪，盖道之干。道干既育，万物成体，于是刚柔始分，清浊始位，天成于外，而体阳故圆以动，盖道之实。
《礼斗威仪》曰：二十九万一千八百四十岁而反太素冥茎，盖乃道之根也。
《礼含文嘉》曰：推之以上元为始，起十一月甲子朔旦，夜半冬至，日月五星俱起牵牛之初。(郑玄注：上元，太素已来至所求年。)
《广雅》曰：太素，质之始也，已有素朴而未散也。
《乐动声仪》曰：作乐制礼时，有五音始于上元，戊辰夜半冬至，北方子。(郑玄注曰：戊辰土位，土为宫，宫为君，故作乐尚之以为始也。夜半子，亦天时之始。礼稽命微起于太素，十一月阏逢之，曰岁在摄提格之纪，是云作乐制礼，盖作乐则有礼，通其文耳。)
张衡《灵宪注》曰：太素之前，幽清玄静，寂寞冥默，不可为象，厥中惟灵，如是者永久焉，斯谓冥茎，盖乃道根，道根既建，由无生有，太素始萌，萌而未兆，并体同色，坤屯不分。(坤屯，音浑沌。)
陈思王《髑髅说》曰：昔太素氏不仁，劳我以体，苦我以生，今也幸变而之死，是反吾真也。
又《魏德论》曰：不能贯道义之精英，穷混元于太素，亦以明矣。
又《魏文帝诔》曰：皓皓太素，两仪始分，冲和产物，肇有人伦。
又《大暑赋》曰：壮皇居之瑰玮兮，步八闳而为宇。节四运之常气兮，逾太素之仪矩。
阮籍《通老论》曰：圣人明于天人之理，达于自然之分，通于治化之体，审于大慎之训，故君臣垂拱完太素之朴，百姓熙怡保性命之和。
又《诗》曰：焉得松乔，熙神太素，逍遥区外，登我年祚。
又《老子赞》曰：阴阳不测，变化无伦，飘飖太素，归虚反真。
陆机《孙权诔》曰：皇圣应期，有命太素，承乱下萌，清难天步。
又《浮云赋》曰：集轻浮之众采，厕五色之藻气。贯元虚于太素，薄紫微而竦戾。
又《诗》曰：太素卜令宅，希微启奥基。玄冲纂懿文，虚无承先师。
又《诗》曰：澄神玄漠流，栖心太素域。弭节欣高视，俟我大梦觉。
《顾公直答陆机》曰：恢恢太素，万物初基。在昔哲人，观众济时。
○太极
《易·系辞》曰：易有太极，是生两仪。两仪生四象，四象生八卦。
《汉书·律历志》曰：太极元气，函三为一。
又曰：太极中央元气，故为黄锺。
又曰：元以统始。易，太极之首也。
《帝王世纪》曰：质形已具，谓之太极。
《乐动声仪》曰：神守于心，游于目，穷于耳，往乎万里而至疾，故不得而不速。从胸臆之中而彻太极，援引无题，人神皆感，神明之应，音声相和。
班固《典引》曰：太极之先，两仪始分，烟烟煴煴，有沉而奥，有浮而清。
陈思王《七启》曰：夫太极之初，混沌未分，万物纯纯，与道俱运。
又《画赞叙》曰：上形太极混元之前，却列将来未萌之事。
阮籍《通老论》曰：道者法自然而为化，侯王能守之，万物将自化。《易》谓之太极，《春秋》谓之元，老子谓之道。
陆机《云赋》曰：览太极之初化，判玄黄于乾坤，考天壤之灵变，莫稽美乎庆云。
傅玄《风赋》曰：嘉太极之开元，美天地之定位。乐雷风之相薄，悦山泽之通气。
张华《诗》曰：混沌无形气，奚从生两仪？元一是能分，太极焉得离？玄为谁翁子，道是谁家儿？天行自西回，日月曷东驰？
陆士龙《答士衡诗》曰：伊我世族，太极降精，昔在上代，轩虞笃生。
○天部上
《释名》曰：天，显也，在上高显也。天，坦也，坦然高而远也。
《易》曰：天垂象，见吉凶，圣人则之。
又曰：观乎天文，以察时变；观乎人文，以化成天下。
又曰：立天之道，曰阴与阳。
又曰：天行健，君子以自强不息。
又曰：本乎天者亲上，本乎地者亲下。
又曰：天地之道，贞观者也。
又曰：天道亏盈而益谦。
又曰：天地设位，而易行乎其中。
又曰：干为天。
又曰：时乘六龙以御天。
又曰：天尊地卑，乾坤定矣。
又曰：在天成象，在地成形。
又曰：大哉乾元，万物资始乃统天。
《书》曰：高明柔克，沉潜刚克。(高明，谓天也。)
又曰：乃命羲和，钦若昊天。
又曰：皇天无亲，惟德是辅。
又曰：皇天震怒，命我文考，肃将天威。
《诗》曰：敬天之威，不敢驰驱。
又曰：天步艰难，之子不犹。
又曰：悠悠苍天，此何人哉！
又曰：谓天盖高，不敢不跼；谓地盖厚，不敢不蹐。(跼，曲也。蹐，累足也。《笺》云：跼蹐者，天高而有雷电，地厚而有沦陷，此民疾苦，王政上下皆可畏怖之言。)
《礼》曰：天地之道，博也，厚也，高也，明也，悠也，久也，今夫天，斯昭昭之多，及其无穷也，日月星辰系焉，万物覆焉。
又曰：天则不言而信，天无私覆，是天道也。无为而物成。
又曰：天秉阳，垂日星。(秉，持也。)
又曰：天不爱其道，故天降甘露。
又曰：天有四时，春夏秋冬，风雨霜露，无非教也。
又曰：著不息者，天也。圣人作乐以应天。
又曰：燔柴于泰坛，以祭天也。
又曰：孟冬之月，天气上腾，地气下降。
又曰：祭天于南郊，就阳之义也。祭天扫地，而祭于其质而已矣。
又曰：清明象天。
《传》曰：天有六气，降生五味。(六气者，阴阳风雨晦明。)
又曰：叔孙穆子梦天压己，弗胜。
又曰：公孙归父会楚子于宋，宋人告急于晋，晋侯欲杀之。伯宗曰："不可。天方授楚，未可与争，虽晋之强，能违天乎？"
又曰：晋侯赐毕万魏。卜偃曰："毕万之后必大。万，盈数也；魏，大名也。以是始赏，天启之矣。"
《尔雅》曰：穹苍，苍天也。(天形穹隆，其色苍苍，因以名云。)春为苍天，(万物苍苍生也。)夏为昊天，(言气皓旰。)秋为旻天，(旻犹愍也。愍，万物凋落也。)冬为上天。(言时无事，在上临下而已。)
《语》曰：天何言哉？四时行焉，百物生焉。
又曰：惟天为大，惟尧则之。
又曰：夫子之不可及也，犹天之不可阶而升也。
《易干凿度》曰：天动而施曰仁，地静而理曰义。
又曰：轻清者上为天，重浊者下为地。
又曰：天有阴阳，地有柔刚，人有仁义，是谓三才。
京房《易传》曰：地动阴有馀，天裂阳不足。此臣下盛强，害君上之变也。景帝三年，天东北有赤气，广长十馀丈，或曰天裂，其后七国兵起。
《春秋说题辞》曰：天之为言颠也，居高理下，为人经也。(《白虎通》亦云。)群阳，精也。合为太一，分为殊名，故立字"一大"为天。
《礼统》曰：天地者，元气之所生，万物之祖也。天之为言镇也，神也，珍也。施生为本，运转精神，功效列陈，其道可珍重也。
《尚书考灵耀》曰：中央钧天，其星角亢；东方皋天，(《吕氏春秋》曰苍天，《广雅》曰上天。)其星房心；东北变天，其星斗箕；北方玄天，其星须女；西北幽天，其星奎娄；西方成天，(《吕氏春秋》曰皓天。)其星胃昴；西南朱天，其星参狼；南方赤天，(《吕氏春秋》《广雅》皆曰炎天。)其星舆鬼柳；东南阳天，其星张翼轸。(《吕氏春秋》曰：天有九野，东方曰苍天，西方曰皓天，南方曰炎天，其余皆同。)
《周书》曰：神农之时，天雨粟，神农耕而种之。
《尚书中候》曰：天地开辟，甲子冬至。日月若悬璧，五星若编珠。
《诗纪历枢》曰：箕为天口，主出气。
《大戴礼》曰：放勋，其仁如天，其智如神，就之如日，望之如云。
《春秋感精符》曰：人主与日月同明，四时合信，故父天母地，兄日姊月。(父天于圜丘之礼也。母地于方泽之祭也。兄日于东郊，姊月于西郊也。)
《春秋繁露》曰：天有十端：天为一端，地为一端，阳为一端，阴为一端，水为一端，土为一端，人为一端，金为一端，木为一端，火为一端，凡十端。天亦有喜怒之气、哀乐之心，与人相副，以类合之，天人一也。春喜气故生，秋怒气故杀，夏乐气故养，冬哀气故藏，四者天人同有之。
《春秋内事》曰：天有十二分次，日月之所躔也。
《春秋元命包》曰：天不足西北，阳极于九，故周天九九八十一万里。
《孝经援神契》曰：周天七衡六间者，相去万九千八百三十三里三分里之一，合十一万九千里。从内衡以至中衡，从中衡以至外衡，各五万九千五百里。
《史记》曰：叔虞母梦天谓武王曰："余今命汝生子，名虞，余与之唐。"及生子，有文在手，曰虞，遂因命之。
《汉书·东方朔答难》曰：以管窥天，以蠡测海，岂能考其文理哉？
又曰：汉惠帝二年，天眼开北，广十馀丈。
《后汉书》曰：和熹邓皇后尝梦扪天，天体荡荡正青，滑如磄〈石弟〉，有若锺乳状，乃仰嗽饮之。以讯占梦，言尧梦攀天而上，汤梦及天而舐之。此皆圣王之前占，吉不可言。
《蜀志》曰：吴使张温来聘，秦密在诸葛亮座。温曰："何人？"亮曰："学者。"温问曰："天有头乎？"密曰："有。《诗》曰：'乃眷西顾'。天若无头，何以顾之？"又曰："有耳乎？"曰："有。《诗》云：'鹤鸣于九皋，声闻于天'。无耳，何以闻之天？""有足乎？"曰："有。《诗》云：'天步艰难'。若无足，何以步？""天有姓乎？"曰："有。"曰："何姓？"曰："姓刘。""何以知之？"曰："其子姓刘，故以知之。"温大敬之。
《晋书》曰：世祖登祚，探策得一，群臣失色。吏部郎中裴楷进曰："天得一以清，地得一以宁，王侯得一为天下贞。"上大悦。
又曰：惠帝末，天裂为二，无云，有声如雷。
《晋中兴书·征祥说》曰：大兴二年，天鸣东南，有声，如水相薄。三年，又鸣。后哀帝废。
《后魏书》曰：圣武田于野，见辎𫐌自天而下，至则见美女，曰："天使我偶君。"遂寝宿，旦乃还。期周年复会于此。既而以所生男授帝，曰："善养之，世为帝王。"子即始祖也。
《齐书》曰：王摛史学博闻，永明中，天忽黄色照地，众莫能解。摛云："是荣光。"世祖大悦，用为永阳郡守。
《陈书》曰：高祖梦天开数丈，有一人朱衣捧日，令帝张口纳之。及觉，犹热，后二百日为帝。
