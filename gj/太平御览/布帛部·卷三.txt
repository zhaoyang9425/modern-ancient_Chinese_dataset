○罗
《释名》曰：罗，文罗疏也。𫄥，筛也，粗可以筛物也。
《魏文帝诏》曰：江东为葛，宁比罗纨绮縠？
《魏志》曰：自公侯已下，大夫以上，皆服绫、锦、罗、绮、金缕之物。自是以下，杂彩之服，通于贱人也。
《晋书》曰：谢玄好带紫罗香囊，叔父安恶之，不欲伤其意，因赌而焚之，遂绝。
《晋令》曰：第一品已下，不得服罗绡。
《东宫旧事》曰：太子纳妃绛真文罗一、幅帔一，绛杯文绣罗一、幅帔一，绛真衣罗裤一。
《王孙子》曰：随珠曜日，罗衣从风。
《燕丹子》曰：荆轲左手把秦王袖，右手椹其胸，秦王曰："愿听琴声而死。"召姬人鼓琴声，曰："罗縠单衣，可制而绝。"
《淮南子》曰：齐俗有繁绣罗纨。
《汉武内传》曰：帝以七月七日，扫除宫掖之内，设大床于殿上，以紫罗荐地，燔百和香，燃九微灯，以待西王母。
《西京杂记》曰：赵飞燕为皇后，女弟在昭阳殿，遗书曰："今日嘉辰，贵姉懋膺洪册，上襚三十条，以陈踊跃。金花紫罗面衣，织成襦，罗帷、罗幌、罗帐、罗帱。"
《黄庭经》曰：黄庭为不死之道，受者先斋九日，然后受之。结盟立誓，期以勿渫。古者盟以玄云之锦九十尺，金简凤文罗四十尺。
《徐延年别传》曰：道士姓徐，名延年，仙人以新黄罗衣衣之。
《王子年拾遗记》曰：周成王五年，因祗国献女工一人，善于工巧，体貌轻洁，被纤罗新绣之衣。
又曰：吴主孙权居昭阳宫。赵夫人乃织罗縠，累月而成。裁之为幔，内外视之，飘飘如烟气轻动，而房内自凉。
《异苑》曰：张仲舒为司空。广陵城北，元嘉年七月中，辄见门侧有赤气赫然。后空中忽雨绛罗于其庭内，广七八分，长五六寸，皆以笺纸继之，广长亦与罗等，纷纷甚。张恶而焚之。犹有数片，府州多相传示。张经宿暴疾而死。
《世说》曰：武帝常降王武子，供馔悉用琉璃器。婢子百馀人，皆绫罗裤，以手擎饮食。
宋玉《风赋》曰：跻于罗帷，经于洞房。
司马相如《美人赋》曰：女以玉钗挂臣冠，罗袖拂臣衣。
张衡《南都赋》曰：罗袜慑惵而容与。
《古诗》曰：明月何皎皎，照我罗床帷。
《古歌诗》曰：大妇织绮罗，中妇织流黄。小妇无所作，挟瑟上高堂。
阮籍诗曰：西方有佳人，皎皎如日光。被服纤罗衣，左右佩双珰。
○绮
《广雅》曰：郁金、流黄、綦绮。
《说文》曰：绮，文缯也。
《释名》曰：绮，踦也，其文欹邪，不顺经纬之纵横也。有杯文，形似杯也。有"长命"，其采色相间皆横终辐。言"长命"者，服之使人命长，本造者之意也。有棋文，方文如棋也。
《汉书》曰：班伯侍讲金华殿，在织襦纨裤之间，非其好也。
又曰：贾人不得衣锦绣绮縠。
又曰：孝文六年，遗匈奴书。使者言："单于服绣袷绮衣。"
《东观汉记》曰：马后袍极粗疏，诸主朝，望见反以为绮。后曰："此缯染色好，故直用之。"
《汉官仪》曰：祭天用六彩绮席，六重，长一丈。
干宝《晋纪》曰：初，洛中名服有白石绮。织者尤之曰："石非缯彩之称。"
《晋令》曰：第三品已下，得服杂杯之绮；第六品已下，得服七彩绮。
《东宫旧事》曰：太子纳妃，有七彩杯文绮被一、绛石杯文绮被一、七彩杯文绛裤、长命杯文绮裤。
司马相如《长门赋》曰：张罗绮之幔帷，垂楚组之连纲。
班固《西都赋》曰：红罗飒𫄥，绮组缤纷。
潘岳《秋兴赋序》曰：余兼虎贲中郎将，寓直散骑之省。珥蝉冕袭，绮纨之士，此焉游处。
《古诗》曰：客从远方来，赠我一端绮。文作双鸳鸯，裁为合欢被。
又曰：缃绮为下裳，紫绮为上襦。
曹植诗曰：西北有织妇，绮缟何缤纷！清晨秉机杼，日暮不成文。
○织成
《广雅》曰：天竺出细织成。
《续汉书·舆服志》曰：虎贲武骑皆鹖冠，虎文单衣。襄邑岁献织成，虎文。
《魏略》曰：大秦国用水羊毛、木皮、野茧丝作织成，皆好色。
《魏略》曰：大秦国出金织成帐。
《吴时外国传》曰：大秦国、天竺国，皆出金缕织成。
《晋后略》曰：张方兵入洛诸官府，大劫掠御宝，织成、流苏皆分割为马栈矣。
《晋令》曰：织成衣为禁物。
《搜神记》曰：陈节谒诸神，东海君以织成青襦一领遗之。
《西京杂记》曰：宣帝被收系郡邸狱，臂上犹带史良娣合采婉转丝绳系身毒国宝镜一枚，大如八铢钱。及即位，常以琥珀笥盛之，缄以戚里织成，一曰斜文织成。
《西京杂记》曰：赵飞燕为皇后，其女弟昭仪在昭阳殿，遗飞燕书曰："今日嘉辰，贵姉懋膺洪册，上襚三十五条，以陈踊跃之志，内有织成下裾。"
《杜兰香传》曰：兰香降南郡张硕，与硕织成裤形。
《邺中记》曰：石虎冬月施流苏斗帐，悬金薄织成腕囊。
又曰：石虎皇后出女妓二千为卤簿，冬月皆著紫纶巾、熟锦裤，脚着五文织成靴。
又曰：石虎猎，著金缕织成合欢裤。
高柔妇与柔书曰：今奉织成袜一量。
○绫
《释名》曰：绫者，其文望之似冰凌之理也。
《汉官典职仪》曰：尚书郎直供青缣白绫被。
《魏略》曰：大秦国有金缕绣杂色绫，其色利，得中国丝素，解以为胡绫。
《魏志》曰：杨阜，字义山，为城门校尉。常见明帝着帽，被缥绫半袖，阜问帝曰："此于礼何法服也？"帝默然。
《晋咸康起居注》曰：诏临邑使主范柳所贡物，多绛绫，是其所珍，可筹量增赐。
《晋安帝纪》曰：桓玄幼时，会于西堂，设伎乐，上施绛绫〈巾交〉，缕金以为饰。
《晋修复山陵故事》曰：帝改服，着白绫帽。
荀勖《为晋文王与孙皓书》曰：饷杂色绫十端。
《后魏书》曰：辛穆，字叔宗，举茂才，为雍州别驾。初，随父在下邳，与彭城陈敬文友善。敬文弟敬武，少为沙门，从师远学，经久不返。敬文病，临卒，以杂绫二十匹托穆与敬武。穆久不得见，经二十年，始于洛阳见敬武。以物还之，封题如故，世称廉信。
《唐书》曰：太宗初，七品以上服龟甲双具十花绫，其色绿；九品已上服丝布及杂小绫，其色青。
又曰：长庆中，浙西观察使季德裕上表曰："臣当道奉诏，更令织定罗丝袍段及满幅盘绫绫一千匹，况立鹅天马，掏豹盘绦，文彩珍奇，只合圣躬自服。今所织千匹，费用至多。在臣愚诚，亦所未谕。乞酌臣当道物力所宜，更赐节减。即海隅苍生，无不受赐。"诏许罢进盘绦绫一千匹。
《汉武内传》曰：西王母侍女服绀绫之袍。
《西京杂记》曰：霍光妻遗淳于衍散花绫二十五匹。绫出钜鹿，陈宝光妻传其法。霍显召入其弟，使作之，一匹直钱一万。又与绿绫七百端，直钱百万。
符丕《答谢玄书》曰：今往大文罗、大绞绫各五匹。
○縠
《三礼图》曰：五彩方山冠，以彩谷为之。
《说文》曰：谷，细缯也。
《释名》曰：谷，粟也，其形戚戚如也。
《战国策》曰：王斗见齐宣王，宣王曰："愿闻先生直言正谏。"斗曰："王之忧国爱民，不如王之爱一尺之谷。王使人为冠，不使左右便僻，而使工者，以为能也；今治齐国，非左右便僻无使也。故王之爱民，不如一尺之谷"
《汉书》曰：江充召见太一宫，自请愿以所常被服衣冠见上。上许之，充衣纱谷单衣。
《东观汉记》曰：建初二年，诏齐相其止勿复送冰纨方空谷。
董巴《舆服志》曰：羽林左右监、左右虎贲皆冠鹖，纱谷单衣。
《魏志》曰：袁术遂僣号，荒侈滋甚。后宫数百，服绮谷，馀粱肉。
杨子《法言》曰：或曰："雾谷之组丽。"曰："女工之蠹矣！"
《潜夫论》曰：小民或刻剥绮谷，以成榆叶水波文。
《抱朴子》曰：劲弩之馀力，不能洞雾谷。
宋玉《风赋》曰：主人女翳，承日之华，更被丹谷之单衣。
司马相如《子虚赋》曰：杂罗绡，垂雾谷。
刘桢《鲁都赋》曰：其女工则绛绮谷。
荀勖《为晋文王与孙皓书》曰：饷谷三端。
○纱
《东观汉记》曰：马融博洽通儒，教养诸生千数。融好侈饰，常施绛纱帐，前授生徒，后列女乐。
《晋书》曰：武帝泰始九年，帝多简良家子女以充内职。自择其美者，以绛纱系臂。
《梁书》曰：王僧孺幼贫，其母鬻纱布以自业。(事具卤簿门。)
《后魏书》曰：游明根以年逾七十，表求致仕，优诏许之。引入陈谢，悲不自胜。帝言别殷勤，仍为流涕。赐青纱丹衣、委貌冠、被褥、锦袍等物。
《北齐书》曰：琅琊王俨，字威仁，武成第三子。拜京畿大都督、领军大将军、领御史中丞，迁大司徒。初，从北宫出将上中丞，凡京畿步骑领军之官属，中丞之威仪、司徒之卤簿，莫不毕备。帝与后在华林园东门外张幕，隔青纱步障观之。
《北史》曰：齐卢道虔聘妻元氏，甚聪悟。常升高座讲老子，道虔从弟元明隔纱帷以听焉。
《唐书》曰：太宗幸蒲州，刺史赵元揩服黄纱单衣，迎谒路左。
《东宫旧事》曰：皇太子初拜，有绛纱单衣。
《王子年拾遗记》曰：汉武帝思李夫人，不可复得。诏董仲君曰："朕思李氏，其可得乎？"仲君曰："可遥见，而不可同帷幄。有潜英石，色青，轻如毛羽，寒盛则石温，暑盛则石冷。刻之人像，不异真人。使此像往，则夫人至矣。"乃遣人至暗海，经年而还，得此石。命工衣李夫人形刻成，置于轻纱幕里，宛若生时。帝大悦。
又曰：江汉之民，至暮春上巳之日，禊集祠间，或结五色纱囊，盛食沉于波中，以言蛟龙水虫畏之，不侵食也。
《蔡克别传》曰：克字子尼，体貌尊严，莫有媟嫚。高平刘整俊才，白衣居家，车服奢丽，谓人曰："纱谷，吾之常服耳！"遇蔡子在坐，而经日不自安。
《齐谐记》曰：馀杭县有一人姓沈名踪，与父同入山，至夜二更中，忽见一人，着纱帽，披绛绫袍，云是斗山王。
《秦记》曰：符坚以太常韦逞母宋氏传其父业《周官音义》，乃就宋家立讲堂，书生百人，隔绛纱幔而受业焉。
○绡
《毛诗义疏》曰：《杨之水》"素衣朱绣"，绣当为绡。绡，绮也。
《礼记·玉藻》曰：君子狐青裘豹袖，玄绡衣以裼之。(君子，大夫、士也。绡，绮属也。染之于玄，以狐青裘相宜也。)
《广雅》曰：绡谓之缃。
《晋令》曰：第六品已下，不得服罗绡。
《王子年拾遗记》曰：燕昭王二年，广延国来献善舞者二人，昭王处以单绡华幄。
又曰：吴主孙权居昭阳宫，倦暑，乃褰紫绡之帷。
曹植《洛神赋》曰：践远游之文履，曳雾绡之轻裾。
○绨
《说文》曰：绨，赤黄色也。
《释名》曰：绨，似〈虫弟〉虫之色，绿而泽也。
《史记》曰：范睢改名为张禄，相秦。秦伐魏，魏使须贾于秦。睢为微行，弊衣徒步入邸，见须贾。贾惊曰："范叔无恙乎？今叔何事？"睢曰："为人赁。"贾意哀之，留坐饮食，曰："叔寒如此哉！"乃取其绨袍以赐之。后睢见贾，贾顿首言"死罪"。睢曰："公所以得不死者，以绨袍，恋恋有故人之意，故释公。"
《汉书》曰：文帝身衣弋、绨。(如淳曰：弋，帛也。)
《汉官仪》曰：太宫、汤官奴婢各三千人，大置酒日，皆绨褠蔽膝。
《汉官旧仪》曰：印绶盛以箧，箧以绿绨，白表赤里。
《西京杂记》曰：汉制：天子玉几，冬则加绨、锦其上，谓之绨几。诸侯皆以竹木为之，不得加绨、锦之饰。
《王子年拾遗记》曰：汉成帝于太液池傍起宵游宫，以漆为柱，铺黑绨之幕。又造飞行殿，所幸之宫，咸以毡绨藉地，恶车辙马迹之喧也。
《竹林七贤论》曰：旧俗七月七日，法当晒衣。诸阮庭中，烂然莫非锦绨。阮咸时总角，乃竖长竿，摽大布犊鼻于庭中，曰："未能免俗尔！"
《邺中记》曰：石虎尚方御府中，巧工作锦织成，署皆数百人。有青绨，或白绨，或绯绨，或黄绨，或绿绨，或紫绨。
《范子计然》曰：绨出河东。
《盐铁论》曰：鼲貂貉不益锦绨之宝，是以王者不珍。
张衡《西京赋》曰：木衣绨锦，土被朱紫。
○罽
韦辉光《毛诗问》曰：七月之时无褐，《笺》云："褐，毛布也，贱者之所服也。"今罽亦用为之。
《尔雅》曰：牦，罽也。(郭璞注曰：牦，毛，所以为罽也。犍为舍人注曰：牦，毛也。罽，胡人绩羊毛作衣。)
《吴历》曰：魏文帝赐吴王太子罽二张。
《说文》曰：罽，西胡毳布也。
《吴志》曰：孙坚为董卓军所攻，坚与数十骑溃围而出。坚常著赤罽帻，令亲近将祖茂著之。卓骑争逐茂，故坚从间道得免。
干宝《晋纪》曰：孙皓遣使，诏书赐班罽五十张，绛罽二十张，紫、青罽各十五张。
崔鸿《十六国春秋·西秦录》曰：沮渠蒙逊尚书郎王朽，送戎罽千匹、银三百斤。
《邺中记》曰：石虎御府，罽有巳头文罽、丽子罽、花罽。
《扶南传》曰：妥息国出五色罽。
《盐铁论》曰：今富者黄金马脑勒，罽绣马掩污。
桓谭《新论》曰：余归沛，道病，蒙絮，被绛罽襜，乘骍马，宿下邑东亭。亭长疑是贼，发卒。余令勿斗，乃问而去。此安静自存也。
曹植《辩道论》曰：甘始谓王曰："诸梁时，西域胡来献罽，悔不取也。"
班固《与弟超书》曰：窦侍中，前寄人钱八十万，市得杂罽十馀张。
○
《说文》曰：，大丝缯也。
《释名》曰：，抽也，抽引丝端细绪也。又谓之丝挂也，挂于杖端，振举之也。
《北史》曰：袁聿修为太常少卿，出使巡省，仍令考校官人得失。经兖州时，邢劭为刺史，别后，送白为别信。聿修不受，与劭书云："今日仰遇，有异常行。瓜田李下，古人所慎！愿得此心，不贻厚责。"劭亦欣然顿解，报书云："老夫忽忽，意不及此。敬承来旨，吾无间然。弟昔为清郎，今日复作清卿矣！"
