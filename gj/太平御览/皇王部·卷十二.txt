○汉高祖皇帝
《河图》曰：帝刘季，日角戴胜，斗胸，龟背、龙眼、长七尺八寸，明圣而宽仁。
又曰：刘受纪昌，光出轸，五星聚井。
《龙鱼河图》曰：高皇摄正总万庭，四海归咏治武明。文得道治承天精，元祚兴隆协圣灵。
《尚书帝命验》曰：贼起蜚，卯生虎。(贼起蜚，始皇立也。卯，刘字之别也。皇立而刘生，虎谓高祖。)
又曰：有人雄起戴玉英，(玉英，宝物之名，戴之谓骨表。)祈旦失籥亡其金虎，(祈读曰晰，白也。谓之秦也旦失钥，户将开。金虎兽之长，喻于秦也。)东南纷纷注精起。(纷纷，动扰之貌。注星之精起，谓刘氏也。)
《尚书考灵耀》曰：卯金出轸，握命孔符。(卯金，刘字之别，轸，楚分野之星。符，图书，刘所握天命，孔子制图书。)
《诗含神雾》曰：含始吞赤珠，刻曰玉英，生汉皇。(刻，刻镂也。有玉英之文。)
《春秋孔演图》曰：其人日角龙颜，姓卯金刀，含仁义。
《春秋文耀钩》曰：庶人争权，赤帝之精。(庶人，项羽、刘季者也。争权并欲起也。)
《史记》曰：高祖，沛丰邑中阳里人，姓刘氏，字季。母媪尝息大泽之陂，梦与神遇。是时雷电晦暝，父太公往视，则见蛟龙于上。已而有娠，遂产高祖。高祖为人，隆准而龙颜，美须髯，左股有七十二黑子。仁而爱人，喜施，意豁如也。为泗水亭长，亭中吏无不狎侮。好酒及色。常从王媪、武负贳酒。时饮醉卧，武负、王媪见其上常有龙，怪之。高祖每酤留饮，酒雠(如淳曰：雠音售。)数倍。尝徭咸阳，纵观，观始皇帝，曰："嗟乎，大丈夫当如此也。"高祖以亭长为县送徒骊山，到丰西泽中，止饮，夜皆解纵所送徒。徒中壮士愿从者十馀人。高祖被酒，夜经泽中，令一人行前。还报曰："前有大蛇当径，愿还。"高祖醉，曰："壮士行，何畏！"乃前，拔剑斩蛇，蛇分为两。道开，行数里，醉，困卧。后人来至蛇所，有一老妪夜哭。人问何哭，妪曰："人杀吾子。"人曰："妪子何为见杀？"妪曰："吾子，白帝子也，化为蛇，当道，今为赤帝子斩之。"因忽不见。后人至，告高祖，高祖乃心独喜。秦始皇帝曰，"东南有天子气，"于是东游以厌当之。高祖即自疑，亡匿，隐于芒、砀山泽岩石之间。吕后与人俱求，常得之。高祖怪问之。吕后曰："季所居上常有云气，故从往，常得季。"高祖又喜。沛中子弟或闻之，多欲附者。秦二世元年秋，陈胜等起，沛令恐，欲以沛应胜。沛父老皆曰："生平所闻刘季奇怪，当贵，且卜筮之，莫如刘季最吉。"乃立为沛公。祠黄帝，祭蚩尤于沛庭，而衅鼓，旗帜皆赤。汉元年冬十月，五星聚于东井，沛公兵先诸侯至霸上。秦王子婴降轵道旁。遂西入咸阳，召诸县豪杰曰："父老苦秦苛法久矣，诽谤者族，偶语者弃市。吾与诸侯约，先入关者王之，吾当王关中。与父老约，法三章耳：杀人者死，伤人及盗抵罪。馀悉除去秦法。"民大喜。五年，项羽灭，诸侯尊汉王为皇帝，天下大定。高祖都雒阳，置酒南宫。高祖曰："通侯诸将无敢隐朕，皆言其情。吾所以有天下者何？项氏之所以失天下者何？"高起、(孟康曰：姓高，名地也。)王陵对曰："陛下慢而侮人，项羽仁而爱人。然陛下使人攻城略地，所降下者因以予之，与天下同利也。项羽妒贤嫉能，有功者害之，贤者疑之，战胜而不与人功，得志而不与人利，此所以失天下者也。"高祖曰："公知其一，未知其二。运筹策于帷帐之中，决胜于千里之外，吾不如子房。镇国家，抚百姓，给饷馈，不绝粮道，吾不如萧何。连百万之众，战必胜，攻必取，吾不如韩信。此三人者，皆人杰也，吾能用之，此所以取天下也。项羽有范增而不能用，此所以为我擒也。"戍卒娄敬说高祖曰："都洛阳不便，不如入关，据秦之国。"上以问张良，因劝上即日车驾西都长安。九年，高祖大朝诸侯群臣，置酒未央前殿。上奉玉卮，起为太上皇寿，曰："始大人尝以臣无赖，不能治产业，不如仲力。今某之业所就与仲力孰多？"群臣皆称万岁，大为笑乐。十二年，高祖回归，过沛，留。置酒沛宫，悉召故人父老子弟佐酒，发沛中儿得百二十人，教之歌。酒酣，高祖击筑，自为歌诗曰："大风起兮云飞扬，威加海内兮归故乡，安得猛士兮守四方！"令儿皆和习之。高祖乃起舞，慷慨伤怀，泣数行下。谓沛父兄曰："游子悲故乡。吾虽都关中，万岁后吾魂魄犹乐思沛。且朕自沛公以诛暴逆，遂有天下，其以沛为朕汤沐邑，复其民，世世无有所与。"沛父兄诸母故人日乐饮极欢，道旧故为笑乐。十馀日，高祖欲去，沛父兄固请留。高祖曰："吾人众多，父兄不能给。"乃去。沛中空县皆之邑西献。(献牛酒。)高祖复留止，张饮三日。(张宴曰：张，张帷。)高祖击黥布时，为流矢所中，行道病甚，吕后迎良医。医入见，高祖问医。医曰："病可治。"于是高祖嫚骂之曰："吾以布衣提三尺剑取天下，此非天命乎？命乃在天，虽扁鹊亦何益？"遂不使治病。四月甲辰，崩于长乐宫。时年六十二，在位十二年，葬长陵。群臣上尊号为高皇帝。太子袭位，令郡国诸侯各立高祖庙，以岁时祠。及孝惠五年，思高祖之悲乐沛，以沛宫为高祖原庙也。初，高祖不修文学，而性明达好谋，能听，自监门戍卒，见之如旧。初从民心，作三章之约。天下既定，命萧何治律令，韩信申军法，张苍定章程，(如淳曰：章，历数之章术也。程者，权衡丈尺斛斗之平。)叔孙通制礼仪，陆贾造《新语》。又与功臣剖符作誓，丹书铁契，金匮石室，藏之宗庙。虽日不暇给，规摹弘远矣。
又曰：范增说项羽曰："沛公居山东，贪于财货，好美姬。今入关，财物无所取，妇女无所幸，此其志不在小。吾令人望其气，皆为龙虎，成五采，此天子气也。"
《汉书赞》曰：汉承尧运，德祚已盛，断蛇著符，旗炽尚赤，协于火德，自然之应，得天统矣。
荀悦《汉纪》曰：项羽自立为西楚王，王梁楚地九郡，都彭城。立沛公为汉王，王巴、蜀、汉中四十一县，都南郑。诸侯皆就国。汉王欲攻楚，丞相萧何谏曰："虽王汉之恶不犹愈于死乎，且语曰天汉，其称甚美，夫能屈于一人之下，则伸于万人之上，汤、武是也。愿大王王汉，抚其民，以致贤人，收用巴、蜀，还定三秦，天下可图也。"乃就国。
又曰：高祖开建大业，统辟元功，度量规模，不可尚已。是时，天下初定，而庶事草创。故《韶》、《夏》之音，未有闻焉。
《楚汉春秋》曰：项王在鸿门，亚父进谏曰："吾使人望沛公，其气冲天，五彩相纠，或似云，或似龙，或似人，此非人臣之气也。不若杀之。"
《帝王世纪》曰：丰公，家于沛之丰，沛邑阳里。其妻梦赤马若龙戏已而生孰嘉，是为太公，即太上皇也。太上皇之妃曰"媪"，是为昭灵后，名含。始游于洛池，有玉鸡衔赤珠出。刻曰："玉英，吞此者王。"含始吞之，生邦，字季。
又曰：玄晏先生曰："《礼》称至道以王，义道以霸。观汉祖之取天下也，遭秦世暴乱，不阶尺土之资，不权将相之柄，发迹泗亭，奋其智谋，羁勒英雄，鞭驱天下，或以威服，或以德致，或以义成，或以权断，逆顺不常，霸王之道杂焉。是以圣君帝王之位，而无一定之制，三代之美，固难及矣。
后汉班叔皮《王命论》曰：在昔帝尧之禅，曰"咨尔舜！天之历数在尔躬。"舜亦命禹，暨于稷契，咸佐唐尧，光济四海，奕世载德，至于汤武而有天下。虽其遭遇异时，禅代不同，至于应天顺民，其揆一也。是故刘氏承尧之祚，氏族之世，著于《春秋》。唐据火德，而汉绍之，始起沛泽，则神母夜号，以彰赤帝之符。由是言之，帝王之作，必有明圣显懿之德，丰功厚利积累之业，然后精诚通于神明，流泽加于生人，故能为鬼神所福飨，天下所归往。未见运世无本，功德不能纪，而得倔然在此位者。世俗见高祖兴于布衣，不达其故，以为适遭暴乱，得奋其剑，游说之士，至比天下于逐鹿，幸捷而得之，不知神器有命，不可智力求。悲夫，此世之所以多乱臣贼子者也！
○项籍(附)
《河图》曰：怪目，勇敢、重瞳、大力，立楚之邦。
《尚书中候》曰：自号之王霸，姓有工。(项羽为西楚霸王，工，项字之侧。)
《史记》曰：项籍者，下相人也。(《地理志》云：临淮有下相县。)字羽。初起时，年二十四。季父项梁，梁父即楚将项燕，为秦将王翦所戮。项氏世世为楚将，封于项，故姓项氏。籍少时，学书不成，去；学剑，又不成。项梁怒之。籍曰："书足以记名姓而已。剑一人敌，不足学，学万人敌。"于是项梁乃教籍兵法，籍大喜。梁杀人，与籍避仇于吴。秦始皇帝游会稽，渡浙江，梁与籍俱观。籍曰："彼可取而代也。"梁掩其口，曰："无妄言，族矣！"梁以此奇之。籍身长八尺馀，力能扛鼎，(韦昭曰：扛，举也。)才气过人。秦二世元年九月，会稽守(徐广曰：尔时未云太守也。)通谓梁曰："(《楚汉春秋》曰：会稽假守适通也。)吾欲发兵，使公及桓楚为将。"是时，桓楚亡在泽中。梁曰："桓楚亡，人莫知其处，独籍知之耳，请召籍使受命召桓楚。"守曰："诺。"梁召籍入，须臾，梁眗籍曰："可行矣！"于是籍遂拔剑斩守头。遂举吴中兵。使人收下县，得精兵八千人。项梁乃渡江而西，凡六七万人，军下邳。此时沛公亦起沛，往焉。乃求楚怀王孙心，立以为楚怀王，王召宋义以为上将军，项羽为鲁公次将。范增为末将，救赵，诸别将皆属宋义，号为卿子冠军。项羽晨朝上将军宋义，即其帐中斩宋义头，出令军中曰："宋义与齐谋反楚，楚王阴令羽诛之。"当是时，诸将皆慑服，莫敢枝梧。(如淳曰：梧音吾，枝梧犹枝〈木旱〉也。臣瓒曰：小柱为枝，邪柱为梧。今屋梧邪柱是也。)皆曰："首立楚者，将军家也。今将军诛乱。"乃相与共立羽为假上将军。怀王因使羽为上将军，乃悉引兵渡河，皆沉船，破釜甑，烧庐舍，持三日粮，以示士必死，无一还心。于是，至则围王离，与秦军遇，九战，绝其甬道，大破之，虏王离。诸将皆从壁上观。楚战士无不一以当十，呼声动天地。项羽召见诸侯，诸侯入辕门，(张晏注曰：军行以车为阵，辕相倚为门曰辕门。)无不膝行而前，莫敢仰视。项羽引兵西屠咸阳，杀秦降王子婴，烧秦宫室，火三月不灭。收其货宝妇女而东。人或说项王曰："关中阻山河四塞，地肥饶，可都以霸。"项王见秦宫室皆以烧残破，又心怀思欲东归，曰："富贵不归故乡，如衣锦夜行，谁知之者！"说者曰："人言楚人沐猴而冠耳，果然。"(张晏曰：沐猴，狝猴也。)项王自立为西楚霸王，王九郡，都彭城。汉之二年春，汉王伐楚，四月，汉皆已入彭城。收其宝货，美人，日置酒高会，项王乃西从萧，晨击汉军而东，至彭城，大破汉军。汉军皆走，相随入谷、泗水，(二水皆在沛郡彭城。)杀汉卒十馀万人。汉卒皆走南山，楚又追击之灵壁东(徐广曰：在彭城。)睢水上。(徐广曰：睢水彭城西，水入泗水。)汉军却，为楚所挤，(挤，排也。)多杀，汉卒十馀万皆入睢水，睢水为之不流。围汉王三匝。于是大风从西北起，折木发屋，扬沙石，窈冥昼晦，逢迎楚军。楚军大乱，坏散。而汉王乃得与数十骑遁去。汉之四年，项王西与汉俱临广武而军，(孟康注曰：筑西城相对，在广武敖仓西，三皇山山上。)相守数月。当此时，彭越数反梁地，绝楚粮道。项王患之，楚汉久相持未决，丁壮苦军旅，老弱罢转漕，项王谓汉王曰："天下匈匈数岁者，徒以吾两人耳，愿与汉王挑战(李奇曰：挑，身独战不须众也。挑音荼了反。瓒曰：挑战擿挠敌求战，古谓之致师。)决雌雄，无徒苦天下之民父子为也。"汉王笑谢曰："吾宁斗智，不能斗力。"项王命壮士出挑战。汉王有善骑射者楼烦，(应劭曰：楼烦，今楼烦县。)楚挑战三合，楼烦辄射杀之。项王大怒，乃自被甲持戟挑战。楼烦欲射之，项王瞋目叱之，楼烦目不敢视，手不敢发，遂走还入壁，不敢复出。汉王使人间问之，乃项王也。汉王大惊。于是项王乃即汉王相与临广武间而语。汉王数之，项王怒甚，欲一战。汉王不听，项王伏弩射中汉王，汉王伤，走入成皋。汉王使侯公往说，项王乃与约，中分天下。割鸿沟以西者为汉，(文赖曰：于荥阳下引河东为鸿沟，以通宋郑陈蔡曹卫。兵济汝汉淮泗水于楚，即今官渡水也。)鸿沟而东者为楚。项王已约，乃引兵解而东归。汉欲西归。张良、陈平说曰："汉有天下大半而诸侯皆附之，楚兵罢食尽，此天亡楚之时也。"汉王乃追项王至垓下。项王军壁垓下，兵少食尽，汉军及诸侯兵围之数重。夜闻汉军四面皆楚歌，(应邵曰：楚歌者，鸡鸣歌也。汉已略得其地，楚歌者多也。)项王乃大惊曰："汉皆已得楚乎？是何楚人之多也！"项王乃夜起，饮于帐中。有美人名虞，(徐广曰：姓虞氏。)常幸从；骏马名骓，常骑之。于是项王乃悲歌慷慨，自为诗曰："力拔山兮气盖世，时不利兮骓不逝。骓不逝兮可奈何，虞兮虞兮奈若何！"歌数阕，美人和之。项王泣下数行，左右皆泣，莫能仰视。于是，项王乃上马骑，麾下壮士骑从者八百馀人，直夜溃围南出，驰走。平明，汉军乃觉之，令骑将灌婴以五千骑追之。项王渡淮，骑能属者百馀人耳。项王至阴陵，(徐广曰：在淮南。)迷失道，问一田夫，田夫绐曰"左。"(文颖曰：绐，欺也。欺令左也。)左，乃陷大泽中，以故汉追及之。项王乃复引兵而东，至东城，(《汉书音义》曰：县名，属临淮。)乃有二十八骑。汉骑追者数千人。项王自度不能脱，谓其骑曰："吾起兵至今八岁矣，身七十馀战，所当者破，所击者服，未尝败北，遂霸有天下。然今卒困于此，天之亡我，非战之罪也。"项王乃欲东渡乌江。(瓒曰：在牛渚也。)乌江亭长舣船待，(孟康曰：舣音蚁，附着岸也。如淳曰：南方人谓整船向岸回舣。)谓项王曰："江东虽小，地方千里，众数十万人，亦足王也。愿大王急渡。今独臣有船，汉军至，无以渡。"项王笑曰："天之亡我，我何渡为！且籍与江东子弟八千人渡江而西，今无一人还，纵江东父兄怜而王我，我何面目见之？纵彼不言，籍独不愧于心乎？"乃谓亭长曰："吾知公长者。吾骑此马五岁，所当无敌，尝一日千里，吾不忍杀之，以赐公。"乃令骑皆下马步行，持短兵接战。独籍所杀汉军数百人。项王身亦被十馀创，顾见汉骑吕马童，曰："若非吾故人乎？"马童面之，(张晏曰：以故人难亲斫之，故背面之也。如淳曰：面，不视正也。)指王翳曰：(如淳曰：指示王翳也。)"此项王也。"项王乃曰："吾闻汉购我头千金，邑万户，吾为汝得。"(徐广曰：亦可是功德之德。)乃自刎而死。汉以鲁公礼葬项王于谷城。
太史公曰：吾闻之周生曰：(周时贤也。)"舜重瞳子，又闻项羽亦重瞳子，羽岂其苗裔乎？何兴之暴也。夫秦失其政，陈涉首难，豪杰蜂起，相与并争，不可胜数。然羽非有尺寸，乘势起陇亩之中，三年，遂将五诸侯灭秦，(此时山东六国而齐、赵、韩、魏、燕并伐秦，故云五诸侯也。)分裂天下，而封王侯，政由羽出，号为霸王，位虽不终，近古以来未尝有也。
周生《烈子》曰：桀、纣是汤、武之梯，秦、项是大汉之阶也。四逆不兴，则三顺不胜。
蒋子《万机论》曰：项羽若听范增之策，则平步取天下也。
谯周《法训》曰：刘、项方争，父战于前，子斗于后。
○孝惠皇帝
《史记》曰：孝惠为人仁弱，高祖以为"不类我"也，常欲废太子，而立戚姬子如意，"如意类我"。戚姫得幸，常从上之关东，日夜啼泣，欲立其子代太子。吕后年长，常留守，希见上，益疏。赖留侯策，太子得毋废。高祖崩，太子袭号为惠皇帝。吕后最怨戚夫人及其子赵王，惠帝慈仁，知太后怒，自挟与赵王起居饮食，太后欲杀之不得间。孝惠元年，十二月，帝晨出射雉，赵王少，不能早起，太后闻其独居，使人持〈九鸟〉饮之。犁明，孝惠还，赵王已死。(徐广曰：犁犹比。)太后遂断戚夫人手足，去眼，熏耳，使居厕中，命曰："人彘"。居数日，乃召孝惠帝来观人彘。孝惠见，问，乃知是戚夫人也。乃大哭，因病岁馀不能起。使人请太后曰："此非人之所为。臣为太后子，终不能治天下。"孝惠以此日饮，为淫乐，不听政，故有病。七年秋八月戊寅，帝崩。
又曰：太史公曰："孝惠皇帝，高后之时，黎民得离战国之苦，君臣俱欲休息于无为，故惠帝垂拱，高后女主称制，政不出闺房，天下宴然。刑罚罕用，罪人是希。民务稼穑，衣食滋殖矣。"
《汉书》曰：孝惠(讳盈之，字曰满。应劭曰：礼谥法，柔质慈民曰惠矣。)七年，帝崩于未央宫，葬安陵。(案帝年十七即位，在位七年矣。)
《汉书赞》曰：孝惠内修亲亲，外礼宰相，可谓宽仁之主，遭吕太后亏损至德，悲夫！
荀悦《汉纪》曰：立皇后张氏，帝姊鲁元公主之女也。太后欲为重亲，故以配于帝也。论曰："夫妇之际，人道之大伦，姊子而为后，昏于礼而渎于人情，非所以示天下，作民则也。"君臣莫谏过也。"
班固《汉书述》曰：孝惠短世，高后称制，罔顾天显，吕宗以败。
○前少帝
《史记》曰：惠帝崩，太子即位为帝，号令一出太后，太后称制。宣平侯女为孝惠皇后，时无子，佯有娠，取美人子名之。杀其母，立所名子以为太子也。孝惠崩，太子为帝。帝壮，或闻其母死，非真皇后之子，乃出言曰："后安能杀吾母而名我？"太后闻而患之，恐其后为乱。于是乃幽之于永巷中，群臣奉旨废帝。
○后少帝
《史记》曰：后元年，立孝惠后宫子弘为襄成侯。二年，以为常山王，更名义。四年，废少帝，立常王义为帝，更名弘，不称元年者，以太后制天下事也。八年七月，太后崩。大臣谋诛诸吕，相与阴谋曰："少帝及梁、淮阳、常山王，皆非真孝惠子。"乃相与阴使人召代王，代王至长安，共尊立为天子。东平侯兴居曰："诛吕氏吾无功，请得除宫。"乃与太仆汝阴侯滕公入宫，前谓少帝曰："足下非刘氏，不当立？"乃召乘舆载少帝出。少帝曰："欲将我安之乎？"滕公曰："出就舍。"代王遂入而听政。夜，有司分部诛灭梁、淮阳、常山王及少帝于帝邸。
