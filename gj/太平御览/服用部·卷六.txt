○囊
《说文》曰：囊谓橐也。橐，车上大囊也。
《方言》曰：自关而西，食囊谓之掩囊。
《周易·坤卦》六四曰：括囊无咎。《象》曰：括囊无咎，慎不害也。
焦赣《易林·归妹之损》曰：争鸡失羊，亡其金囊，利得不长。
《毛诗·公刘》曰：乃裹糇粮，于橐于囊。
《公羊传·哀公》曰：齐景公死，舍立。陈乞酉恤生，使力士举巨囊而至，开之，则公子阳生也。乞曰："此君也。"诸大夫皆再拜稽首，自是往煞舍。
《史记》曰：韩信己定临淄，楚使龙且救齐，夹雎水阵。韩信乃夜令人为万馀囊，盛沙以壅水上流。引军半渡击龙且，佯不胜，遂走。龙且追信。信渡水，使人决壅。水大至，急击煞龙且。
《战国策》曰：荆轲逐秦王，时侍医夏无且以药囊提轲。(提，抵击也。)
《汉书》曰：陆贾使尉他，他赐贾囊，中装直百金。
又曰：东方朔曰："侏儒长三尺，奉一囊粟、钱二百四十。朔长九尺馀，亦一囊粟、钱二百四十。侏儒饱欲死，臣朔饥欲死。"
又曰：杨王孙病且终，先令其子曰："吾欲裸葬，以反吾贞。"死则为布囊盛，入地七尺。既下，从兄脱其囊，以身亲土。
又《东方朔传》曰：文帝集上书囊以为殿帷。
又曰：张安世持囊簪笔，事孝武数十年，见谓忠谨。(囊，挈橐也，近臣负也。)
又曰：邴吉驭吏尝知边塞。吏出，适见驿持赤白囊，边郡发奔命书驰来至，虏入云中、代郡。遽归府见吉白状。
又曰：成帝许美人乳，诏使婢严持乳医及药箧至美人所。后诏使严持绿囊书与许美人，告严曰："美人当有以予，女授来置饰室中。"美人苇箧一合，盛所生儿死缄封及绿囊报书予严。
又曰：王阳好车马，衣服鲜明，而迁徙转移，所载不过囊橐。时人怪其奢，伏其俭，故俗传王阳能作黄金。
《东观汉记》曰：岑彭与吴汉围隗嚣，壅谷水，以缣囊盛土为堤灌西城。
《后汉书·张堪传》曰：光武尝召见诸郡计吏，问前后守令能否。蜀郡计掾樊显曰："渔阳太守张湛昔在蜀，仁以惠下，威能讨奸。前公孙述破时，珍宝山积，卷握之物，足富十世。而湛去职之日，乘折辕车，布被囊而己。"
范晔《后汉书》曰：杨璇为零陵太守，以绯囊盛石灰于车上，系布索于马尾。会战，从风鼓灰，贼不得视，因以火烧布，布烧马惊，奔突贼阵。
又曰：和熹邓后临朝，杜根以安帝长，宜亲政事，乃上书直谏。太后怒，收根，盛以缣囊，扑煞之。执法者以根知名，私语行事人，使不加力，而载出城外，根得苏。
《典略》曰：马超为司隶督军从事，讨郭援，为飞矢所中，乃以囊裹其足而战，斩援首。诏拜徐州刺史。
《魏略》曰：大秦国王有五宫，相去各十里。王一旦至一宫，听事止宿，明旦复至一宫，遍而还。出行常以一韦囊自随，有上言者，收辞囊中，还宫乃省之。
《吴录》曰：步骘《表》言："北降王潜等说北箱部伍图以东向，多作布囊，欲以盛沙塞江。"孙权见吕范、诸葛恪云："每读骘《表》，辄独失笑。此江与开辟俱生，宁有可囊塞理乎？"
王隐《晋书》曰：枣嵩用事于王浚，时谣曰："十囊五囊入枣郎。"
《晋中兴书》曰：孙恩败，以囊簏盛婴儿，投之于外，而告之曰："贺汝先登仙堂，渭喊而后就汝。"
《晋书》曰：郭公居河东，精卜筮。郭璞从而授业，公以青囊中书九卷与之，璞由是洞晓其术。
《宋书》曰：吴郡人陈遗少为郡吏，母好食铛底饭。遗在役，恒带一囊，每煮食，辄录其焦以贻母。
《陈书》曰：后主怠于政事。每启奏，后主依隐囊，置张贵妃于膝上，共决之。
《隋书》曰：张虔威尝在涂见一遗囊，恐其主求失，因令左右负之而行。后数日，物主求认，悉以付之。
《庄子》曰：人而不学，命之曰视皮；学而不行，命之曰辄囊。
又曰：将为胠箧探囊发匮之盗而为守备，则必摄缄縢，固扃𫔎，此世俗所谓智也。然巨盗至，则负匮揭箧担囊而趋，惟恐缄縢之不固也。
《淮南万毕术》曰：鸿毛囊之，可以渡江。
《东宫旧事》曰：太子纳妃，有绛石绮绢裹被囊一、丹罗长命绮绢裹椀囊一、紫綦文绮绛绢裹椀囊二。
《晋中经簿》曰：盛书皂缥囊书函中皆有香囊二。
《世说》曰：谢玄年少时，好着紫罗香囊，垂覆手。太傅患之而不欲伤其意，乃𫔎与戏赌，得即烧之。
《语林》曰：刘承胤少有淹雅之度。王庾、温公皆素与周旋。闻其至，共载看之。刘倚被囊，了不与王公言，神味亦不相酬。俄顷宾退，王庾甚怪此意，未能解。温曰："承胤好贿，被下必有珍宝。当有市井事。"令人视之，果见向囊皆珍玩焉。与胡父论贾。(谐贾鬻。)
又曰：石崇厕内两婢持锦囊，是筹也。
《俗说》曰：何承天、颜延年俱为郎。何问颜曰："藿囊是何物？"颜答曰："此当复何解耶？藿囊将是卿。"(言腹中无所有，纯是藿。此是世俗相调之辞也。)
《西京杂记》曰：惠帝起与赵王同寝处，后煞之不得。后帝早猎，后命力士于被中扼煞之，乃死。吕后不信，以绿囊盛之，载以小𫐌车，入见。厚赐之。力士，东都门外官奴，帝后知，腰斩之。
《拾遗录》曰：苏秦、张仪二人假食于路，剥树皮为囊，以盛天下良书。
又曰：燕昭王梦西方羽人从云中来，曰："大王精智未开，求恒生久视之观不可得也。"以指画王心，应手而裂。王乃惊悟，血湿于襟。王复见所梦人曰："本欲易王之心。"乃出方寸绿囊，囊中有续脉石名丸，补血精散，摩王之臆，俄而即愈。
又曰：石虎为浴台，皆用𨱎石珷玞为堤岸，或以琥珀车渠为瓶杓。夏则自渠水以内池，池中皆纱縠为囊，盛百杂香，渍于水里。
王肃《丧服要记》曰：昔鲁哀公祖载其父，孔子问曰："宁设五谷乎？"哀公曰："五谷囊者，起伯夷叔齐让国，不食周粟而饿首阳之山，恐魂之饥，故作五谷囊。吾父食味含哺而死，何以此为？"
《国语》曰：吴王煞申胥，盛以鴺而投之于江。(鴺，革襄。)
《春秋后语》曰：赵王使平原君入楚，求其从约，其客有文武者二十人偕，得十九人，未有可以备二十者，毛遂请行。平原君曰："贤士处世，譬如锥之处囊，其锋立见。今先生处胜门下，三年无所闻，是先生无所能也。"遂曰："臣乃今日请处囊中耳。若早处囊中，乃颖脱而出，非特末见也。"平原君乃许与偕。
《江表传》曰：魏太祖与马超单马会语。超负其多力，尝置六斛米囊东西走马，辄制米囊以量太祖轻重。太祖寻知之，曰："几为狡虏所欺。"
《汉武内传》曰：帝见王母，有一卷书置以紫锦之囊。母曰：此五贞形图也。
《曹瞒传》曰：操性佻易，自珮小鞶囊，盛手巾细物。
《益部耆旧传》曰：阎宪字孟度，为绵竹令。男子杜成行于路，得遗装囊，开视，有锦帛二十五匹。明送诣吏。
《汝南先贤传》曰：范滂被诘授几许赃赇，滂曰："曾为北部督邮、汝阳令，有记囊表里六尺。若以此为赃，赃直六十耳。"
《郭文举别传》曰：文举，河内人也，怀帝未济江至馀杭，市卖箭箬易盐米。以树皮作囊，得米盐以内囊中。
斐渊《广州记》曰：州厅事梁上画五羊象，又作五谷囊，随象悬之，云昔高固为楚相五年，衔谷萃于楚庭，因是图其象。
《荆楚岁时记》：八月，民俗以锦纟采为眼明囊，记曰，赤松子。此日以囊承柏树下露，以为相贻。或以金薄为之，递相饷遗。
《幽明录》曰：习凿齿为荆州主簿，从桓宣武出猎，见黄物，射之，即死。是老雄狐，臂带绛绫香囊。
又曰：广陵韩略将下马，觉鞭重，见有绿锦囊，中有短卷书着鞭鞘。皆不知所从来，开视之，放谷纸祝经，乃世之常闻也。
《异苑》曰：信安郑微，年少时见人遗一囊，云："中有物，欲碎便为凶兆。"微密开看，乃是一梃炭，意甚秘之。年八十，病笃，语子弟云："吾齿老矣。可试启此囊。"见炭悉碎折，于是遂死。
赵一《秦客诗》曰：文籍虽满腹，不如一囊钱。
宋刘义恭《启》曰：垂赐金虎魄茱萸囊、粕宝校装玉眼明囊。
○帊幞
《通俗文》曰：帛三幅曰帊，帊衣曰幞。
《职官》曰：尚书郎入直中宫，供青缣，白绫幞。
《晋中兴书》曰：陆纳为吴兴太守，征拜左右尚书。临发，止留被幞，馀悉还官。
《梁书》曰：张讥幼丧母。有错彩丝经帕，即母之遗制，及有所识，家人具以告之。每岁时辄对帕哽咽，不能自胜。
《南史》曰：关康之寓居南平昌，特进颜延之等当时名士十许人入山候之，见其散发被黄巾帊而卧，了不相眄。延之等咨嗟而退，不敢干也。
《北史》曰：后魏元文既专政，于禁中自作别库，掌握之珍宝充牣其中，又曾卧妇人于食与，以帊覆之，令人与入禁内。出亦如之。直卫虽知，无讣涸者。
《东宫旧事》曰：皇太子纳妃，有绛绫裹幞帊五具、绢裹帊五。
