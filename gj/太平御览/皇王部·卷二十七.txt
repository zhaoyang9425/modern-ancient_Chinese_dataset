○后魏太宗明元皇帝
《后魏书》曰：太宗明元皇帝，讳嗣，太祖道武皇帝之长子，母曰刘贵人，登国七年生云中宫。太祖晚有男，闻而大悦，乃大赦天下。帝明睿宽毅，非礼不动，太祖甚奇之。天兴六年，封曰齐王，加车骑大将军，拜相国。初，帝母既赐死，太祖乃召帝告曰："昔汉武帝将立其子而杀其母，不令妇人预国政，使外家为乱，汝当继统，故吾远同汉武，为长久之计。"帝素纯孝，哀泣不能自胜，太祖怒之。帝还宫，哀不自止，日夜号泣。太祖知又召之。帝欲入，左右谏曰。"孝子事父，小杖则受，大杖则避之。今陛下怒盛，入或不测，陷帝于不义。不如且出，待怒解而进，不晚也。"帝从之，乃游行于外。天赐六年冬十月，即皇帝位，大赦，改年为永兴元年。追尊皇妣为宣穆皇后。公卿大臣先罢归不与朝政者，悉复登用之。是岁，乞伏干归，自称秦王。海夷冯跋僣号天王，国称大燕。三年春二月，诏曰："衣食足，知荣辱。夫人饥寒切己，惟恐朝夕不济，所急者温饱而已，何暇及于仁义之事乎？王教之多违，盖由于此，非夫耕妇织，内外相成，何以家给人矣足。其简宫人非所当御，及执作伎巧，自馀悉出以赐鳏民。"三月，诏侍臣常佩剑。四年二月，登虎圈射虎。夏四月，宴群臣于西宫，使各献言，勿有所讳。秋七月，东巡。置四厢大将，又于十二时置十二小将。以山阳侯奚斤、元城公元屈行左右丞相。是年，沮渠蒙逊僣称河西王。神瑞元年春正月，以祯瑞频集，大赦，改元。二年六月，幸去畿陂，观渔。辛酉，次于濡源，立蜯台，遂射白熊于颓牛山，获之。丁卯，幸赤城，亲见长老，问民疾苦，复租一年。南次石亭，幸上谷，问百年，访贤俊，复田租之半。壬申，幸涿鹿，登桥山，观温泉，使以太牢祠黄帝、唐尧庙。幸广宁，事如上谷，登广宁之历山，以太牢祠虞舜庙，帝亲加礼焉。泰常元年七月，帝自白鹿陂西行，大猎于牛川，登釜山，临殷繁水而南，观于九十九泉。三年春正月，帝自长川诏护高车中郎将薛繁率高车丁零十二部大人众二万北至弱水，招怀代叛，降者二千馀落，获牛马二万馀头。是年，赫连勃勃僣称皇帝。四年夏四月，车驾有事于东庙，远蕃助祭者数百国。五年五月，诏曰："宣武皇帝体得一之玄远，应自然之冲妙，配纯化而御世，演大道以宣风，大行大名未尽盛美。其改宣曰道，更上尊谥曰道武皇帝，以彰灵命之先启，圣德之玄同。"是年，刘裕废杀其主司马德文，僣称皇帝，自号为宋。七年夏四月，封皇子焘为太平王，拜相国。初，帝服寒食散，频年动发，不堪万机。五月，诏皇太子临朝听政。冬十月，车驾南巡，出自天门关，逾恒岭。四方蕃附大人各率所部从者五万馀人。十有一月，皇太子亲统六军出镇塞上。八年二月，筑长城于长川之南，起自赤城，西至五原，延袤一千馀里，备置戍卫。三月，田于邺南韩陵山，幸汲郡，至于枋头。济自灵昌津，幸陈留、东郡。济河而北，西之河内，造浮桥于冶坂津。夏四月，幸成皋城，观虎牢。而城内乏水，悬绠汲河。帝令连舰上施轒辒，绝其汲路。(轒，符分切；辒，于云切，兵车也。)又穿地道以夺其井。丁丑，幸洛阳，观《石经》。蛮王梅安率渠帅数千人来朝。闰月，还幸河内，北登太行，幸高都。还晋阳，赐百官，王公已下至于厮贱，无不霑洽。五月，还次雁门。皇太子率留台王公迎于句注之北。庚寅，车驾至自南巡。冬十月，广西宫，起外墙，周回二十里。是岁民饥，诏所在开仓赈给。十有一月，帝崩于西宫，在位十五年，时年三十二。遗诏以司空奚斤所获军实赐大臣，自司徒长孙嵩以下至于士卒各有差。十二月，上谥曰明元皇帝，葬于云中金陵，庙称太宗。帝礼爱儒生，好览史传，以刘向所撰《说苑》、《新序》于经典正义多有所阙，乃撰《新集》三十篇，采摭经史，该洽古义，兼资文武焉。
○世祖太武皇帝
《后魏书》曰：世祖太武皇帝，讳焘，太宗明元皇帝长子也，母曰杜贵嫔。天赐五年生于东宫，体貌瑰异，太宗奇而悦之，曰："成吾业者，此子也。"泰常七年四月，封太平王，五月，为监国。太宗有疾，命帝总摄百揆，聪明大度，意豁如也。八年十一月，即皇帝位，大赦天下。十有二月，追尊皇妣为密皇太后，进司徒长孙嵩爵为北平王，司空奚斤为宜城王，蓝田公长孙翰为平阳王，其馀普增爵位各有差。始光元年，夏四月，东巡，幸大宁。二年三月，尊保母窦氏曰保太后。营故东宫为万寿宫，起永安、安乐二殿，临望观、九华堂。初造新字千馀，诏曰："昔帝轩创制造物，乃命仓颉因鸟兽之迹以立文字。继历久远，传习多失其真。今制定文字，世所用者，颁下远近，永为楷式。"是年，赫连屈丐死，子昌僣立。三年春二月，起太学于城东，祠孔子，以颜渊配。十有一月，帝率轻骑二万袭赫连昌，至其城下，徙万馀家而还。十有二月，武都氐王杨玄及沮渠蒙逊等皆遣使内附。四年春正月，赫连昌遣其弟平原公定率众二万向长安。帝闻之，乃遣就阴山伐木，大造攻具。二月，车驾还宫。三月，遣高源王礼镇长安。诏执金吾桓贷造桥于君子津。五月，车驾西讨赫连昌，济君子津，至于黑水，帝亲祈天告祖宗之灵而誓众焉。六月，昌引众出城，大破之。车驾入城，虏昌群弟及其诸母、姊妹、妻妾、宫人万数，府库珍宝车旗器物，不可胜计。八月，车驾至自西征，饮至策勋，告于宗庙，班军实以赐留台百寮，各有差。冬十一月，以氐王杨玄为都督荆梁益宁四州诸军事、假征南大将军、梁州刺史、南秦王。神(音加)。元年春正月，以天下守令多行非法，精选忠良悉代之。二月，改元。是岁，皇子晃生。三年春正月，行幸广宁，临温泉，作《温泉之歌》。三月，帝闻刘义隆将寇边，乃诏冀、定、相三州造船三十艘，简幽州以南戍兵集于河上以备之。秋七月，诏诸征镇将军、王公杖节边远者，听开府辟召其次，增置吏员。诏大鸿胪卿杜超假节、都督冀、定、相三州诸军事、行征南大将军、太宰，进爵为王，镇邺，为诸军节度。九月立密皇太后庙于邺。甲辰，行幸统万，遂往平凉。十一月，车驾至平凉。先是，赫连定将数万人东御于鄜城，留其弟上谷公杜于、广阳公度洛孤城守。帝至平凉，登北原，使赫连昌招喻之，杜于不降。遂掘堑围守之。十二月，定弟杜于、度洛孤面缚出降，平凉平，收其珍宝。定长安，临晋、武功守将皆奔走，关中平。车驾东还，留巴东公延普等镇安定。四年九月，加太尉长孙嵩柱国大将军，特进、左光禄大夫崔浩为司徒，征西大将军长孙道生为司空。诏曰："顷逆命纵逸，方夏未宁，戎车屡驾，不遑休息。今二寇摧殄，士马无为，方将偃武修文，遵太平之化，昧旦思求，想遇师辅。访诸有司，咸称范阳卢玄、博陵崔绰、赵郡李灵、河间邢颖、渤海高允、广平游雅、太原张伟等，皆贤隽之胄，冠冕州邦，有羽仪之用。庶得其人，任之政事，共臻邕熙之美。《易》曰：我有好爵，吾与尔靡之。如玄之比，隐迹衡门、不耀名誉者，尽敕州郡以礼发遣。"遂征玄等，及州郡所遣，至者数百人，皆差次叙用。冬十月，诏司徒崔浩改定律令。延和元年春正月，尊保太后为皇太后，立皇后赫连氏，立皇子晃为皇太子，谒于太庙，大赦，改年。大延元年，出太祖、太宗宫人，令得嫁。大赦，改年。六月，诏曰："去春小旱，冬作不茂。忧勤克己，祇请灵祗，上下咸秩。岂朕精诚有感，何报应之速，云雨震洒，流泽沾渥。有鄙妇人持方寸玉印，诣潞县侯孙家，既而亡去，莫知所在。玉色鲜白，光照内映。印有三字，为龙鸟之形，要妙奇巧，不类人迹，文曰旱疫平。推寻其理，盖神灵之报应也。朕用嘉焉。比者以来，祯瑞仍臻，所在非一。天降嘉贶，将何德以酬之。所以内省警震，欣惧交怀。其令天下大酺五日，礼报百神，守宰祭界内名山大川，上答天意，以来福禄。"二年十一月，行幸棝(音固)。阳，驱野马于云中，置野马苑。三年，高丽、契丹国、龟兹、悦般、焉耆、车师、粟特、疏勒、乌孙、渴盘陀、鄯善诸国各遣使朝献，奉汗血马。四年春，罢沙门年五十以下。五年六月，车驾西讨沮渠牧犍，侍中、宜都王穆寿辅皇太子决留台事。八月，车驾至姑臧，牧犍兄子祖逾城来降，乃分军围之。九月，牧犍兄子万年率麾下来降。是日，牧犍与左右文武五千人面缚军门，帝解其缚，待之以蕃臣之礼。收其城内户口二十馀万，仓库珍宝不可称计。冬十月，车驾东还宫，徙凉州民三万馀家于京师。太平真君元年六月，皇孙濬生，大赦，改年。三年春正月，帝至道坛，亲受符箓，备法驾，旗帜尽青。十月，封皇子伏罗为晋王，翰为秦王，谭为燕王，建为楚王，余为吴王。四年冬十一月，诏曰："朕承祖宗重光之绪，思阐洪基，恢隆万世。自经营天下，剪暴除乱，扫清不顺，二十年矣。夫阴阳有往复，四时有代谢。授子任贤，所以体息，优隆功臣，式图长久，盖古今不易之令典也。其令皇太子副理万机，总统百揆。诸朕功臣，勤劳日久，皆当以爵归第，随时朝请，飨宴朕前，论道陈谟而已，不宜复烦剧职。更举贤俊，以备百官。主者明为科制，以称朕心。"
五年春正月，皇太子始总百揆。诸上书者皆称臣。诏曰："愚民无识，信惑妖邪，私养师巫，挟藏谶记、阴阳、图纬、方伎之书；又沙门之徒，假西戎虚诞，生致妖孽。非所以一齐政化，布淳德于天下也。自王公以下至于庶人，有养沙门、师巫及金银工巧之人在其家者，皆遣诣官曹，不得容匿。限今年二月十五日，过期不出，师巫、沙门身死，主人门诛。明相宣告，咸使知闻。"诏曰："自顷已来，军国多事，未宣文教，非所以整齐风俗，示轨则于天下也。今制自王公已下至于卿士，其子息皆诣太学，其百工伎巧，驺卒子息，当习其父兄所业，不听私立学校。违者师身死，主人门诛。"六年春正月，车驾行幸定州，引见长老，存问之。二月，遂西幸上党，观连理树于玄氏。十一月，遣殿中尚书、安定公朝茂率骑屯相州之阳平郡，发冀州民造浮桥于碻(苦交切。)磝(五交切。)津。七年二月，幸长安，存问父老。丁亥，幸昆明池。三月，诏诸州坑沙门，毁诸佛像。徙长安城内工巧二千家于京师。车驾旋轸，幸洛水。夏四月，车驾至自长安。毁邺城五层佛图，于泥像中得玉玺二，其文皆曰："受命于天，既寿永昌"。其一刻其旁曰："魏所受汉传国玺"。八年六月，西征诸将扶风公元处真等八将坐盗没军资，所在虏掠，赃各千万计，并斩之。九年冬十月，以婚姻奢靡，丧葬过度，诏有司更为科限。十一年春正月，行幸洛阳，所过郡国，皆亲对高年，存恤孤寡。遂征悬瓠。夏四月，车驾还宫，赐从者及留台郎吏已下生口各有差。六月，诛司徒崔浩。九月，车驾南伐。冬十月，车驾济河，诏诸将分道并进，使征西大将军、永昌王仁自洛阳出寿春，尚书长孙真趋马头，楚王建趋锺离，高凉王那自青州趋下邳。车驾自中道，十一月至邹山，刘义隆鲁郡太守崔耶利率属城降。使使者以太牢祀孔子。次于彭城，遂趋盱(音吁)眙。(音怡)十二月，车驾至淮。诏刈雚苇，作筏数万而济。义隆盱眙守将臧质闭门距守。将军胡崇之等率众二万援盱眙。燕王谭大破之，枭崇之等，斩首万馀级，淮南皆降。是月，永昌王仁攻悬瓠，拔之。获义隆守将赵淮，送京师斩之。车驾临江，起行宫于瓜步山。义隆使献百牢，贡其方物。又请进女于皇孙以求和好。帝以师婚非礼，许和而不许婚，使散骑侍郎夏侯野报之。帝诏皇孙为书致马通问焉。正平元年二月，车驾济河，次于鲁口，皇太子朝于行宫。三月，车驾至自南伐，饮至策勋，告于宗庙。夏五月，大赦。六月，改年。十月，封皇孙濬为高阳王。寻以皇孙世嫡，不宜在藩，乃止。改封秦王翰为东平王，燕王谭为临淮王，楚王建为广阳王，吴王余为南安王。二年二月，帝崩于永安宫，在位二十九年，时年四十五。秘不发丧，中常侍宗爱矫皇后令，杀东平王翰，迎南安王余入而立之，大赦，改年为承平。三月，上尊谥曰太武皇帝，葬于云中金陵，庙号世祖。冬十月，余为宗爱所贼。殿中尚书长孙渴侯与尚书陆丽迎立皇孙，是为高宗。帝生不逮密太后，及有所识，言则非恸，哀感傍人，太宗闻而嘉叹。暨太宗不豫，衣不释带。性清俭率素，服御饮膳，取给而已，不好珍丽，食不二味，所幸昭仪、贵人，衣无缣纟采。群臣白帝更峻京邑城隍，以从《周易》设险之义，又陈萧何壮丽之说。帝曰："古人有言，在德不在险。屈丐蒸土筑城，而朕灭之，岂在地也？天下未平，方须民力，土功之事，朕所未为，萧何之对，非雅言也。"每以财者军国之本，无所轻费，至于赏赐，皆是死事勋绩之家，亲戚爱宠，未曾横有所及。
○高宗文成皇帝
《后魏书》曰：高宗文成皇帝，讳濬，景穆皇帝之长子也。母曰闾氏。真君元年六月生于东宫。帝少聪达，世祖爱之，常置左右，号世嫡皇孙。年五岁，世祖北巡，帝在后，逢虏帅桎一奴欲加其罚。帝谓之曰："奴今遭我，汝宜释之。"帅奉命解缚。世祖闻之，曰："此儿虽小，欲以天子自处。"意奇之。既长，风格异常，每有大政，常参决可否。正平二年二月，中常侍宗爱弑逆立南安王余，十月又贼余于殿中，尚书长孙渴侯与尚书陆丽奉迎皇孙即帝位于永安前殿，大赦改元。兴安元年十二月，初复佛法。二年二月，发京师五千人穿天渊池。是月，刘义隆子劭杀其父而自立。夏五月，行幸崞(音郭)山。是月，刘劭弟骏杀劭而自立。闰月，太后赫连氏崩。八月，诏曰："朕以眇身，纂承大业，即位以来，百姓晏安，风雨顺序，边方无事，众瑞兼呈，不可称数。又于内苑获方寸玉印，其文曰子孙长寿。群公卿士咸曰：休哉！岂朕一人克臻斯应，实由天地祖宗降祐之所致也。思与兆庶共兹嘉庆，其令民大酺三日，诸殊死已下各降罪一等。"兴光元年二月，帝至道坛，登受图箓。七月，皇子弘生。大赦，改元。大安元年，遣尚书穆伏真等二十人，巡行州郡，观察风俗。二年春正月，立皇后冯氏。二月丁巳，立皇子弘为皇太子，大赦天下。三年冬十月，将东巡狩，诏太宰常英起行宫于辽西黄山。四年春正月，至辽西黄山宫。二月，登碣石山，观沧海，大飨群臣于山上，班赏进爵各有差。改碣石山为乐游山，筑坛记日行于海滨。冬十月，北巡。至阴山，有故冢毁发，诏曰："昔姬文葬枯骨，天下归仁。自今有穿毁坟冢者斩之。"和平二年正月，诏曰："刺史牧民，为万里之表。自顷每因发调，逼发假贷，大商富贾，要射时利，旬日之间，增赢十倍。上下同通，分以润屋。故编户之家，困于冻馁；豪富之门，日有兼积。为政之弊，莫过于此。其一切禁绝，犯者十匹以上皆死。布告天下，咸令知禁。"二月，行幸中山。遂幸信都。车驾所过，皆亲对高年，问民间疾苦。诏民年八十以上，一子不从役。灵丘南有山，高四百馀丈。乃诏群臣仰射山峰，无能逾者，帝弯弧发矢，出山三十馀丈，过山南二百二十步，遂刊石勒铭。三年冬十月，诏曰："夫三代之隆，莫不崇尚年齿。今选举之官，多不以次，令班白处后，晚进居先。岂所谓彝伦攸叙者也！诸曹选补，宜各先尽劳旧才能。"十二月，制战阵之法十有馀条，因大滩曜兵，有飞龙、腾蛇、鱼丽之变，以示威武。四年春三月，赐京师民年七十已上大官厨食，以终其年。夏四月，上幸西苑，观射虎三头。五月行幸阴山。秋七月，诏曰："朕每岁闰月，命群臣讲武平壤。所幸之处，必立宫坛，糜费之功，损劳非一。宜仍旧贯，何必改作也。"八月，遂畋于河西。诏曰："朕顺时田猎，而从官杀获过度，既殚禽兽，乖不合围之义。其敕从官及典围者诸将校，自今已后，不听滥杀。其田获皮肉，别自颁赖。"十二月，诏曰："名位不同，礼亦异数，所以殊等级，示轨仪。今丧葬嫁娶大礼未备，贵势豪富越度奢靡，非所谓式昭典宪者也。有司可为之条格，使贵贱有章，上下咸序，著之于令。"诏曰："夫婚姻者，人道之始。尊卑高下，宜令区别。然中古以来，贵族之门多不率法，或贪利财赂，或因缘私好，在于苟合，无所择选。令贵贱不分，巨细同贯，尘秽清化，亏损人伦，将何以宣示典谟，垂于来裔。今制皇族、师傅、王公侯伯及士民之家，不得与百工、伎巧、卑姓为婚，犯者加罪。"六年四月，破洛那国献汗血马，普岚国献宝剑。五月，帝崩于太华殿，在位十四年，时年二十六。六月，上尊谥曰文成皇帝，庙号高宗。葬云中之金陵。
