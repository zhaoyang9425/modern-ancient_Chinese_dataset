○孝下
《汝南先贤传》曰：薛苞，字孟尝，西平人。好学笃行，丧母，以至孝闻。父娶后妻而憎苞，分之出宅。苞日夜泣不能去，被殴杖，不得已庐于外，旦入洒扫。父怒，又逐之。乃庐于里门，晨昏不废。积岁馀，父母惭而还之。后行六年，丧；丧过于哀。既而弟子求分异居，苞不能止，乃中分其财。奴婢引其老者，曰："与我共事久，汝不能使也。"田庐取其荒者，曰："吾少时所治，意所恋也。"器物取朽败者，曰："我素所服食，身口所安。"弟子数破其产，续复赈给。
又曰：李笃，字君渊，汝南上蔡人。家贫夜赁写书，为母买肉一斤，梁米一升，妻子茹菜，有室无蕃。
又曰：周盘，字坚伯，安成人。江夏都尉遗腹子也。居贫约而养母俭薄，诵《诗》至《汝坟》末章，慨然而叹。
又曰：李鸿，字太孙，上蔡人。闺门孝友。弟仲为从父非报雠系狱，鸿便割发诣县通记，乞代弟，即自杀。仲得减死，子先亦以孝称。父丧，尝于床得父乱发，投而狂走，号叫踊。先后坐事当刑，诏以鸿、先义孝，一切减死。
又曰：殷燀，字子征，上蔡人。生而有谨愿之性，其在襁负，母育之不劳。少岁出，得瓜果可食之物，辄进与其母，未尝先食。
《郭林宗别传》曰：茅容，字季伟，陈留人。年四十馀，耕于野，时与等辈避雨树下，众皆夷倨，容独危坐。惟林宗见而奇异，与共言，因请寓宿。旦日，容杀鸡为馔，林宗谓吻己设，既而以供其母，自以菜蔬与容同饭。林宗起拜之曰："卿贤乎哉！"因劝令学，卒以成德。
师觉授《孝子传》曰：赵狗幼有孝性。年五六岁时，得甘美之物，未常敢独食，必先以哺父，出辄待还而后食，过时不还则倚门啼以候父至。数年，父没，狗思慕羸悴，不冀成人，哭泣哀号，居于冢侧，乡族嗟称，名闻流著。汉安帝时，官至侍中。
周裴《汝南先贤传》曰：蔡顺，字君仲，有至孝之心。少丧父，奉养母，甘口之物，不敢先尝。母至婚家，因饮酒变吐，顺恐中毒，乃尝其吐。母生疮出脓，以口嗽之。
《海内先贤传》曰：陈实之子，故大鸿胪纪，字玄方。纪至德绝俗，才达过人，烝烝色养，不离左右。豫州刺史嘉其至行，表上尚书，画像百城，以厉风俗焉。
孙盛《逸人传》曰：丁兰者，河内人也。少丧考妣，不及供养，乃刻木为人，仿佛亲形，事之若生，朝夕定省。后邻人张叔妻从兰妻借看，兰妻跪投木人，木人不悦，不以借之。叔醉疾来，酣骂木人，杖敲其头。兰还，见木人色不怿，乃问其妻，具以告之，即奋剑杀张叔。吏捕兰，兰辞木人去，木人见兰，为之垂泪。郡县嘉其至孝通于神明，图其形像于云台也。
《孝子传》曰：蔡邕性纯孝，母常滞病三年，邕自非寒暑变节，未尝解襟带，不寝寐者十旬。
又曰：鲍得小子曰昂，至孝过人。初得疾，经涉数年，常俯伏左右，衣不解带。
又萧广济《孝子传》曰：施延，字君子，少尽色养之道。赤眉之际，将母到吴郡海盐，赁为半路亭，每取卒月直以供养。督邮冯敷知其贤，与饮食论道，饷钱并不受。
王烈之《安成记》曰：县有孝子苻表，以孝闻天下。年十六，其母姜氏有疾，侍省昼夜数十日。母一食，表亦一食；母不食，表亦不食。见母将绝，至性感咽而至于殡。俄顷，母父亦没，一日二丧在殡，葬于四望冈。太守王府君树双土阙，以表其墓。
《唐新语》曰：刘审礼，仪凤中为工部尚书。时吐蕃入寇，命审礼率兵十八万与吐蕃将论钦陵战于青海，王师败绩，审礼没焉。诸子诣阙，自拘请入蕃，以赎其父，诏许之。次子歧州司兵易从往蕃中省侍，比至而审礼已卒，易从昼夜泣血。吐蕃哀其志性，还其父尸。易从跣足万里，护榇归葬于彭城故茔。朝廷嘉之，赠兵部尚书，谥曰："僖"。审礼，刑部尚书德威之子也。少丧母，为祖母所养。祖母玄氏有疾，审礼亲尝药膳。及事继母亦以孝闻，与再从兄弟同居，家无异爨，阖门二百馀口，人无间言。易从后为彭州长史，为周兴所陷。将刑，百姓荷其仁恩，竟解衣投于地，曰："为长史祈福。"有司平准直十馀万，易从一门仁孝而横遇冤酷，海内痛之。子升年十馀岁，配流岭表，后六道使诛流人，升以言行忠信，为首领所保持，仅而获免。
又曰：长孙从直，赵公无忌之玄孙，年二十馀，父玄适为延州肤施令。从直随之官，肤施近边多蕃部落，往往劫掠城邑，前后不能制。玄适初至，果遇蕃骑数十，劫掠县下。无适所从人吏二百人追之，及于近郊，贼皆歇鞍解甲。玄适攻之，而所将人吏无甲胄，反为所败。从者皆走还，玄适犹与战，遂为所执，缚之于树。将加屠戮，从直闻之，遂跣至父所，不惧锋刃，以身蔽父。群贼集矢射之，身如猬毛，又中数十刃，体无完处。从直死之，而州兵大至，父乃免。
《国史补》曰：杜羔有至性。其父为河北一尉而卒。母非嫡，经乱不知所之，羔常抱终身之戚。会兄为泽潞判官，常鞫狱于私第，有老妇辩对，见羔时出入，窃谓人曰："此少年状类吾夫。"语问之，乃羔母也。自此迎侍而归。又往求先人之墓。邑中故老已尽，不知所询，馆于佛寺，日夜悲泣。忽视屋柱烟煤之下，见字数行，拂而视之，乃其父遗迹，言："我子孙若求吾墓，当于某村某家问之。"羔号泣而往，果有老父八十馀，指其丘垅，因得归葬。羔官至工部尚书致仕。
《朝野佥载》曰：苏颋为中书舍人，父右仆射瑰卒，颋哀毁过礼。有敕起复，颋表固辞不起。上使黄门侍郎李日知就宅喻旨，终坐无言，乃奏曰："臣见瘠病羸瘦，殆不胜哀。臣不忍言，恐其殒绝。"上恻然不之逼也。故时人语曰："苏瑰有子，李峤无儿。"
《语录》曰：韦温，文宗朝欲以为翰林学士。韦以先父遗命恳辞。上后谓次对官曰："韦温，朕每欲用之，皆辞诉，又安用韦温？"声色俱厉。户部侍郎崔蠡进曰："韦温禀其父遗命耳。"上曰："温父不令其子在翰林，是乱命也，岂谓之理乎？"崔曰："凡人子能遵理命，已是至孝，况能禀乱命而不改者。此则尤可嘉之，陛下不可怪也。"上曰："然。"乃止。
又曰：路隋年在龆龀丧其父，至十许岁，其母问曰："识尔父否？"隋呜咽无言，不识也。母曰："只尔一面。"隋后殒绝，以至成人，终身不揽镜，加以至行纯古，士大夫推之。朱崖慕其德，以爱女适隋之子。李太尉家有路郎，隋之子也。官至当州守，生资惟有琴十张。
《史系》曰：卢昭美，字子明，范阳人。五岁啮露孝经》、《论语》，与童辈为师事之礼。至于父母字，坐则起而言。母刘因往兄之家饮酒归，夜连吐，昭美忧形于色，取其吐尝之。或诘其故，昭美对曰："母自外食，宁不知其毒邪！"行超抚而叹曰："卢氏之家有曾子矣。"时同里大称，河东裴安特异之，比昭美于蔡顺过之。母卒父早亡，家贫无以葬。殡讫，乃佣为无极酒家保，得月资，与女弟令备奠祭。酒家怪其衣服蓝缕，得直不以时价，责之。昭美且以情对，言发涕泗从横，酒妪为之咄嗟辍食，谓其四子曰："我为乃家妇，生不贫矣。又幸不以若父镃𫓹，(上音兹，下音其，锄也。)方成衣食而日日意钱，顾乃家财充若费乎？我卒，若必不如此月佣，摧辱为母也。"四子俯伏，母尽以缘身衣被钗钏与昭美，令葬其母，赦其佣，免之。昭美归，悉以营奉母頞缮。又计其祥禫所费，市之馀金，复赍还酒妪。其妻欲止之："奚不留为给家财，尽复为佣儿乎？"昭美怒，欲出其妻，其兄深劝止之。然虽同室，终不面焉。妻亦悔过，发愤而卒。
又曰：孟玄方，字弘规，东平钜野人。八岁聪悟过人。父友，南阳邓恪来省会，其父出游邻县，母命玄方接对。恪见群犬互噪，戏玄方曰："郎子姓孟，近犬必猛，为余叱之。"玄方曰："尊客之前不叱狗。"恪曰："小儿解书语。"玄方曰："邓老树村中来，真田舍则不知书。"恪大惭。后至父来，谓之曰："为孺子所辱，赖无人见。"玄方应曰："子见父知，岂无人乎！"年十八，明经擢第。父母相次而卒，玄方五十日未尝有笑容，惟以读书为业，颂《诗》至《蓼莪篇》，必哀咽号啕。情慕不已，则必径往冢所，抱树而哭。或日暮，则止栖柏庭，亦无恐惧之色。会昌末，有盗发其冢，而玄方在河内夜梦告之，往到钜野修奉毕，捕其盗，手杀以祭，而乡里以为玄方杀人。钜野令收捕之，搒(音彭，又甫孟切。)掠无一辞。盗冢家愈称冤，移狱及郡，将按致其罪。会贼家鬻物于市，为他冢家所识，又擒其弟焉。太守然后知玄方无罪，赦之，而责其令。或问玄方曰："何不自明？"玄方曰："手杀之，何故自明。"后终于家。
又曰：毛摽，字表玄，宣城溧水人。少八岁，颍悟异于众子，日诵五百言。母锺氏连年病疾，标日夜祗奉，诸兄悉寝，惟标在母床侧，随呻吟之声至于枕前，衣不解带，蓬头垢面，虮虱盈身，曾不搔视，亲戚大嗟异。迎名医严颙与母诊脉，才言不济，摽号哭顿地；颙佯言可救。郎子善祗奉颙退而告曰："嗟乎！此子孝德若是，而亲疾不可救，天道奚处！"嗟叹良久。翌日母终，摽伏母手号哭，不食三日。家人仓卒之际遗烛致焚，举家出避火，惟摽抱其柩涕泣，火为之飞去邻舍，柩得免，莫不异之。将葬，摽羸瘠，杖不能起，扶持方行，犹蹈雪跣步四十里。太守命县宰就视，致粟帛给遗。及摽病革，诫其子贞曰："吾以家门修饰，遂及于此。吾生无益于人，死固不害于人。惟宜薄葬，止于周身。"贞奉其教行之，乡里称焉。
又曰：夏侯珮，字仪玉，谯郡人。三岁而孤，养于世母崔氏。九岁孝谨过人，同祖兄弟皆亏失于崔，崔抚珮叹息而泣曰："若三岁丧母，而我养汝，若孝于我，过于我生诸曹，百岁后，若善为我殡焉。"珮涕泣不胜，方知幼失父母。因日夜涕泣，问母封树。崔引至其城，珮恸哭而绝。崔遽救之，抱而归，再恸犹谓在冢畔。年十九岁，崔亡，若丧其母。崔氏之数子皆不终丧制，饮酒食肉。而珮最孤幼，群兄咸恶之，或夜相聚，携持珮，釂以酒，啖以肉，珮入而复吐数四。群兄笑以为乐，珮涕泣不自胜，皆曰："僧儿"。强而复吐，犹为悲，珮曰："诚感鞠育之恩得遂，庶几终天之报，所以不觉沾襟。"因大哭，群兄忍人也，皆为之流涕。每禘尝之礼，于世母神座，别致敬焉。年二十五卒于家，里人谓其封为夏侯孝子之墓。
又曰：卢操，字安节，河东人。幼亲骚，九岁通《孝经》《论语》，随义解释，黉中父老谓之聪明儿。事继母张氏，以孝闻。张有三子，而操同产二人。张氏厚于三子，命操常执勤主炊，为三子设席。操弟多以疾辞，卧舍不出，而操服勤不以劳倦。张诲其子读书，咸以骄志。三人每出，张命操随驴以摧之，操执鞭引绳如僮仆。三子复谓曰："随驴，何如我读书！"操曰："不读书，所以逐驴。"后三子嗜酒佚荡，不敢抵忤于人。或至及门诟詈，词及母氏，而操为涕泣，拜而解之。恶少年咸曰："不谓三贼有令弟，某无故及长者门。"罗拜操而去。继母终，其二子已亡，而操训养逾于未亡日。哀毁过礼，庐于墓侧，每夕有狐狸罗列，散于庐左右，欲且而去者三年。时人以操在野，野兽为之卫侍，非孝感通于神明，其孰能逮于此。服阕，明经擢第归，上冢尽以报扬名之义，里巷荣之。调为临涣县尉，毗佐以宽仁，吏民至今称焉。操以官舍都屋尊老所处，不敢宁居，惟西庑而已。都屋设几筵神座祠之，出必告，反必面，过其庭，鞠躬如也。入门恭谨。其家居，常若奉尊者，无大噱咄责之音，同僚服之。操每旦具冠带缙绅，读《孝经》一篇，然后视事，忌日则增其数。读至《丧亲》章，号咽不胜哀，追感之心如新丁故。操子昭有文名于世，次子云恭谨有父风，高尚好学。
又曰：刘师贞，字文通，彭城人也。早失其母，及长不记容状，哀慕之心不拘月制。至忌辰，终日涕泣，未尝寝食。忽梦见其状，谓之曰："我乃母也。若孝通神明，故我得建乃处。"师贞梦中大哭，多既觉，哀号逾甚，乃作偶人像以事之，朝夕起居反告如常，每荐亲新然后食。时人语曰："孝于何，通幽明？汉有丁兰，唐有师贞。"父福，年老患目，师贞朝夕膳食，非手则福不能食，居处号为严洁。或问其故，师贞曰："居处不庄，非孝也。"师贞偶疾卧，其父福暮食不安。师贞欻然起，号曰："是夜食之不精，羞果饼生生所致。"因师贞惊起而愈。兄有疾，鞠挟不差，师贞衣不解结，日一食，为读《道释经》，梦神人曰："若兄苦风，取胡王使者酒渍服愈。"师贞自求之药肆，皆不晓。因梦其母曰："胡王使者，羌活也。"觉而求之，兄遂疾愈。后考妣继丧，六年，有双白雀栖飞户间，除几筵之日，与师贞啁顿翅，状若号咷躃踊，久乃去。
《续定命录》曰：贾直言，父道冲。德宗朝，漏泄禁中事，帝怒赐鸩酒。直言白中使，请自执器以饮父，因自饮之，立死。酒自左足洞出，复生。使具奏，流其父并直言于南海，遇赦还。以劲直闻，为郓帅縻以郡职。刘悟殄东平之强，直言之谋也。朝廷以功就，征拜谏议大夫，悟上表乞留，委以戎事。太和初，授绛郡太守。每话所经之事，自云始饮〈九鸟〉，志在必死，岑然觉毒沿五内至支节，其痛愈于钻灼，摩顶旋踵，不可名状，天阴则又甚焉。胗其〈月坒〉及足胫，色皆如墨。有傍攻晨※脓液，紫瘀臭败，逆抢人鼻，达数十步外，惟食啖无减，始知何逊之好不诬矣。自降除寿春，竟终天年，七十有六。
○禄养
《韩诗外传》曰：曾子曰："吾尝仕为吏，禄不过锺釜，犹欣欣而喜者，非为多也，乐其养亲也。亲没之后，吾尝南游于楚，得尊官焉。堂高九仞，榱题三尺，车毂百乘，然犹北向而涕泣者，非吻贱也，悲不见吾亲也。"
《家语》曰：子路见孔子曰："负重致远，不择地而行；家贫亲老，不择禄而仕。"
《后汉书》曰：庐江毛义有孝行，南阳张奉慕其名，往候之。坐定而府檄至，义捧檄而入，喜动颜色，奉心贱之。及义母死，去官行服，数征不至，奉叹曰："贤者固不可测。往者之喜，乃为亲屈也。斯盖所谓家贫亲老不择禄而仕也。"
谢承《后汉书》曰：周盘字坚伯，居贫养母，俭薄不充，诵《诗》至《汝坟》之卒章，慨然而叹，乃解韦带，就孝廉之举。
黄恭《广记》曰：南吴甫举茂才，累年不迁。甫有老母，年九十有馀，乃上书自乞减品为四百石长，庶得其俸以养母。诏听除补南阳新蔡长。遂以甫为准，率减交趾茂才皆为四品也。
《晋书》曰：罗企生，字宗伯。多才艺。初拜左著作郎，以家贫亲老，补临汝令。
《世说》曰：李弘度尝叹不被遇。殷杨州知其家贫，问："君能屈志为百里不？"李答曰："《北门》之叹，久已上闻，穷猿奔林，岂暇择木？"遂作剡县。
