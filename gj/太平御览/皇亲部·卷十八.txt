○公主上
《易·泰卦》曰：帝乙归妹，以祉元吉。(妇人谓嫁曰归。泰者，阴阳交泰之时，女随尊位履中。居顺，帝乙归妹，诚合斯义。)
《尚书·尧典》曰：厘降二女于妫汭，嫔于虞。注云：降，下也。嫔，妇也。(《楚辞》曰：帝子降兮北渚，目渺渺兮愁予。王逸注曰：帝子，尧子也。)
《毛诗》曰：《何彼秾矣》，美王姬也。虽则王姬亦下嫁于诸侯，车服不系于其夫下。王后一等，犹执妇道，以成肃雍之德也。"何彼秾矣？棠棣之华。曷不肃雝？王姬之车。何彼秾矣？华如桃李。平王之孙，齐侯之子。"
《春秋左传》曰：襄二十五年曰："昔虞阏父为周陶正，以服事我先王。(阏父，舜之后，当周之兴，阏父为武王陶正。)我先王赖其利器用也，与其神明之后也，(舜，圣，故谓之神明。)庸以元女大姬配胡公，(庸，用也。元女，武王之长女。胡公，阏父之子满也。)而封诸陈，以备三恪。"(周得天下，封夏、殷二王，后又封舜后，谓之恪，并二王，后为三国。其礼转降，示敬而巳，故曰三恪。)
又《庄元年》曰：单伯送王姬，(王将嫁女于齐，命鲁为主，故单伯送天子嫁女于诸侯，使同姓诸侯主之。不亲昏，尊卑不敌。)筑王姬之馆于外。
《公羊传》曰：天子嫁女于诸侯，天子至尊，不自主婚，必使诸侯同姓者主之。
《史记》曰：婺女，天孙也。
又曰：公叔相魏，尚魏公主，而害吴起。公叔之仆曰："起易去也。"魏相曰："奈何？"其仆曰："吴起为人节廉而自喜名也。君因先与武侯言曰：夫吴起贤人也，而侯之国小，又与强秦壤界，窃恐吴起之无留心也。侯即曰：奈何！因谓侯曰：恐试延以公主，起有留心则必受，无留心则必辞侯，以此卜之。君因召吴起而与归，即令公主怒而轻君。起见公主之轻君也，则必辞。"于是吴起见公主之贱魏相，果辞魏武侯。魏武侯疑之而不信也。
又曰：李斯长男由为三川守。诸男皆尚秦公主，诸女悉嫁诸公子。由告归咸阳，斯置酒于家，百官长皆前为寿，门庭车骑以千数。
《汉书》曰：单于兵强，数苦北边。上问娄敬，敬曰："陛下诚能以嫡公主妻单于，厚奉遗之，彼知汉女送厚，蛮夷必慕，以为阏氏，生子必为太子。岂闻外孙与大父抗礼哉？"
又曰：周勃下廷尉，吏侵辱之。勃以千金与狱吏，狱吏乃书牍背示之曰："以公主为证。"公主，孝文女也，勃子胜尚之，故狱吏教引为证。
又曰：宣平侯张敖尚惠帝姊鲁元公主，有女。惠帝即位，吕太后欲为重亲，以公主女配帝。
又曰：孝武卫皇后，字子夫。为平阳主讴者。武帝即位，数年无子。过平阳主，既饮，讴者进，帝独说子夫。帝起更衣，子夫侍尚衣轩中，得幸。还坐甚忻，赐平阳主金千斤。子夫上车，主附其背曰："行矣！强饭勉之。即贵，愿无相忘。"
又曰：乌孙以马千匹娉女汉。元封中，遣江都王建女细君为公主以妻焉。赐乘舆服御物，为备官属、侍御数百人，赠送甚盛。乌孙昆莫以为右夫人。公主至其国，自治宫室。昆莫年老，言语不通，公主悲愁，自为作歌。天子闻而怜之，遣使持帷帐锦绣给遗焉。
又曰：林虑公主子昭平君尚武帝女夷安公主。林虑病困，以金千斤、钱千万为昭平君豫赎死罪，帝许之。林虑公主卒，昭平日骄，醉杀主傅母，系狱。廷尉上请，左右为言："前入赎，陛下许之。"帝曰："吾弟老，有是一子，死以嘱我。"故于是为之垂涕良久，曰："法令，先帝所造，因弟故而诬先帝之法，吾何面目入高庙乎！"遂可其奏。
又曰：昭帝始立，年八岁，帝长姊鄂邑盖长公主居禁中共养帝。盖公主私通客河间丁外人。上与大将军闻之，不绝主欢，有诏外人侍长公主。
又曰：初，帝姑馆陶公主号窦大主，堂邑侯陈午尚之。午死，主寡居，年五十馀矣。董偃始与母以卖珠为事，年十三，随母出入主家。左右言其姣好，召见曰："吾为母养之。"因留第中，教书计相马御射，颇读传记。至年十八冠，出则执辔，入则侍内。为人温柔爱人，以故诸公接之，名称城中，号曰董君。
又曰：梁王以至亲故，得自置相、二千石，出入游戏，僣于天子。天子闻之，心不善。太后知帝弗善，乃怒梁使者，弗见，按责王所为。梁使见太长公主(如淳曰：景帝姊也。)而泣曰："何梁王为人子之孝，为人臣之忠，太后曾不省也。"长公主具以告太后，太后喜，为帝言之，帝心乃解。
又曰：乌孙公主遣女来，至京师学鼓琴。汉遣侍郎乐奉送主女过龟兹。龟兹前遣人至乌孙求公主女未还，会女过龟兹，龟兹王留不遣，复使使报公主。公主许之。后公主上书，愿令女北宗室入朝。龟兹王降宾亦爱其夫人，上书言得尚汉外孙为昆弟，愿与公主女俱入朝。后数求朝贺，乐汉衣服制度。归其国，治宫室，作徼道周卫，出入传呼如汉家仪。外国胡人皆曰："驴非驴，马非马。"若龟兹王所谓骡也。
又曰：薛宣封为侯时，妻死，而敬武马公主寡居，上令宣尚焉。及宣免归故郡，公主留京师。后宣卒，公主上书，愿还宣葬延陵，奏可。其子况私从炖煌归长安，会赦，因留与主私乱。
《后汉书》曰：汉制，皇女皆封县公主，仪服同列侯。其尊崇者，加号长公主，仪服同蕃王。诸王女皆封县、亭公主，仪服同乡、亭侯。肃宗唯特封东平宪王苍、琅琊孝王京女为县公主。其后安帝、桓帝妹亦封长公主，同之皇女。皇女封公主者，所生之子袭母封为列侯，皆传国于后。乡、亭之封则不传袭。
又曰：光武姊湖阳公主新寡，帝与共论朝臣，微观其意。主曰："宋公威仪德器，群臣莫及。"帝曰："方且图之。"后宋弘被引见，帝令主坐屏风后，因谓弘曰："喭言贵易交，富易妻，人情乎？"弘曰："臣闻贫贱之交不可忘，糟糠之妻不下堂。"帝顾主曰："事不谐矣。"
又曰：董宣为洛阳令，时湖阳公主苍头白日杀人，因匿主家，吏不能得。及主出行，而以奴骖乘，宣于夏门候之，乃驻车叩马，以刀画地，大言数主之失，叱奴下车，因杖杀之。主即还宫诉帝，帝大怒，诏宣，欲棰杀之。宣叩头曰："愿乞一言而死。"帝曰："欲何言？"宣曰："陛下圣德中兴，而纵奴杀良民，将何以治天下乎？臣不须棰，请得自杀。"即以头击楹，血被面。帝令小黄门持之，使宣叩头谢主，宣不从。帝强使顿之，宣两手据地，终不肯俯。主曰："文叔为白衣时，藏亡匿死，吏不敢至门。今为天子，威不能行一令乎？"帝笑曰："天子不与白衣同。"
又曰：邓晨初娶世祖姊元。及汉兵起，晨将宾客会棘阳，兵败。世祖即位，封晨房子侯。帝又感悼姊没于乱兵，追封谥元为新野节义长公主，立庙于县西。封晨长子泛为吴房侯，以奉公主之祀。
又曰：窦宪，字伯度。女弟立为皇后。宪恃宫掖声势，遂以贱直请夺沁水公主园田，主逼畏，不敢计。后肃宗驾出过园，指以问宪，宪喑呜不能对。
又曰：班始尚清河孝王女阴城公主，顺帝之姑，贵骄淫乱，与所嬖人居帷中，召始入，使伏床下，始积怒。永建五年，遂拔刀杀主。帝大怒，腰斩始，同产皆弃市。
又曰：窦融长子穆尚内黄公主。穆子勋，尚东海恭王强女比阳公主。友子固，亦尚世祖女涅阳公主。窦氏一公，两侯三主，亲戚、功臣中莫与为比。
又曰：皇女义王，建武十五年封舞阳公主，适延陵乡侯太仆梁松。(舞阳县属颍川郡。松，梁统之子。其传云：尚光武女舞阳公主。又邓训传，舞阴公主子梁扈有罪，与交通，此云舞阳，误。)松坐诽谤诛。
又曰：皇女中礼，十五年封涅阳公主，适显亲侯大鸿胪窦固，(涅阳属南阳郡。显亲县属汉阳郡。固，窦融子。)肃宗尊为长公主。
皇女红夫，十五年封馆陶公主，适驸马都尉韩光。光坐与淮阳王延谋反诛。
又曰：馆陶公主为子求郎。明帝不许，而赐钱千万，谓群臣曰："郎官，上应列宿，出宰百里，有非其人，则民受其殃。是以难之也。"
又曰：明帝永平二年，少府阴就子丰杀妻郦邑公主，就坐自杀。
《续汉书》曰：印玺绶，王公玉匣银缕，夫人、贵人、长公主铜缕。
谢承《后汉书》曰：杨乔为尚书，容仪伟丽，数上书言政事。桓帝爱其才貌，诏妻以公主。乔固让，不听，遂闭口，不食，七日而死。
《魏志》曰：明帝爱女淑薨，追封谥淑为平原公主，为之立庙。
《魏略》曰：初，东阿王植未到关，自念有过，宜当谢帝。乃留其从官着关东，将两三人微行，见清河公主，欲因主以谢。而关吏以闻，帝使人逆之，不得。太后以为自杀也，对帝泣下。
《魏末传》曰：何晏妇金乡公主，即晏同母妹。公主贤明，谓其母沛王太妃曰："晏为恶日甚，将不保身。"母笑曰："汝得无妒晏耶！"俄而晏死，有一男，年五六岁，宣王遣人录之。晏妇藏其子王宫中，向使者搏颊，乞之，使者具以白宣王。宣王亦闻晏妇有先见之言，心常嘉之，且为沛王故，特原不杀。
《吴志》曰：朱据，字子范，吴郡人。有姿貌。乃尚公主，拜左将军，封云阳侯。谦虚接士，轻财好施。
《晋书》曰：王济，字武子。少知名，尚武帝妹常山公主。公主妒忌，两目失明，终无子。
又曰：武帝敕卫瓘第四子宣尚繁昌公主，瓘自以诸生之故胄，婚对微素，抗表固辞，不许。
又曰：孙秀子会，年二十为射声校尉。尚帝女河东公主。公主母丧未期，便纳娉礼。会形貌短陋，奴仆之下者，初时与富室儿于城西贩马。百姓忽闻其尚主，莫不骇愕。
又曰：桓温尚南康公主。温与庾翼友善，恒相期以宁济之事。翼尝荐温于明帝，曰："桓温少有雄略，愿陛下勿以常婿畜之，宜委以方郡之任，托其弘济艰难。"翼卒，以温为都督荆梁四州军事。
又曰：武帝为晋陵主求婚，王珣曰："谢混虽不及刘真长，不减王子敬。"帝曰："如此便足。"会帝崩，袁松欲以女妻之，珣曰："卿莫近禁脔。"
臧荣绪《晋书》曰：贾后二女，宣华，女彦。封宣华弘农郡公主。女彦年八岁，聪明岐嶷，便能书学，讽诵《诗》、《论》。病困，贾后欲议封，女彦语后曰："我尚小，未及成人，礼不用公主。"及薨，谥哀献皇女，以长公主礼送葬。
又曰：孝怀詹事裴绍息猷尚荥阳长公主。绍字承伯，秀从兄子。猷不愿婚，闻诏在中书，即娉温峤妹。中丞傅宣奏猷大不敬。
又曰：帝之姑、姊、妹皆为长公主，加绿绶。
《晋中兴书》曰：王敦，字处仲。尚武帝女襄城公主。天下大乱，敦将还台，悉以主嫁时侍婢百馀人配给将士，金宝一时弃捐。
又曰：临海公主，惠帝第四女，羊皇后所生。初封清河公主，未出，适值永嘉乱，传卖长城民钱温。温以送女，女遇主甚酷。主自告吴兴太守周礼以闻，于是杀温。及女适谯国曹统。
又曰：南康宣公主兴男，明帝长女，庾后所生。初封遂安县主，适桓温。
又曰：新安愍公主道福，简文第三女，徐淑媛所生。适桓济，重适王献之。
《晋赞》曰：初，卫瓘子宣尚世祖女繁昌公主，宣遇黄门不厚，致有谗构。杨骏欲专朝政，讽内外夺宣公主，瓘由此去位。上玄诸妃主议，问主："宣待汝薄，今欲离，汝意云何？"主素讷，不能自申，但泣，泣是不欲离。诸主因言："泣是妇人重于再出，故泣耳。"于是遂离。与姑妹书称故新妇。
《宋书》曰：公主纳征，虎、豹皮各一。
又曰：王偃，字子游。母晋孝武帝女弟鄱阳公主，宋受禅，封永成君。尚宋武帝第二女吴兴长公主讳荣男。常倮偃，缚诸庭树，时天夜雪，噤冻久之，偃兄恢排阁诟主，乃免。偃谦虚恭谨，不以世事关怀。位右光禄大夫，赠开府仪同三司。子藻，位东阳太守。尚文帝第六女临川长公主讳英媛。公主性妒，而藻别爱左右人吴崇祖。景和中，主谗之于废帝，藻下狱死，主与王氏离婚。
又曰：何瑀尚武帝少女豫章康长公主讳次男。公主先适徐乔，美容色，聪敏有智数，太祖世，礼待特隆。瑀豪竞于时，与平昌孟灵休、东海何勖等，并以舆马相尚。公主与瑀情爱隆密，何氏疏戚，莫不沾被恩纪。
又曰：赵倩尚文帝第四女海盐公主。甚爱重，倩尝因言戏以手击主，事上闻文帝，离婚。
又曰：褚湛之，字休玄，秀之子也。尚宋武第七女治安公主，拜驸马都尉、著作佐郎。公主薨，复尚武帝第五女吴郡宣公主。诸尚主者，并因世胄，不必皆有才能。湛之谨实有意干，故为文帝所知，历显位。
