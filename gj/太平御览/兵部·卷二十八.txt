○训兵
《孙子》曰：言不相闻，故为鼓铎；(铎，金钲也，听其音声以为耳候也。)视不相见，故为旌旗。(瞻其指魔，以为目候。)夫金鼓旌旗者，所以一人之耳目也。(齐一耳目之视听，使知进退之度。)人既专一，则勇者不得独进，怯者不得独退。(齐之以法教，使强弱不得相逾。)纷纷纭纭，间乱而不可乱；(旌旗乱也，示敌若乱，以金间之。纷纷，旌旗像。纭纭，士卒貌。言旌旗翻转一合一离，士卒进退或往或来，视之若扰，观之若乱，然其法令素定，度帜分明，各有分数，扰而不乱也。)浑浑沌沌，形圆而不可败。(车骑齐转也。形圆者，出入有道齐整也。浑浑，车轮转行。沌沌，步骑奔驰；视其形阵纵横圆而不方，然其指趣各有所应，故王子曰：将欲内明而外暗，内理而外军，所以示敌之轻已者也。浑，外本切。沌，徒损切。)
《周礼》曰：太宗伯，以军礼同邦国，(同谓威其不协僣差者，军礼之别五也。)大师之礼用众也，(用其义勇也。)大均之礼恤众也，(均其地政地守地职之赋，所以忧民也。)大田之礼简众也，(古之因田习兵，阅其车徒之数也。)大役之礼任众也。(筑宫邑所以事民力强弱也。)大封之礼合众也。(止封疆沟途之固，所以合聚其民也。)
又曰：《夏官》大司马之职：掌仲春教振旅，司马以旗致民，平列阵，如战之阵。以教坐作、进退、疾徐、疏数之节。遂以搜田。仲夏教茇舍，如振旅。群吏撰车徒，遂以苗田。中秋教治兵，如振旅。辨旗物之用，遂以狝田。仲冬教大阅。前期，群吏听誓于陈前，斩牲，以左右徇阵，曰："不用命者，斩之！"遂以狩田。师以救无辜，伐有罪。若师有功，则左执律、右秉钺以先，恺乐献于社。
《左传》曰：春搜夏苗，秋狝冬狩，于农隙以讲武事。三年而治兵，入而振旅，归而饮至，以数军实。昭文章，明贵贱，辨等列，顺少长，习威仪也。
又曰：楚子文治兵于暌，终朝而毕，不戮一人。子玉复治兵于𫇭，终日而毕，鞭七人，贯三人耳。国老皆贺子文。𫇭贾不贺，曰："子玉刚而无礼，不可以治民。过三百乘，其不能以入矣。子玉之败，子之举也。举以败国，将何贺焉？"
又曰：苗贲皇徇曰："搜乘补卒，秣马利兵，修阵固列，蓐食申祷，明日复战。"乃逸楚囚。
又曰：宣子曰："我若受秦，秦则宾也；不受，寇也。既不受矣，而复缓师，秦将生心。先人有夺人之心，军之善谋也。逐寇如追逃，军之善政也。"训卒利兵，秣马蓐食，潜师夜起。戊子，败秦师于令狐，至于刳首。
又曰：宣榭火。(宣榭，讲武室也。)
《论语》曰：子曰：善人教民七年，亦可以即戎矣。(可就兵攻战也。)
又曰：以不教民战，是谓弃之。
《后汉书》曰：灵帝时，望气者以为京师有大兵，两宫流血，以为《太公六韬》有天子将兵事，可以威压四方。帝乃讲武于平乐观下。起大坛，建五采华盖。天子擐甲介马，称"无上将军"。何进领兵屯于观下，置西园八校尉，袁绍、曹操等为之。
《唐书》曰：太宗初即位，突厥入寇，欲诸军皆习骑射。每退朝，即引诸军卫将习射于显德殿庭，谓将军已下曰："古突厥与中国，更有盛衰。若轩辕善用五兵，即能北逐獯虏；周宣驱驾方、召，亦能制胜太原。下至汉、晋之君，洎于隋代，不使兵士素习干戈，突厥来侵，莫能抗御，遣中国生民涂炭于寇手，我今不使汝等穿池筑苑，造诸淫费，农民恣令逸乐，兵士惟习弓马。若无贼来，我则为汝博士，教汝等武艺优长；若有贼来，我则为汝将帅，领汝斗战。亦望使汝等前无横敌。"于是日引数百人于殿庭教射，太宗亲自临试，每坐或至午时。射中者随赏弓刀、布帛，统帅加上考。朝臣咸谏云："不宜引卑碎之人，挟弧矢于轩陛之侧。"上曰："率土之内皆吾臣子，我所恨不能将我心遍置人腹中，岂有相疑之道哉！"由是一二年间，兵士尽便弓马。
又曰：李抱真领泽潞观察使留后。抱真密揣山东当有变，上党且当兵冲。是时承战馀之地，土瘠赋重，人益困，无以养军士。乃籍户丁男，三选其一，有材力者免租徭，给弓矢，令之曰："农之隙，则分曹角射；岁终，吾当会试。"及期，按簿而征之，都试以示赏罚，复命之如初。比三年，则皆善射，抱真曰："军可用矣。"于是举部内之众，得成卒二万，前既不廪费，府库益实，乃缮兵甲，为战具，遂雄视山东。是时，称昭义步兵冠诸军。
又曰：德宗即位，以马燧为太原尹、北都留守、河东节度、观察、度支、营田使。当是，承鲍防自百井败军之后，兵甲寡弱，骑士少。燧乃悉召将吏牧马厮役，得数千人，悉补骑卒，教之数月，皆为精骑。造甲者必令长短三等，称其所衣，以便进趋。又造战车，蒙以狡猊象，列戟于后，行则载兵甲，止则为营阵，或塞险阨以遏奔冲，器械无不犀利。居一年，陈兵三万，开广场以习战阵，教其进退。
《古司马兵法》曰：凡战，非阵之难，使人可阵难；非可使阵难，使可用难；(使人尽心效力，用必胜也。)非知之难，行之难。(教习使人知进退之便，左右之利，事事自行之者难。)
又曰：天子之义必纯取于天地，而观于先圣。(天子奉天地之道，调和阴阳四时之气，顺先王之法度也。)士庶之义必奉于父母，而正于君长。(士庶必从父母之教，君长之命。)故虽有明君，士不先教，不可用也。(虽有明君，士不教习，不可以受敌也。)古之教民，必立贵贱之经纶，使高下不相凌，德义不相逾，材伎不相掩，勇力不相犯，故力同意和。古者国容不入军，军容不入国，故德义不相逾。(治国以仁德，军事以勇。德以从化，义以法断。以国容入军则军败，军容入国则国乱也。)
吴起《教战法》曰：短者持矛戟，长者持弓弩，强者持旌旗，勇者持金鼓，弱者给厮养，智者为谋士，乡里相比，什伍相保。一鼓整兵，二鼓战阵，三鼓趣食，四鼓然辨，五鼓就行。闻鼓声合，然后举旗。
《六韬》曰：教战之法，必明告吏士，三令五申，教其操兵起居、进止，旌旗指麾。阵而方之，坐而起之，行而止之，左而右之，列而合之，绳而解之。无犯进止之节，无失饮食之宜，无绝人马之力。令吏士一人学战，教成十人；十人学战，教成百人，百人学战；教成千人，千人学战，教成万人；万人学战，教成三军之众。大战之法，百万之师，故能成大功也。
《卫公兵法》曰：诸兵士将战，身貌尫弱，不胜衣甲。及戎具所施，理须坚劲须简取强兵，并令试练器仗。兵须彻紥掐坚，皆须取甲，试令所射，然始取中。
又曰：每营中，两厢置土马十二匹，大小如常马真鞍，令士卒擐甲胄，櫜弓矢，(櫜音高。)佩刀剑，持矛楯，左右上下，以便习其事。
又《教旗法》曰：凡教旗，于平原旷野、登高远视处，大将居其上，南向左右各置鼓一十二面，角一十二具，左右各树五色旗，六纛居前列，旗节次之。左右衙官，驻队如偃月形，为后骑。下临平野，使士卒目见旌旗，耳闻鼓角，心存号令。乃命诸将分为左右，皆去兵刃，精新甲胄幡帜，分为左右厢，各以兵马使为长，班布其次。阵间容阵，队间容队，曲间容曲，以长参短，以短参长。回军转阵，以后为前，以前为后，进无奔迸，退无趋走。以正合，以奇胜，听音睹麾，乍合乍离。于是三令五申：白旗点鼓，音动则左右厢齐合；朱旗点角，音动则左右厢齐离。离之与合，皆不离中央之地。左厢阳向西旋，右厢阴向东旋，左右各复本初。白旗掉鼓，音动则左右各云蒸鸟散，弥川络野，然而不失部队之疏密，朱旗掉角，音动则左右各复本初，前后左右无差尺寸。散则法天，聚则法地。如此三合而三离，三聚而三散。不如法者，吏士之罪从军令。于是大将出五彩旗一十二口，各树于左右厢阵前，每旗命壮勇士五十人守旗，选壮勇士五十人夺旗，左厢夺右厢，右厢夺左厢，鼓音动而夺，角音动而止，得旗者胜，失旗者负，胜赏而负罚。离合之势，聚散之形，胜负之理，赏罚之信，因是而教之。
《太白阴经》曰：春秋末，并为战国，增讲武之礼，以为戏乐，以相夸视，而秦更名为角抵。故国虽大，好战必亡；天下虽平，亡战必危。天下既平，春搜秋狝，振旅理兵，所以不忘战。今边军更名曰教旗，使士卒识金鼓、别旗帜、任行列、知部分，一军之节制也。
又曰：古之诸侯畋猎者，为田除害也。上所以供承宗庙，下所以闲习武事。太古之时，人食禽兽之肉，坐其皮；后代之人浸多，时禽兽寡少，衣食不足。于是神农教其植谷，导以纺绩。自是之后，禽兽复盈山林，下平土，害禾稼，为人所害。于是王公秋冬无事畋猎，闲习兵革，奋扬威武，以戒非常。季冬之月腊日，阴用事，万物毕成，蛰虫已伏，乃具卒乘，从禽于山泽，以教部伍，分进退之仪。一人守，围地三尺；十二时守，三万六千尺。积尺得六千步，积步得一十五里馀六十步，围中径阔得地五里馀二十步，以左右决胜将为交头；其决胜左右，将各主士仵，为行列；皆以金鼓旌旗为节制。其初起围张翼，随山林地势，无远近部分；其合围地虞候先择定讫，以善弧矢者为围中骑；其步卒抢旗幡守围，有漏禽兽，坐守围之吏。大兽公之，小兽私之，以观进止。
《管子》曰：凉风至而白露下，天子命左右司马，令组甲厉士众。
《商君书》曰：民之见战，如饥狼之见虎，则民可用矣。
《吕氏春秋》曰：世有言曰："驱市人而战，可以胜人之厚禄教练卒；老弱罢民(罢与疲同。)可以胜人精士练材；离散系累，可以胜人之行陈(陈与阵同。)整齐；鉏耰白挺，可以胜人之长铫利兵。"此不通乎兵者之论。今有利剑于此，以刺则不中，以击则不及，于恶剑无择，为是斗因用恶剑则不可。简选精良，兵械铦利，发之则不时，纵之则不当，与恶卒无择，为是战因用恶卒则不可。王子庆忌、陈午犹欲剑之利也。(陈午，齐人。庆忌，吴公子。二人皆勇有捷力。)简选精良，兵械铦利，令将将之，王者有以霸者矣。汤、武、齐桓、晋文、吴阖闾是也。
又曰：故凡形势险阻，欲其便也；兵甲器械，欲其利也；选练角材，欲其精也；将率士民，欲其教也。此四者，义兵之助也，时变之应也。
又曰：阖闾试其民于五湖，剑皆加于肩，地流血几不可止；勾践试其民于寝宫，民争入火，死者千馀，遽击金而退之；赏罚充实也。
《邺城故事》曰：凌霄观成案：石季龙，永和三年，命其子石宣祈于山川，因而游猎，乘大辂，羽葆、华盖，建天子旌旗，十有六军，戎卒十八万，出自金明门。季龙从后宫升观望之，笑曰："我家父子如是，自非天崩地陷，当复何愁，但抱子弄孙日为乐耳！"
《文选》曰：三令五申，教达禁城。
《谢承与步子出书》曰：示攻战进取之方，教进退疾徐之节也。
《刘向别传》曰：蹴鞠者，传言黄帝所作，或曰起战国之时。蹋鞠，兵势所以陈之，知武材也，皆因熙戏而讲习也。
