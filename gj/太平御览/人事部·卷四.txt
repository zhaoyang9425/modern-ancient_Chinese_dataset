○字
《礼记·冠义》曰：冠而字之，成人之道也。
《春秋说》曰：字者饰也。
谢承《后汉书》曰：傅燮，字南容，北地灵州人也。本字幼起，慕南容三复白圭，乃改焉。
《晋中兴书》曰：诸葛恢，字道明，赜弟也。弱冠知名，试守即丘长，转临沂令。值天下乱，避地江左。于时颍川荀闿，字道明；陈留蔡谟，字道明。俱有名誉，号曰中兴三明。时人为之歌曰："京都三明各有名，蔡氏儒雅荀葛清。"
又曰：孔愉字敬康，少与同郡张茂字伟康、丁潭字子康俱知名，号曰会稽三康。
徐广《晋纪》曰：桓温才气雄俊，恢爽陵迈。温峤见其幼时，知必非常，故父彝字曰温。
《白虎通》曰：人所以有字何？所以冠德明功敬成人也。故《礼·士冠》经曰："宾北面字之。"又曰：冠而字之，敬其名也。所以五十乃称伯仲者，五十知天命，思虑定也。能从四时长幼之序，故以伯仲号也。
《荀氏家传》曰：荀恺字茂伯，小而知，外祖晋宣王甚器之，字为虎子。弟悝为龙子。王每谓曰："俟汝长大，当共天下。"
《陈武别传》曰：武，胡人，育于临水令陈君。君奇之，起议欲易其故字。武长跪自启曰："里语有之，都亭鼠数闻长者语，今当易字，实有私心。尝闻长卿慕蔺相如之行，故字相如。往在乡里，久闻故老之说，称汉使苏武执忠守志，不服单于，流放漠北，拥节牧羊，寄秋雁以诉心，因行云而托诚，高山仰止，意窃慕之。"陈氏嘉其志，遂名之曰武。又欲令字仲显。其本是胡人，而石勒、石虎讳胡曰国人，故因字之曰国武。
《尹文子》曰：康衢长者字僮曰善搏，(音傅)字犬曰善噬，宾客不过其门者三年。长者怪而问之，以实对，于是改之，宾客复往。
《圣证论》曰：学者不知孟轲字，按子思书及《孔丛子》有"孟子居"，即是轲也。轲少居坎轲，故名轲，字子居也。
○形体
《释名》曰：形有形像之异也。体，弟也；骨肉、毛血、表里、大小相次第也。
《尚书大传》曰：尧八眉，舜四瞳子，禹其跳，汤扁，文王四乳。八者，如八字者也；其跳者，踦也；(其发声也。踦步，足不能相遇也。)扁者，枯也。(言汤体半小象扁枯。)言皆不善也。
《韩诗外传》曰：惟天命本人情，人有五藏六府。何谓五藏？情藏于肾，神藏于心，魂藏于肝，魄藏于肺，志藏于脾。何谓六府？咽喉，量入之府；胃者，五谷之府；大肠，转输之府；小肠，受成之府；胆，积精之府；膀胱，精液之府也。
《孝经援神契》曰：人头圆象天，足方法地，五藏象五行，四肢法四时，九窍法九分，目法日月，肝仁，肺义，志知，心礼，胆断，脾信，膀胱决难发袖法星辰，节法日岁，肠法钤。(铃，钩也，主键闭。)
《东观汉记》曰：诏书令功臣家各自记功状，不得自增加以变时事，或自道先祖形貌、表相，无益事实。复曰齿长一寸，龙颜虎口，奇毛异骨，形容极变，亦非诏书之所知也。
又曰：上复以朱祐为护军，常舍止于中。祐侍宴，从容曰："长安政乱，云有日角之相。"从以观上风采。上曰："召刺奸收护军！"祐由是不复言。
《江表传》曰：孙权生而方颐，大口，目有精光。
《晋起居注》曰：怀帝，琅琊恭王子，母曰夏侯氏。帝生有白毫生于目左角，龙颜，隆准，眼有精曜。
《蜀李书》曰：武帝讳雄，字仲俊，始祖第三子。帝身长八尺三寸，美容貌。相工相之曰："此君将贵，其相有四：目如重云，鼻如龟龙，口如方器，耳如相望。法为贵人，位过三公，不疑也。"帝每周旋乡里，有识者皆器重之。有刘化者，道术士也，太康中每语乡里曰："李仲俊有大贵之表，终为人主也。"
车频《秦书》曰：苻坚时，四夷宾服，凑集关中四方种人，皆奇貌异色。晋人为之题目，谓胡人为侧鼻，东夷为广面阔额，北狄为匡脚面，南蛮为肿蹄方，方以类名也。
吴均《齐春秋》曰：太祖神容魁梧，天表英特，体有龙文，宽雅沉深，喜怒不形于人。
《隋书》曰：高祖文帝龙颜，额有五柱入顶，目光外射。
《晏子春秋》曰：伊尹倨身，汤伛。
《孙卿子》曰：卫灵公有臣公孙吕，长七尺，面居三尺广三寸，鼻目取具，名振天下。
《管子》曰：子产日角，晏平仲月角，尾生犀角，柳下惠、史鱼反角。
《文子》曰：人头之圆以法天，足之方以象地。天有四时、五行、九解、三百六十日，人亦复有四支、五藏、九窍、三百六十节。天有风云寒暑，人亦有取于喜怒，胆为云，肺为雨，脾为风，肾为电，肝为雷，以与天地相类，而心为之主。耳目者，日月也，而血气者，风雨也。日月失行而薄蚀无光；风雨非时，毁折生灾；五星失行，州土受其殃。天地之道，爱其神明，人之耳目，何能久勤而不爱，精神何能久驰而不止！是故圣人内而不失也。
《孔丛子》曰：魏安厘王欲以马回为相，问子顺曰："回为人便便，亮直之丈夫也？"顺曰："闻诸孙卿，其为人长目而豕视，必体方而心圆。臣见其面非不伟，其体干而疑其目。"王卒用之，果以谄得罪。
《庄子》曰：老莱子弟子出薪遇仲尼，反以告，曰："有人于彼，修上而趣下，末偻而后耳，(耳却近后而上偻也。)视若营四海，不知其谁氏之子。"老莱子曰："是丘也。"
《淮南子》曰：形者，生之舍也。
又曰：夫神者，所受于天也；而形体者，所禀于地也。故曰一生二，二生三，三生万物。故曰一月而气，二月而血，三月而胎，四月而胞，五月而筋，六月而骨，七月而成，八月而动，九月而躁，十月而生。形体以成，五藏乃形。是以肺主目，肾主鼻，胆主口，肝主耳。
又《地形篇》曰：东方，川谷之所主，日月之所生，其人锐形小头，隆鼻大口，鸢肩企行，窍通于目，筋气属焉，苍色主肝，长大早知而不寿。南方，阳气之所浃，暑湿居之，其人堕形锐上，大口决眦，窍通于耳，血脉属焉，赤色主心，早壮而夭。西方高土，川谷出焉，日月入焉，其人皆方面修颈，卬行，窍通于鼻，皮革属焉，白色主肺，而勇敢不仁。北方，幽晦不明，天之所闭者也，寒冰之所积者也，其人翕形短颈，大肩下尻，窍通于阴，骨干属焉，黑色主肾，其人蠢愚而寿。中央四达，风气之所通，雨露之所会也，其人大面短颐，美须，窍通于口，肤肉属焉，黄色主胃而惠圣。
《博物志》曰：东方少阳，日月所出，山谷清朗，其人姣好。西方少阴，日月所入，其土窍冥，其人高鼻深目，多毛。南方太阳，土下水沃，其人大口。北方太阴，土平广深，其人广面缩颈。中央四抄，风雨交，山谷峻，其人端立。
《神仙传》曰：《王礼》、《金{角}》、《内经》皆云老子黄色美须，广颡长耳，大目疏齿，方口厚唇，有参午达理，鱼目虎鼻，纯骨双柱，耳有三门，足蹈二五，手抱十丈。
《列女传》曰：柿脓之生叔鱼也，生而视之，曰："是虎目而豕喙，鸢肩而牛腹，谿壑可满，是不可厌也。
《李邰别传》曰：公长七尺八寸，多须髯，八眉，左耳有奇表，项枕如鼎足，手握三公之字。
《管宁别传》曰：宁身长八尺，龙颜秀目。
《论衡》曰：苍颉四目而佐帝，公子重耳骈胁为诸侯霸，苏秦骨鼻为六国相，张仪仳胁相秦、魏。
○头上
《说文》曰：首，头也。顝、(口瓦切。)硕、颙，大头也；颗，小头也。
《释名》曰：头，独也。处体高而独尊也。首，始也。
《易·未济卦》曰：饮酒，濡其首，有孚失是。(饮酒濡首，有孚失是，躭酒无节。)
又曰：《说卦》曰：干为首。
《韩诗外传》曰：禽息，秦大夫，荐百里奚，不见纳。缪公出，当车以头击𫔶，脑乃精出，曰："臣生无补于国，不如死也。"缪公感悟而用百里奚。
《礼斗威仪》曰：君乘火而王其民，锐头；君乘水而王其民，大头。
《礼记·玉藻》曰：头容直，(不倾顾也。)头颈必中。(头容直也。)
《乐汁图》曰：赤帝锐头，黑帝大头。(朱均注曰：锐头，像朱鸟也。)
《左传·昭五年》曰：竖牛奔齐，孟仲之子杀诸塞关之外，投其首于宁风之棘上。
《春秋玄命苞》曰：头者神所居，上员象天，气之府也。岁必十二，故人头长一尺二寸。
《尔雅》曰：玄，首也。(《左传》曰：狄人归先轸之玄。)
《孝经援神契》曰：头圆象天，足方法地。
《史记》曰：蔺相如为赵使秦，持璧却立，倚柱谓秦王曰："赵王斋戒五日，使臣奉璧。今大王见臣，礼节甚倨，得璧傅之美人以为戏弄，臣故复取璧。大王必欲急臣，臣头今与璧俱碎于柱矣。"
又曰：须贾使秦，见范雎。雎数之曰："为我告魏王，急持魏齐头来！不者，我屠大梁。"贾归告齐，亡匿赵平原君所。齐遂自刭，赵王取头与秦。
又曰：栾布为梁大夫，使于齐，未还。汉诛彭越，枭头雒阳，下诏曰："有敢收视者，捕之。"栾布从齐还，奏事于彭越头下。
《战国策》曰：三晋分知氏，赵襄子最怨知伯，漆其头以为饮器。(《史记》同。)
又曰：白头如新，倾盖如旧。
《汉书》曰：项藉顾见汉骑司马吕马童曰："若非吾故人乎？"马童面之，指王翳曰："此项王也。"羽曰："吾闻汉购我头千金，邑万户，吾为公得。"乃自刭。王翳取其头。
又曰：高祖招田横，横至尸乡厩，谓从者曰："陛下欲一见我面耳，今斩吾头，驰三十里，形犹未败。"遂自刭。令客奉其头。
又曰：秦始皇即位三十七年，内平六国，外攘四夷，死人如乱麻，暴骨长城之下，额颅相属于道。
又曰：孙敬字文宝，好学，晨夕不休，及至眠睡疲寝，以绳系头悬屋梁，后为当世大儒。
又曰：陈遵长八尺馀，长头大鼻，容貌甚伟。
又曰：御史大夫陈万年子咸，亢直有异才。万年常召咸于床下教戒之，咸睡，头触屏风，万年怒之，咸叩头为破也，万年不复言。
又曰：建玄中，匈奴降者言匈奴月氏王，以其头为饮器。(师古曰：饮酒之器。)
《东观汉记》曰：岑彭引兵从车驾破天水，与吴汉围隗嚣于西城。敕彭曰："两城若下，便可将兵南击蜀虏。人若不知足，既平陇，复望蜀。每一发兵，头鬓为白。"
《后汉书》曰：贾逵自为儿童，常在太学，不通人间事。身长八尺二寸。诸儒为之语曰："问事不休贾长头。"
又曰：张让、段珪诛何进，为诏以故太尉樊陵为司隶校尉，少府许相为河南尹。尚书得诏版，疑之，曰："请大将军出共议。"中黄门以进头掷与尚书，曰："何叫薮，已伏诛。"
《典略》曰：李催移保黄白城，梁与、张横等破之，送其首。初，傕兄子循及利等侍上无礼，及傕头到，有诏高悬之。
《魏略》曰：庞意手斩一级，不知是郭援。战罢之后，众人皆言援死，而不得其首。援，锺氏之甥，意后于鞬中出一头，锺繇见之而哭。意谢繇，繇曰："援虽我甥，乃国贼也，卿何谢焉？"
《魏志》曰：辰韩国，儿生以石压其头，欲其褊，故今辰韩人皆褊头。
又曰：袁绍辟牵招为督军从事。绍卒，事袁尚。后辽东送尚首，悬在马市，招睹之悲感，设祭头下。太祖义之。
又曰：刘廙字恭嗣。年十岁，戏于讲堂上，司马德操抚其头曰："孺子，黄中通理，宁自知不？"
《蜀志》曰：秦密使吴，吴主问密："天有头乎？"曰："有。《诗》云：'乃睠西顾'。以此推之，头在西方。"
又曰：貌延字文长，义阳人。延梦头上生角，以问占梦赵直，直告人曰："角之为字，刀下为用，头上用刀，其凶甚矣。"延后果诛，杨仪蹋延头曰："庸奴！能复作恶？"
又曰：先主与张飞、赵云等溯流而上，分定郡县。时巴郡严颜率众守城不降，及城陷，缚颜至，飞呵颜曰："汝见大军至，何以不降而敢拒战？"颜答曰："我州但有断头将军，无降将军也！"飞怒，命左右牵去斫头。大笑曰："斫头便斫头，何为怒耶？"于是飞壮而释之，引为上客。
