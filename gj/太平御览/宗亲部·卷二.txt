○伯叔
《释名》曰：伯，把也，把持家政也。父弟为仲；仲，中也，位在中也。仲父之弟曰叔父；叔，少也。叔父之弟曰季；季，癸也。甲乙之次，癸在下也。
《说文》曰：伯，长也。
《尔雅》曰：父之昆弟，先生为世父，后生为叔父。
《礼记·檀弓》曰：滕伯文为孟虎齐衰，其叔父也；为孟皮齐衰，其叔父也。(伯文，殷时滕君也。爵为伯名文。)
《家语》曰：孔子兄子有孔蔑者，与宓子贱偕仕。孔子往过孔蔑而问焉。曰："自汝之仕，何得何亡？"对曰："未有所得，而亡者三：王事若聋，(聋宜为袭，前后相积袭也。)学焉得习，(言不得习学者。)是学不得明也；俸禄少，𫗴粥不及亲戚，是骨肉益疏也；公事多急，不得吊死问疾，是朋友道阙也。其所亡者三，即此谓矣。"孔子不悦，往过子贱，问如孔蔑。对曰："自来仕者，无亡而得者三：始诵之，今得而行之，是学益明也；俸禄所供，被及亲戚，是骨肉益亲也；虽也有公事，而兼以吊死问疾，是朋友信笃也。"孔子喟然，谓子贱曰："君子哉，若人！鲁无君子者斯焉？取斯也！"
《汉书》曰：初，高祖微时，尝避事，时与宾客过其丘嫂食。(应劭曰：丘氏女也。孟康曰：西方谓亡女胥为丘胥。丘，空也。兄亡，空有嫂也。晋灼曰：丘，大也。大嫂为家嫂也。)嫂厌叔与客来，阳为羹尽轹釜，客以故去。而已，视釜中有羹，由是怨嫂。及立齐代王，而伯子独不得侯。太上皇为言，高祖曰："某非敢忘封之也，为其母不长者。"封其子信为颉羹侯。
又曰：疏广字仲翁，东海兰陵人也。宣帝时为太子太傅。兄子受字公子，为少傅。太子每朝，因进见，太傅在前，少傅在后。叔侄并为师傅，朝廷以为荣。
又曰：王莽字巨君，孝元皇后之弟子。父及兄弟皆以元成世封侯，辅政凡九侯、五大司马，惟莽父曼早死，不侯。五侯子争侈靡，莽独孤贫，折节为俭；受《礼经》，勤身博学，事母及寡嫂，养孤兄子，行甚整；又外交英俊，内事诸父。世父凤病，莽侍疾，乱发垢面。凤且死，以托太后。及帝，拜黄门侍郎。
《东观汉记》曰：郑均好义笃实，事寡嫂，收儿，恩礼甚至。
又曰：魏谭有一孤兄子，年一二岁，常自养视。遭饥馑，分升合以相生活。谭时有一女，生裁数月，念无谷食，终不能两全，弃其女，养活兄子。州郡高其义。
又曰：桓荣卒，子郁当袭爵，让于兄子。显宗不许，不得已，受封而悉以租入与之。
又曰：淳于恭养兄崇孤儿，教训学问。时不如意，辄呼责数，以捶自击其胫，欲以感之。儿惭负，不敢复有过。(《袁子》又载。)
又曰：郅恽友董子张，叔父及为乡里民所害，子张病，恽往候之，气绝良久，复视恽，歔欷不能言。恽曰："知子不悲天命，痛仇不复也。"恽即起，将客取仇人头以示。子张见之，悲喜，因绝。
《后汉书》曰：刘平字公子，楚郡彭城人也。更始时，天下乱，平弟仲为贼所杀。其后，贼复忽然而至，平扶侍其母奔走逃难。仲遗腹女始一岁，平抱仲女而弃其子。母欲还取之，平不听，曰："力不能两活，仲不可以绝类。"遂去不顾。
谢承《后汉书》曰：魏霸字峤卿，济阳人。为钜鹿太守，与兄子同苦乐，不得自异。
又曰：许荆兄子世尝报仇杀人，怨家会众操兵至荆家，欲杀世。荆始从府休归，与相遇，因出门，解剑长跪曰："前无状相犯，咎皆在荆不能相教。既兄早殁，一子为嗣，如令死者，伤其灭绝。今愿杀身代世塞咎。虽死以往，犹谓更生。"怨家扶起荆曰："许掾，郡中称为贤，吾何敢相侵。"因遂委去。
华峤《后汉书》曰：薛苞弟子求出，苞不敢止，乃中分其财，奴婢引其老者，曰："与我共事久，若不能使也。"田庐取其荒颓，曰："吾少时所治，意所恋也。"器物取其朽败，曰："我服食久，身口所安也。"
袁山松《后汉书》曰：范丹为莱芜长，去官于市卖卜，妻纺绩以自给。丹弟子恺见丹在蕃不完，载柴将客藩之。时丹适行，还，怒敕子拔柴，载以还之。
《后汉书》曰：马援字文渊，扶风茂陵人也。援兄子严敦，并喜讥议，而通轻侠客。援前在交趾，还书诫之曰："吾欲闻汝曹闻人过失，如闻父母之名耳，可得闻而口不可得言也；好论议人长短，妄是非正法，此吾所大恶，宁死不愿闻子孙有此行也。汝曹知吾恶之甚矣，所以复言者，施襟结褵，申父母之戒，欲使汝曹不忘之耳。龙伯高敦厚周慎，口无择言，谦约节俭，廉公有威，吾爱之重之，愿汝曹效之；杜季良豪侠好义，忧人之忧，乐人之乐，清浊无所失，父丧致客，数郡毕至，吾爱而重之，不愿汝曹效之。效伯高不得，犹为谨敕之士，所谓刻鹄不成尚类鹜者也；效季良不得，陷为天下轻薄子，所谓画虎不成反类狗者也。讫今季良尚未可知，郡将下车，辄切齿。州郡以为言，吾常寒心，是以不愿子孙效也。"
又曰：范迁字子庐，沛国人也，为司徒。及在公，公辅有宅数亩，田不过一顷，复推与兄子。其妻谓曰："君有四子，而无立锥之地，可馀俸禄，以为后世。"迁曰："吾备位大臣而蓄财求利，何以示后！"在位四年，薨，家无担石焉。
又曰：张堪字君游，南阳宛人也。堪早孤，让先父馀财数百万与兄子。
又曰：第五伦字伯鱼，京兆长陵人。或问伦曰："公有私乎？"对曰："吾兄子尝疾，一夜十往，退而安寝；吾子有疾，虽不省视，竟夕不眠，若是者岂可谓无私乎？"
又曰：张属字伯达。父歆为淮阳相，终于汲令。属性笃节俭，父卒，汲吏人赙送前后百万，悉无所受；又以田宅推与伯父，自身寄止。
又曰：中常侍赵忠言于省内曰："袁本初坐作声价，好养死士，不知此儿终欲作何？"叔父太傅隗闻而呼绍，以忠言责之。绍终不改。
又曰：戴封遭伯父丧，去官。
又曰：沮授为曹操所执，授曰："叔父母弟悬命袁氏，若蒙公灵，速死为福。"操叹曰："孤早相得，天下不足虑也"。遂赦而厚遇焉。
又曰：刘矩字叔方。少有高节，以叔父辽未得仕进，遂绝州郡之命。
又曰：伏恭字叔齐，司徒湛之兄子。湛弟黯位至光禄勋，无子，以恭为后。
《魏书》曰：荀攸字公达，祖父昙。攸少孤，及昙卒，故吏张推求守昙墓。攸年十三，疑之，谓叔父衢曰："此吏有非常之色，殆将奸乱。"衢悟，乃推问，果杀人亡命。因是异之。
又曰：卢毓字子家，涿郡人也。父植有名于世。毓十岁而孤，遇本州乱，二兄死难。当袁绍，公孙瓒交兵，幽冀饥荒，养寡嫂孤兄子，以学行见称。
又曰：王昶字文舒，太原人。其为兄子及子作名字，皆一依谦实，以见其意。故兄子默字处静，沉字处道，其子浑字玄冲，深字道冲。遂书戒之曰："夫为人子之道，莫大于宝身全行，以显父母。"
又曰：毛玠居显位，常布衣蔬食，抚育兄孤子甚笃。
又曰：张范子陵及弟子戬为山贼所得，范直诣贼，请二子。贼以陵还范，范谢曰："诸君相还儿，厚矣。夫人情虽爱其子，然吾怜戬之小，请以陵易之。"贼义其志，悉以还范。
又曰：王基字伯与，东莱曲城人也。少孤，与叔父翁居，抚养甚笃，亦以孝称。
又曰：高慎字孝甫，敦厚少华，有沉深之量。抚育孤兄子五人，恩义甚笃。琅琊相何英嘉其履行，以女妻焉。
《蜀志》曰：诸葛亮初未有子，求兄子乔为嗣。瑾启孙权遣乔来西，亮以乔为嫡子，故易其字焉。拜为驸马都尉。
王隐《晋书》曰：庾衮孤兄女曰芳，将嫁，美服具矣，衮刈荆苕为箕帚焉，召诸子集之于堂，男女以班而命芳曰："汝芳少孤，今汝适人，将事舅姑，洒扫庭内，妇人之道也。故赐汝以此，匪器之美，欲汝之温恭，朝夕虽休，勿休也。"
又曰：魏舒容貌质朴，少号迟钝，人莫之知。惟叔父衡知其奇，每有宾客造己，常劝使过舒，言吾兄子非常人也。
臧荣绪《晋书》曰：阮籍随叔父至东，兖州刺史王昶闻籍奇伟，请与相见。乃叹息，以不能测也。
又曰：王湛字处冲，司徒浑之弟也。兄子济轻之，尝诣湛，见床头有《周易》，问曰："叔父何用此为？"湛曰："体中不佳，时脱复看耳。"济请言之。湛因剖析玄微，妙有奇趣，皆所未闻也。济才气抗迈于湛，略无子侄之敬。既闻其言，不觉栗然，心形俱肃，遂留连弥日，累夜自视缺然。乃叹曰："家有名士，三十年而不知，济之罪也。"济有从马绝难乘，济问湛曰："叔颇好骑否？"湛曰："亦好之。"因骑此马，姿形既妙，回策如素，善骑者无以过之。又济所乘马，湛爱之。湛曰："此马虽快，然力薄不堪苦行。近见督邮马当胜，但刍秣不至耳。"济试养之，而与己马等。湛又曰："此马虽快，任方知之，平路无以别也。"于是当蚁封内试之。济马果踬，而邮马如常。济益叹异，还白其父曰："济始得一叔，乃济以上人也。"武帝亦以湛为痴，每见济，辄调之曰："卿家痴叔死未？"济常无以答。及是，帝又问如初。济曰："臣叔殊不痴。"因称其美。帝曰："谁比？"济曰："上比山涛不足，下比魏舒有馀。"湛闻曰："欲处我季孟间乎？"
又曰：殷浩字深源，陈郡长平人也。叔父融，俱好《老》、《易》。融与浩口谭论词屈，著篇则融胜浩。由是为风流谈论者所宗。
又曰：邓攸逃奔，石勒，以牛马负其妻子而去，担其儿及其弟子缓，度不能两全，遂弃其己子，卒以无嗣。缓服攸丧三年。
又曰：谢安字安石，于山东营墅楼馆，林竹甚盛。每携中外子侄，往来游集，肴馔亦屡费百金。世颇以此讥焉，安殊不以屑意。
又曰：徐苗字叔胄，高密淳于人也。其兄弟皆早亡，抚养孤遗，慈闻州里。田宅奴婢，尽推与之。
又曰：谢玄罪褡度，以勋封康乐县公。陈以先封东兴侯，赐兄子玩。诏听之，更封玩豫宁伯。
又曰：罗宪兄子尚，字敬之。少孤，依叔父宪。
又曰：刘曜逼长安，凉州刺史张寔叔父、西海太守肃请为先锋击曜，曰："孤死首丘，心不忘本。锺仪在晋，楚弁南音。肃受晋宠，割符列位。羯逆滔天，朝廷倾覆，晏安方裔，难至不奋，何以为人臣？"寔曰："门户受重恩，自当阖宗效死。但叔父春秋已高，气力衰竭，军旅之事，非耆耄所堪。"乃止。既而闻京师陷没，肃悲愤而卒。
又曰：慕容超字祖明，德之兄北海王纳之子也。苻坚破邺，以纳为广武太守。数岁去官，家于张掖。德之南征，留金刀而去。及垂起兵山东，苻昌收德诸子，皆诛之。纳母公孙氏以耄获免。纳妻段氏方娠，未决，囚之于郡。狱掾呼延评，德故吏也，尝有死罪，德免之。至是，将公孙及段氏逃于羌中而生超焉。年十岁，而公孙卒。临终，授超以金刀，曰："若天下太平，汝得东归，可以此刀还汝叔也。"
何法盛《晋中兴书》曰：何充字次道。道年在童龀，伯父遂谓之曰："我为小儿时，亡伯车骑。"谓我："汝后当与伯父争名。汝令器宇深弘，亦当出我右。"
又曰：时氐贼强，侵寇无已，朝议求文武良将可以镇遏北方者。卫将军谢安曰："惟有兄子玄可堪此任。"中书郎郄超闻而叹曰："安违众举亲，明也。玄必不负举，才也。"于是征还，拜建武将军、兖州刺史，领广陵相，监江北诸军事。
又曰：陆纳字祖言，为吴兴太守。卫将军谢安尝欲诣纳，纳兄子俶怪纳无供办，复不敢问，乃密作数十人供。安至，纳设茶果而已。俶下精饮食，客罢，纳大怒，杖俶四十，云："既不能光益父叔，乃复秽我素业。"
《三十国春秋》曰：羊祜都督荆州，镇襄阳。时祜有平吴之志，方树基址，擢王浚为巴郡太守，将委以巴峡之任。祜兄子暨谓祜曰："观浚为人，志大者侈，不可专任。"祜曰："有大才，必可用也。"识者谓祜可谓能举善矣，知人则哲，叔子之谓乎？
又曰：安帝时，以刘镇之为散骑常侍、光禄大夫，不受。镇之，毅季父也。义熙初，谓毅蕃曰："汝辈才力势运，足以得志，当身争耳。我不就汝求位求财，又不受汝罪累。"每见毅等道从吏卒，到门，辄骂诟之。毅甚敬畏，每未至宅数百步止，与白衣数人而进，仪卫悉不自随。及至毅败，天下服其先见，而刘裕甚敬遇之。
又曰：燕金紫光禄大夫高平公平歆。初，歆伯父左光禄大夫熙拊歆首而告之曰："汝仪容伟茂，志节果当，有佐命之功，显吾门者必汝也。"
孙岩《宋书》曰：许昭先，义兴人也。诸父肇坐事，系狱七年，不判。子侄三十馀人，昭先家最贫薄，专独断诉，无日在家，饷馈肇，莫非珍新。家产既尽，卖宅以充之。肇诸子倦怠，惟昭先无有懈息。如是七岁。尚书沈演之嘉其操行，肇事由此得释。
沈休文《宋书》曰：宗悫字元干，征士柄兄子也。年少时，炳问悫所志，答曰："愿乘长风破万里浪。"炳曰："汝若不富贵，必破我门户。"
又曰：何承天叔肸为益阳令，随肸之官。隆安四年，南蛮校尉桓伟命为参军。时殷仲堪、桓玄等互举兵以向朝廷，承天惧祸难未已，解职还益阳。
又曰：刘凝之字志安，小名长年，南郡人也。推家财与弟及兄子，立屋于野外，非其力不食。
《典略》曰：郑均字仲虞，任城人也。好黄老，兄亡后，养嫂、兄子恩，礼甚笃。及居并门，尽推财产与之，由是名称。
《风俗通》云：周玘字孟玉，为右将军掾。弟子使客杀人，被罪。玘诸府，与太守盛亮相见，了不论弟子之命，遂俱尽于狱。弟妇不哭其子，但哭孟玉。孟玉由此为高。
《曹瞒传》曰：太祖一名吉利，字阿瞒。少飞鹰走狗，游荡无度。其叔父数言之于嵩，操患之。后逢叔父于路，乃阳败面口。叔父怪而问其故，太祖曰："卒中恶风。"叔父以告嵩。嵩惊愕呼操，操口貌如故。嵩曰："叔父言汝中风，已差乎？"操曰："初不中风，但失爱于叔父，故见罔耳。"嵩乃疑焉。后叔父有所告，嵩终不复信。操于是益得肆意。
《陈留耆旧传》曰：高慎字孝甫。敦厚少文华，有沉深之量，抚育孤兄子五人，恩受甚笃。琅琊相何英嘉其行，以女妻焉。
又曰：爰弥字伯仁。年十岁，叔父兰部济阴从事，与御卒俱猎。县送酒肉，弥不肯尝。问其故，答曰："闻之于诸侯，夫临其事，不食其食。"兰然其言，还而不受。贞洁之质，由是以彰也。
《海内先贤传》曰：故南郡太守南阳程坚，体履仁孝，秉志清洁。少让财兄子，仕郡县。居贫无资，磨镜自给。
《襄阳记》曰：庞统字士元，德公从子也。少未有识者，惟德公重之。年十八，使往见司马德操，与谈，既而叹曰："德公诚知人，此实盛德也。"
张方贤《楚国先贤传》曰：阴嵩字文王，南阳新野人，卫尉兴从祖兄也。少丧父母，与叔父居，恭谦婉顺，温良节俭。王莽末，义兵初起，乃与叔父避世苍梧。后征拜谒者，以叔父忧，弃官。
张莹《汉南记》曰：北海靖王兴，性敦笃仁厚，长有明略。兄弟少为光武所抚育，恩爱如子。
刘彦明《敦煌实录》曰：泛固字孔完，大将军掾纯之孙也。推家财百万与寡弟妇，二百万与孤兄子。于是三府竞辟，皆不就。
张骘《文士传》曰：桓驎字元凤。伯父焉知名，官至太尉。精察好学，年十三四，在焉坐，有宿年客，焉告之曰："吾此弟子，颇有异才，今已涉猎《书》、《传》，殊能作诗赋，君试为口赋试与之。"客乃为诗曰："甘罗十二，杨乌九龄。昔有二子，今则桓生。参差等踪，异世齐名。"驎即答曰："邈矣甘罗，超等绝伦。卓彼杨乌，命世称贤。嗟予憃弱，殊才侔年。仰惭二子，俯愧过言。"
《傅子》曰：傅燮字南容。奉寡嫂甚谨，食孤侄如赤子。
《世说》曰：郄鉴遭永嘉丧乱，穷馁，乡人共饴之。公常携兄子、外甥周翼二小儿往食，乡人曰："各自穷馁，以君之贤，共欲存君耳，恐不能兼饴。"公于是独往，食辄含饭著两颊，还吐与二儿。后鉴亡，巽时为鄮(莫候切。)县，解职归，席苫于公灵，心丧三年。
又曰：谢太傅寒雪日内集，与儿女讲论文义。俄而雪骤，公欣然曰："白雪纷纷何所似？"兄子胡儿曰："散盐空中差可拟。"兄女曰："未若柳絮因风起。"公大笑乐。即公大兄弈之女，左将军王凝之之妇也。
