○宾客
《尚书大传》曰：舜为宾客，禹为主人。于时，卿云聚，俊乂集，百工相和而歌卿云。
《尚书·洪范》曰：三，八政，七曰宾。(礼宾客，无不敬。)
《周礼·天官上》曰：太宰之职，以八统诏王，八曰礼宾。小宰以官府之六联合邦治，二曰礼宾之联事。凡朝牿垄会同、宾客，以牢礼之法掌其牢礼委积。
又曰：膳夫，凡王祭祠，宾客食，则彻王之胙俎。
又《春官·大宗伯职》曰：以飨燕之礼，亲四方之宾客。(宾客，朝聘者也。)
《礼记·曲礼上》曰：凡与客入者，每门让于客。客至于寝门，则主人请入为席，然后出迎客。客固辞，主人肃客而入。(肃，进也。进，谓导也。)主人入门而右，客入门而左。
《礼记·王制》曰：天子、诸侯无事，则岁三田，一为干豆，二为宾客。
《左传》曰：襄公二十三年曰：季武子无适子，公弥长，而爱悼子，欲立之。访于臧纥曰："饮我酒，吾为子立之。"季氏饮大夫酒，臧纥为客。(为上宾。)既献，臧孙命北面重席，新樽洁之。召悼子，降，逆之。
又昭玄曰：赵孟、叔孙豹、曹大夫入于郑，郑伯兼享之。及享，具五献笾豆于幕下。赵孟辞，私于子产曰："武请于冢宰矣。"乃用一献。赵孟为客，礼终乃宴。
又昭公二十五年曰：会于黄父，谋王室也。(王室有子朝乱谋定之。)赵简子令输王粟，具戍人。曰："明年将纳王。"(纳王于王城也。)宋乐大心曰："我不输粟，我于周为客，(二王后后为宾客。)若之何使客？"
《史记》曰：孟尝君名文，姓田氏。父曰靖郭君田婴。使主家待宾客，宾客日进，名声闻于诸侯。婴卒，文代立，是为孟尝君。孟尝君宰搔招致宾客，以故倾天下之士。食客数千人，无贵贱，一与文等。孟尝君待客坐语，而屏风后常有侍史，主记君所与客语，问亲戚居处。客去，孟尝君已使使存问，献遗其亲戚。孟尝君曾侍客夜食，有一人蔽火光。客怒，以饭不等，辍食辞去。孟尝君起，自持其饭比之。客惭，自刎。士以此多归孟尝君。客无所择，皆善遇之。人人各自以为孟尝君亲己。
又曰：平原君赵胜者，赵之诸公子也。诸子中，胜最贤，喜宾客，宾客盖至者数千人。
又曰：魏公子毋忌者，魏昭王少子，安僖王异母弟也。公子为人，仁而下士。士无贤不肖，皆谦而礼交之。士以此，方数千里争往归之。致食客三千人。当是时，诸侯以公子贤，多客，不敢加兵谋魏十馀年。
又曰：春申君者，楚人也。名歇，姓黄氏。考烈王玄年，以黄歇为相。是时，齐有孟尝，赵有平原，魏有信陵，方争下士招致宾客，以相倾夺，辅国持权。是时，楚复强，赵平原君使人于春申君，春申君舍之于上舍。赵使欲夸楚，为玳瑁簪，刀剑室以珠玉饰希之，请命春申君客。春申君客三千馀人，其上客皆蹑珠履以见赵使，赵使大惭。
又曰：吕不韦，阳翟大贾人也。秦太子政立为王，尊不韦为相国。是时，魏有信陵君，楚有春申君，赵有平原君，齐有孟尝君，皆下士喜宾客以相倾。不韦以秦之强，羞不如，亦招致士，厚遇之，至食客三千人。是时，诸侯多辩士，如荀卿之徒，著书布天下。不韦乃使其客人人著其闻，集论曰《吕氏春秋》。
又曰：单父人吕公，善沛令，避仇从之客，因家沛焉。沛中豪杰吏闻令有客，皆往贺。萧何为主吏，(孟康曰：主吏，功曹也。)主进，(文颖曰：主敛礼进。)令诸大夫曰："不满千钱，坐之堂下。"高祖为亭长，素易诸吏，乃绐为谒曰："贺钱万。"实不持一钱。
又曰：司马相如，字长卿。素与临诳☆王吉善。吉曰："长卿久客，旅游不遂，可来过我舍。"于是，相如后往临邛中富人卓王孙。程郑相谓曰："令有贵客，为具召之。"
《战国策》曰：污明见春申君，候间三月而后得见。谈卒，春申君大说之。污明欲复谈，春申君曰："仆已知先生悉矣。"污明慨然曰："臣请为说之：君之贤实不如尧，臣之能不及舜，夫以贤舜事圣尧，三年而后乃相知也。今君一旦而知臣，是君圣于尧而臣贤于舜也。"春申君曰："善。"乃召门吏为先生著客籍，五日一见。
《汉书》曰：蒯通见曹相国曰："妇人有夫死三日而嫁者，有幽居守寡不嫁者，足下即欲求妇，何取？"曰："取不嫁者。"通曰："然则求臣亦犹是也。彼东郭先生、梁石君齐之俊士也，隐居不嫁，未尝卑节下意以求仕也，愿足下使人礼之。"曹相国曰："敬受命。"以为上客。
又曰：公孙弘徒步数年，至宰相，封侯。于是，起客馆，开东阁以延贤人，与参谋议。弘身食一肉脱粟之饭，故人宾客仰衣食奉禄皆以给之，家无所馀。其后李蔡与石庆为丞相，府客馆丘墟而已。
又曰：苏建尝责："大将军至尊重，天下之贤士大夫无称焉。愿将军观古名将所招选者，勉之哉！"青谢曰："自魏其武安之厚宾客，天子常切齿。彼亲侍士大夫，招贤黜不肖者，人主之柄也。人臣奉法遵职而已，何与招士。"
又曰：大将军既益尊，姊为皇后，然汲黯与抗礼。或说黯曰："天子欲群臣下大将军，大将军尊贵诚重，君不可以不拜。"黯曰："夫以大将军有揖客，反不重也。"大将军闻，愈贤黯。(大将军，卫青也。)
又曰：楼护字君卿，为人短小，精辩论，听之者皆竦然。与谷永俱为五侯上客。
又曰：成都侯王商子邑为大司空，贵重，商故人皆敬事邑。惟楼护自安如旧节，邑亦父事之，不敢有阙时。请召宾客，邑居樽下，称贱子上寿，坐者百数皆离席伏，惟护独东向正坐。
又曰：郑当时为太子舍人。每五日洗沐，常置驿马诸郊，请谢宾客，以夜继日，常恐不遍。年少官薄，然其知交皆天下名士。
又曰：郑当时始与汲黯列为九卿，中废，宾客益少。当时死，家亡馀财。先是，下邳翟公为廷尉，宾客亦填门，及废，门外可设雀罗。后复为廷尉，宾客欲往，翟公大署其门曰："一死一生，乃知交情。一贫一富，乃知交态。一贵一贱，交情乃见。"
又曰：陈遵嗜酒。每大饮，宾客满堂，辄关门取客车辖投井中，虽有急，终不得去。
又曰：张竦免官，以列侯居长安，贫无宾客。时时好事者从之质疑问事、论道经书而已。
又曰：张楷治《严氏春秋》、《古文尚书》，门徒常数百人，宾客慕之，自父党宿儒皆造门。
谢承《后汉书》曰：傅贤迁廷尉。贤素廉正，自掌法官，无私宾客。
袁山松《后汉书》曰：陈蕃迁豫章，在郡不接宾客。独坐一室。惟徐孺子来，为置对榻，去则悬之。及征为尚书令，送之者亦不出郭门。
《东观汉记》曰：崔瑗爱士，好宾客。盛修肴膳，殚极滋味，不问馀产。
张璠《汉记》曰：孔融拜太中大夫，虽居家失势，宾客日满其门。爱才乐士，常若不足。每叹曰："坐上客常满，樽中酒不空，吾无忧矣。"
《英雄记》曰：袁绍居雒阳西北陬，不妄通宾客。非海内知名，不得相见。
《魏略》曰：玄德屯于樊城。诸葛亮见备，备以诸生意待之。坐集既毕，众宾皆去而亮独留，备亦不问其所言。备性好毦，时适有旄牛尾与备者，备因手自结之。亮乃进曰："明将军当复有远志，但结毦而已！"备知亮非常人，乃投毦而答。由此知亮，乃以上客礼之。
《魏志》曰：蔡邕贵重朝廷，常车骑填巷，宾客盈里。坐闻王粲在门外，倒屣迎之。
《蜀志》曰：简雍字宪和，涿郡人。少与先主有旧，随从先主至荆州。雍与麋竺、孙干共为从事中郎，常为谈客。
《吴志》曰：孙权以鲁肃、诸葛瑾等为宾客。
又曰：诸葛融每会宾，合樽促席，问众客所能。或有博弈，或有樗蒲、投壶。于是，甘果继进，清酒徐行，融周流观之，终日不倦。
王隐《晋书》曰：嵇喜为太仆厩长。冯陵知其英俊，待以宾友之礼，以状表上。
《宋书》曰：袁粲字景倩，陈留人。闲默寡言，善吟讽。独酌园庭，以此自适。居负南郭，时策杖独游，素寡往来，门无杂客。文士过见，不过一两人。
《南史》曰：谢瞻兄晦，时宋台右卫，权遇已重，于彭城还都，迎家宾客辐凑。时瞻在家，惊骇谓晦曰："吾家以远退为业，汝遂势倾朝野，此岂门户福耶？"
萧子显《齐书》曰：谢超宗坐公事免，诣东府门自通。其日风寒惨厉。太祖谓四座曰："此客至，使人不衣自暖矣。"超宗既坐，饮酒数瓯，辞气横出。太祖对之甚欣，拔为骠骑咨议。及即位，转黄门郎。
《后魏书》曰：崔道固为刘义隆诸子参军事。使向青州募人，长史已下皆谐道固。道固诸兄逼道固所生母自致酒炙于客前。道固惊起接取，谓客曰："人家无力，老亲自执劬劳。"诸客皆知其兄等所作，咸起拜谢其母。母谓道固曰："我不足以报贵宾，汝宜答拜。"诸客皆叹美。
《三国典略》曰：周获梁俘王褒、王克、刘瑴、宗懔殷不害等至长安。太祖喜曰："晋氏平吴之利，二陆而已。今定楚之功，群贤毕至，可谓过之矣。"乃谓褒及克曰："吾即王氏甥也，卿等并吾之舅氏，当以亲戚为情，勿以去乡分意。"皆厚礼待，引为宾客。
《尹文子》曰：康衢长者，字僮曰善搏，字犬曰善噬。宾客不过其门者三年。长者怪而问之，人以实对。于是改之，宾客复往。
《淮南子》曰：客有见人于孚子者。客出，孚子曰："子之客独有过，望我而笑之，是慢也。谈论而不称师，是叛也。交浅而言深，是乱也。"客曰："望君而笑，是公也。谈论不称师，是通也。交浅而言深，是忠也。"故客一体也，或以为君子，或以为小人，从视之异。
《说苑》曰：魏文侯与大夫饮酒，使公乘不仁为觞政曰："饮不釂(子曜切。)者，浮以大白。"文侯饮而不尽釂，公乘不仁举白浮君，君视而不应。侍者曰："不仁退，君已醉矣。"公乘不仁曰："前车覆，后车诫。盖言其危。为人臣者不易，为君亦不易。今君已设令，令可不行乎？"君曰："善。"白而饮之。以公乘不仁为上客。
又曰：燕昭王问于郭隗曰："寡人地狭民寡，齐人削取八城，匈奴驱驰楼烦之下，以孤之不肖，得承宗庙，恐亡社稷，存之有道乎？"隗曰："帝者之臣，其名臣也，其实友也。霸者之臣，其名臣也，其实仆也。危国之臣，其名臣也，其实虏也。今王将东面目指气使以求臣，则厮役之臣至矣。南面听朝，不失揖让之礼求臣，则人臣之臣至矣。北面等礼相亢，下之以色，不乘势以求臣，则朋友之臣至矣。西面拘指逡巡而退以求臣，则师傅之才至矣。王诚欲兴道，隗请为天下之士开路。"于是，燕王常置郭隗为上客。
《三辅决录》曰：频阳游殷字季齐，初为郡功曹。有童子张既者，时未知名，为郡书佐。殷察异之，敕既过家，具设宾馔。及既至，妻笑曰："君甚勃乎！张德容童昏小儿，何异客哉？"殷曰："卿勿怪，乃方伯之器也。"殷遂与论霸王之事。飨讫，以子楚托之。
《列女传》曰：孟尝君食客三千人。厨有三列，上客食肉，中客食鱼，下客食菜。齐市中有乞食人冯暖，经冬无袴，面有饥色，愿得上厨。
又曰：汉中杨子拒妻字大英，子仲珍有高名。常请客，母盛为供具，从窗中窥客。罢，让之曰："吾视汝所交皆不及己，此自损之道也。"后岁馀，复请宾客，皆耆德秀士。母观之，喜曰："吾无忧矣！"
《华阳国志》曰：任熙字伯远。开门待宾客朝，无少长，必有供膳。
《陆绩别传》曰：孙策在吴，张纮为上客，共论四海未安，当用武治而平之。绩年少，未座，遥，大声言曰："昔管仲相齐桓公，九合诸侯，一匡天下，不用兵车。孔子曰：远人不服，修文德以来之。今论者不务道德之术，而惟当用武，绩虽童蒙，窃所未安。"
《世说》曰：孙长乐兄弟就谢公宿，言至骏杂。刘夫人在壁后听之，具闻其论。谢公明还问刘："昨客何似？"刘答曰："亡兄门未有如此宾客。"谢深有愧色。
《郭子》曰：桓大司马病笃。(桓温，字子玄也。)谢公省病，(谢安，字安石也。)从东门入。桓遥瞩而叹曰："吾门中不久复见如此客。"
《苏州志》曰：通贤桥东有吴丞相顾雍宅，自雍至孟，名著四代。常居此宅，门无则杂宾，投刺摄齐者，不过一时英俊。
《俗说》曰：谢仆射、陶太常诣吴领军。坐久，吴留客作食。日已申，使婢卖狗供客。比得一顿食，殆无复气可语。
