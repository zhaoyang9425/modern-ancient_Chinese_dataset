○帝喾高辛氏
《史记》曰：帝喾高辛氏者，黄帝之曾孙也。父曰𫊸极。𫊸极父曰玄嚣。玄嚣父曰黄帝。自玄嚣与𫊸极皆不得在位，至高辛即位。高辛于颛顼为族子，其色郁郁，其德嶷嶷，日月所照，风雨所至，莫不服从。帝喾娶陈锋氏女，生放勋。娶娵訾氏女，生挚。帝喾崩而挚代立。
《帝王世纪》曰：帝喾，高辛氏，姬姓也。其母不见，生而神异，自言其名曰"逡〈齿并〉齿"。有圣德，年十五而佐颛顼，三十登帝位，都亳。以人事纪官，故以勾芒为木正，祝融为火正，蓐收为金正，玄冥为水正，后土为土正，是五行之官，分职而治诸侯，于是化被天下。遂作乐六茎以康位。世有才子八人，号曰八元。亦纳四妃，卜其子皆有天下。元妃，有台氏女，曰姜嫄，生后稷。次有娀氏女，曰简翟，生禼；次陈丰氏女，曰庆都，生放勋；次娵訾氏女，曰常仪，生帝挚。帝喾在位七十五年，年一百五岁而崩，葬东郡顿丘广阳里。(陶弘景云：在位六十三年，年九十二。)
《大戴礼》曰：宰我曰："请问帝喾。"孔子曰："玄嚣之孙，𫊸(音乔。)极之子，曰高辛氏。生而神灵，自言其名，取地之财而节用之，抚教万民而利诲之，历日月而迎送之，明鬼神而敬事之。其色𫊸𫊸，其德涘涘，其动也时，其服也土，春夏乘龙，秋冬乘马，黄斧黻衣，执中而获天下。"
《礼记祭法》曰：帝喾能序星辰以著众。
《春秋元命苞》曰：帝喾戴干，是谓清明。发节移盖像招摇。(干，楯也。招摇为天戈楯相副，戴之像见天中以为表。)
《古史考》曰：高辛氏，或曰房姓，以木德王。
张显《析言》曰：高辛氏初生，自言其名。其君民，终无迷谬。
魏陈王曹植《帝喾赞》曰：祖自轩辕，玄嚣之裔。生言其名，木德帝世。抚宁天地，神灵察物。教弥四海，明并日月。
○帝挚
《帝王世纪》曰：帝挚之母，于四人之中，其班最下，而挚年兄弟最长，故得登帝位。封异母弟放勋为唐侯。挚在位九年，政软弱，而唐侯德盛，诸侯归之。挚服其义，乃率其群臣造唐朝而致禅，因委志心愿为臣。唐侯于是知有天命，乃受帝禅，而封挚于高辛氏。事不经见，汉故议郎东海卫宏所传云尔。
○帝尧陶唐氏
《帝王世纪》曰：帝尧，陶唐氏，祁姓也。母曰庆都，孕十四月而生尧于丹陵，名曰放勋。或从母姓伊祁氏，年十五而佐帝挚，授封于唐，为诸侯。身长十尺，常梦攀天而上，故年二十而登帝位。以火承木，都平阳。置敢谏之鼓，天下大和。命羲和四子：羲仲、羲叔、和仲、和叔，分掌四岳。诸侯有苗氏，处南蛮而不服，尧征而克之于丹水之浦。乃以尹寿、许由为师，命伯夔访山川谿谷之音，作乐六章，天下大和，百姓无事。有八十老人击壤歌于道，观者叹曰："大哉，帝之德也！"老人曰："吾日出而作，日入而息，凿井而饮，耕田而食，帝何力有于我哉！"有僬侥氏来贡没羽，厨中自生肉脯，如翣形。摇鼓自生风，使食物寒自不臭，名曰"翣脯"。又有草夹阶而生，随月生死，王者以是占日月之数，惟盛德之君，应和而生，故尧有之，名"蓂荚"，一名"历荚"。始封稷、契、咎繇，褒进伯禹，纳舜于大麓。后年二月，又率群臣刻璧为书，东沉于洛，言天命当传舜之意，今《中候》、《运衡》之篇是也。舜摄政二十八年，尧与方回游阳城而崩，《尚书》所谓"二十有八载，放勋乃殂落"是也。百姓如丧考妣三载，四海遏密八音。凡尧即位九十八年，年百一十八岁。墨子以为，尧堂高三尺，土阶三等。尧取散宜氏女，曰皇，生丹朱。又有庶子九人，皆不肖，故以天下命舜。
又曰：帝尧氏作，始封于唐，今中山唐县是也。尧山在北，唐水在西北入河。南有望都，县有都山，即尧母庆都之所居也。相去五十里。都山，一名豆山。北登尧山，南望都山，故名其县曰："望都"。
《春秋合诚图》曰：尧母庆都有名于世，盖天帝之女，生于斗维之野，常在三河之南。天火雷电，有血流润大石之中，生庆都，长大形像天帝，常有黄云覆盖之。梦食不饥。及年二十，寄伊长孺家，出观三河之首，常若有神随之者。(三河之首，东河北端。)有赤龙负图出，庆都读之，赤受天运，(运，录运也。)下有图，人衣赤光，面八彩，须鬓长七尺二寸，兑上丰下，足履翼翼。署曰赤帝起，诚天下宝。(衣赤光，光像而又着衣也。八彩，彩色有八也。翼，翼星，大位宿也。图人傍有此署文七十也。)奄然阴风雨，赤龙与庆都合婚，有娠，龙消不见。(龙乘风云故先，阴风乃龙至也。婚犹会合，或为结也。)既乳，视尧如图表。及尧有知，庆都以图予尧。(如图人仪表也。)
《孝经援神契》曰：尧鸟庭，荷胜，八眉。(尧，火精人也。鸟庭，庭有鸟骨。表取像朱鸟与太微庭也。朱鸟戴圣，荷胜似之。八眉，眉彩色有八。)
《论语》曰：大哉，尧之为君也。巍巍乎，惟天为大，惟尧则之。(孔安国曰：则，法也。美尧则法天行之也。)荡荡乎，民无能名焉。(荡荡，广远之称，言布德远，民无能名。)巍巍乎，其有成功也。(功成化隆，高大巍巍。)
《孔丛子》曰：尧身修十尺，眉乃八彩，实圣也。
《龙鱼河图》曰：尧时与群臣贤者到翠妫之渊，大龟负图来出，授尧。敕臣下写取。写毕，龟还水中。
《易坤灵图》曰：其母萌之，玄云入户，蛟龙守门。(母为庆都也，天皇之女，天帝以玄云覆卫之。)故曰："时乘六龙以御天也"。
又曰：尧之精阳，万物莫不从者。(言尧在天，阳精所在。)帝世有洪水之灾，天生圣人使救之。故言乃统天也。
《书》曰：若稽古，帝尧(孔安国曰：若，顺；稽，考也。能顺考道而行之者帝尧。)曰放勋，钦明文思安安。(勋，功；钦，敬也。言尧放上世之初化而以敬明文思之四德，安安当安者也。)允恭克让，光被四表，格于上下。(允，信也。克，能也。光，充。格，至也。既有四德，又信恭能让，故其名闻充溢四外，至于天地也。)克明俊德，以亲九族。(能明俊德之士任用之，以睦高祖至玄孙之亲。)九族既睦，平章百姓。(既，已也。百姓，官也。言化九族而平章明也。)百姓昭明，协和万邦，黎民于变时雍。(昭亦明也。协和黎众。时，是。邕，和也。言天下众民皆变，是以风俗大和也。)
《尚书中候》曰：帝尧即政七十载，景星出翼，凤凰止庭，(郑玄注曰：翼，朱鸟宿。)朱草生郊，嘉禾孳连，甘露润液，醴泉出山。(朱草可以染服者。嘉，美也。《书序》曰：唐叔得禾，异亩同颖。此注之为孳连，醴亦甘。)修坛河、雒，荣光起河，休气四塞，(休，美也。荣光五色从河出，美气四塞，炫燿熠熠也。)白云起，回风摇，龙马御甲，赤文绿色，(龙形像马也。赤熛怒之使也。甲所以藏图，赤文色而绿地也。)临坛止霁，吐甲图而带足。(霁，齐，赤止也。带足者带，去也。)
又《中候运行》曰：帝尧率群臣，东沉刻璧于雒。
又曰：天子臣放勋德薄，施行不元。(元，善也。)
《尚书大传》曰：尧八眉，舜四童子。八者，如八字也。
又曰：尧舜之王天下，一人不刑而四海治。
《春秋元命苞》曰：尧眉八彩，是谓通明。历象日月，璇玑玉衡。
《大戴礼》曰：宰我曰："请问帝尧。"孔子曰："高辛之子也，曰放勋，其仁如天，其智如神，就之如日，望之如云；富而不骄，贵而不豫，黄斧绋衣，彤车，乘白马。"
《六韬》曰：太公曰："帝尧王天下之时，金银珠玉弗服，锦绣文绮弗衣，奇怪异物弗听，宫垣屋室弗崇，桷椽柱楹不藻饰，茅茨之盖弗剪齐。黼黻之絓履不弊尽，不更为也；滋味不重糁，弗食也；温饭暖羹不酸𫗪，不易也。不以私曲之故，留耕种之时，削心约志，从事无予为。
《庄子》曰：昔尧之治天下也，使天下之人欣欣焉有乐其性。
又曰：尧治天下之民，平海内之政。往见四子于姑射之山，汾水之阳，窅然丧其天下。(四子：许由、啮缺、被衣、王倪也。窅然犹幽然，自失之貌。言尧以有事之心，至于无为之人，故亦无所用也。)
又曰：尧观于华封，封华人曰："嘻！请祝圣人，使人圣寿，使圣人富，使圣人多男子。"尧曰："多男子则多惧，多富则多事，多寿则多辱。"封人曰："夫圣人，鹑居而鷇(音扣。)食，鸟行而无章。天下有道，则与物皆昌；天下无道则修德就闲。千岁厌世，去而上仙，乘彼白云，至于帝乡。三患莫至，身常无殃。"
又曰：尧治天下，伯成子高立为诸侯。及尧授舜，舜授禹，子高辞为诸侯而耕。禹往见之，曰："尧治天下，吾子立为诸侯。尧授舜，舜授余，吾子辞之，敢问何也？"子高曰："昔尧治天下，不赏而人劝，不罚而人畏。子今赏罚而民且不仁，德自此衰，刑自此立，后世之乱自此始矣！无落吾事！"俋俋乎耕而不顾。
《尸子》曰：人之言君天下者，瑶台九累，而尧白屋；黼衣九种，而尧大布；宫中三市，而尧鹑居；珍怪远味，而尧粝饭菜粥；麒麟青龙，而尧素车玄驹。
又曰：尧舜有天下，四海之内皆治，而丹朱、商均不与焉；而谓皆治者，众也。
又曰：舜受天下，颜色不变；尧以天下与舜，颜色不变；知天下无能益损于己也。
又曰：人戴冠蹑履，莫不誉尧非桀敬士侮慢。故敬侮之，誉毁之，非其取也。
《韩子》曰：尧之王天下，冬日鹿裘，夏日葛衣；茅茨不剪，桷椽不斫。粝粱之食，藜藿之羹，虽监门之养，不敌于此矣！
又曰：由余谓秦穆公曰："昔尧有天下，饭于土轨，饮于土形。其土南至交阯，北至幽都，东西日月所出入者，无不宾服。"
《吕氏春秋》曰：尧有子十人，不与其子而授舜。(《孟子》曰：尧使九男二女事舜也。)
又曰：尧以天下让于子州支父。子州之父对曰："以我为天子，犹之可也。虽然，我适有幽忧之病，方将治之，未暇在天下也。"(幽，隐也。《诗》云：如有隐忧。)天下，重物也，而不以天下害其生者，故可托天下。
《淮南子》曰：尧之治天下也，舜为司徒，契为司马，禹为司空，后稷为大田师，奚仲为工。其导万民也，水处者鱼，山处者木，谷处者牧，陆处者农。地宜其事，事宜其械，械宜其用，用宜其人。泽皋织网，陵阪耕田。得以所有易所无，以工易所拙。是故离叛者寡，而听从者众。譬若播棋于地，圆者走屋，方者处高，各从其所安。
又曰：人之所以乐为天子者，以穷耳目之欲，而适身体之便也。今高台层榭，人之所丽也，而尧采椽不斫，弁题不枅。(言梁柱相折，矩不着枅栌也。)珍怪奇味，人之所美也，尧粝粱之饭，藜藿之羹。文锦狐白，人之所好也，而尧布衣掩形，鹿裘御寒。养生之具不加厚，而增之以大任，重之以忧，故举天下而传之舜，若解重负然，非直辞让也。
又曰：尧治天下，政教平，德润洽，在位七十载，乃求所属天下之统，令四岳明扬侧陋。四岳举舜而荐之尧，尧乃妻以二女以观其内，任以百官以观其外。既入大麓，烈风雷雨不迷。(林属于川曰麓，尧使舜入林麓之中，遭大风雨不迷也。)乃属以九子，(尧有九子。)赠以昭华之玉而传天下焉。
又曰：尧之有天下也，非贪万民之富也，而宁人主之位也，以为万姓力屈，强弱相乘，众寡相暴。于是尧乃身服节俭之行，而明相爱之仁，以和辑之。是故茅茨而不铲，采椽而不斫，大辂不画，(大辂，天子车也。)越席不缘，(越席，束蒲席也。)大羹不和，(无五味也。)粢饭不凿，巡狩行教，勤劳天下，周流五岳，岂其奉养不足乐哉？举天下以为社稷，非有利焉。年衰志闵，举天下之重而传之舜也，犹却行而释踪也。
又曰：尧之时，十日并出，焦禾穗，杀草木，而民无所食，窫窳、九婴、大风、修蛇、封豕、凿齿为民害。尧弋凿齿于畴华之泽，(畴华，南方泽也。凿齿兽持戈楯，羿持弓箭射杀也。)杀九婴于凶水之上，(九婴，水之大怪，为人之害者，北狄之地，有凶水者也。)缴大风于青丘之泽。(大风，大鸷也。缴以石磻，缴，系矢射之。青丘，东方丘。)上射十日，(羿射日堕日中鸟羽。)而下杀窫(音轧)窳。(音庾，窫窳状如龙形，人齿食人也。)斩修蛇于洞庭，(洞庭，南方水也。其蛇食象，三岁而其骨出也。)禽封豕于桑林。(封豕，大彘也。桑林，汤祷旱地)万民皆喜，置尧为天子也。
又曰：尧王天下而忧不解，授舜而忧乃释。
《说苑》曰：河间献王曰：尧存心于天下。有一人饥，曰：我饥之也。有一人寒，曰：我寒之也。一民有罪，曰：我陷之也。仁而立德，博而化广。故不赏而人劝，不罚而人治，先生而后杀，是尧道也。
杨子《法言》曰：尧能则天者，以其能臣二圣。二圣，舜、禹也。
又曰：尧、舜之德，轻于鸿毛。
《潜夫论》曰：尧舜之德，譬犹偶烛施明于幽室也。前烛照之后烛益明，非前烛昧后烛彰也。乃二烛相因而成大光。
荀悦《申鉴》曰：思唐虞于上世，瞻仲尼于中古，乃知小道足羞也。
谯子《法训》曰：唐虞之衣裳文法，禹稷之沟洫耕稼，人至今被之。
袁子《法书》曰：尧避舜于济阴，今定陶有尧冢，信乎？
《符子》曰：许由谓尧曰："坐于华殿之上，面双阙之下，君之荣愿亦已足矣夫？"尧曰："余坐华殿之上，森然而松生于栋；余立于棂扉之内，霏焉而云生于牖。虽面双阙，无异乎崔嵬之冠蓬莱；虽背墉郭，无异乎回峦之萦昆仑。余安知其所以不荣？
邓析言曰：古诗云："尧、舜至圣，身如脯腊；桀、纣无道，肌肤三尺。"
《梦书》曰：尧梦乘龙上天，舜梦击天鼓。《续述征记》曰：城阳县有尧蒙，自汉晋二千石及丞尉刊名甚众。尧即位至永嘉三年，二千七百二十有一载，记于尧碑。
魏陈王曹植《帝尧赞》曰：火德统位，父则高辛。克流共工，万国同尘。调适阴阳，其惠如春。巍巍成功，则天之神。
