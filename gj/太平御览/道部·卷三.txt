○真人下
《集仙录》曰：王母者，龟山金母也。西华至精之气，化而生金母，生而飞翔，处极阴元，位配西方，母养群品，所居宫阙在舂山昆仑之圃，阆风之苑，有城千里，楼十二，非飙车羽轮不可到也。蓬发虎齿，非西母之真形，盖金方之神也。元始授以万天元统龟山九光之录，使制召万灵，统括众真，总诸天之羽仪，天帝朝宴之会，上清宝经，三洞玉书，凡所授度，咸所关预。黄帝在位，王母遣使乘白鹿集帝庭，授以地图。其后舜在位，遣使献白玉环及益地图，遂广黄帝九州为十二州，又遣献舜玉琯，吹之以和八风。
又《尚书帝验期》曰：王母之国在西荒。凡得道授书者，皆朝王母于昆仑之阙。王褒字子登，斋戒三月，王母授以琼花宝曜七晨素经。茅盈从西城王君诣白玉龟台，朝谒王母，求长生之道，王母授以玄真之经，又授宝书童散四方。洎周穆王驾鼋鼍鱼鳖为梁，以济弱水，而升昆仑玄圃阆苑之野，而会于王母，歌白云之谣，刻石纪迹于弇山之上而还。
汉武帝道好长生之道，元封元年，登嵩岳筑寻真之台，斋戒思道。王母于七月七日乘紫云之辇，驾九色斑龙，带天真之策，珮金刚灵玺、黄锦之服，金光奕奕，结飞云文授，戴天太真晨缨之冠，蹑方琼凤文之履，天姿奄蔼，真绝世之人也。下车，扶二侍女登床，东向而坐，命侍女取桃，以玉盘盛至七枚，四与帝食，母自食三。帝欲怀核种之，母曰："此桃三千岁一实，中土地薄，种之不生。"问长生之道，母曰："贱荣乐卑，自复佳尔。养性之道，理身之要，在不怠耳。欲长生者，先取诸身，坚守三一保灵根，青白分明适泥丸，三宫备卫在绛宫，黄庭戊己无流源。此所谓呼吸太和，保守自然，真要之道也。至若太上灵药，上帝之奇物也。下阴生重云妙草，皆神仙之药也。得上品者，后天而老，乃太上之所服，非中仙之所宝。其中品者，有得服之，后天而游，乃天真之所服，非下仙之所及。其次药有九丹金液、紫虹华英、太清九转五云之浆，玄霜缦些，腾跃三黄，东瀛白香，玄洲飞生，八石千芝，威喜九光，西流石胆，东沧青钱，高丘馀粮，积石琼田，太灵还丹，盛以金兰、长光绛草、云童飞于，此飞仙之所服，非地仙之所闻也。其下药，伏苓、昌蒲、巨胜、黄精之类，服之可以延年，虽不得长享无期，亦以身生光泽，得为地仙。求道者要先凭此阶，渐而能致远胜也，若能呼吸服御，保固神气，此上品自然之要道也。且夫一人之身，天付之以神，地付之以形，道付之以气，万物草木亦如之。身以道为本，岂可不养神固气以全尔形也？形神俱全，上圣所贵。王母命上元夫人出八会之书、五岳真图、五帝六甲灵飞之符，凡十二事以授帝，不能用其道而多所惑焉。后三祠王母复下降所授之书，置柏梁台上，为天灾所焚。李少君解形而去，巫蛊事起，帝愈悔恨。
又：大茅君盈南治句曲之山，元寿二年八月己酉，南岳真人赤君、西城王君方，诸葛青童并从王母降于茅盈之室。又王母命上元夫人授盈二弟茅固、茅衷太霄隐书。其后，紫云元君魏华存斋戒于阳落山隐元之台，王母与金阙圣君降于台中，乘八景之与，同诣清虚上宫，传玉清隐书四卷以授魏夫人。时太虚真人等歌太极歌，王母曰："逍遥玄精际，万流无暂停。哀此去留会，劫尽天地倾。当寻无中景，不死亦不生。体被自然道，寂观合大冥。南岳挺真干，玉映耀颖精。有任靡其事，虚心自授灵。嘉会绛河曲，相与乐未央。"王母复还龟台。
《三一经》曰：黄帝游灵台青城山绝岩之下，见天真皇人以苍玉为屋，黄玉为床，翠罗之帷，侍者皆天人。
又曰：高丘子，商时人也，好道，入六景山。积年，但读黄素道经服饵术。后服鸿丹，得陆仙，游行五岳。复饮金液，为中岳真人。
又曰：郭崇子，商时人也，彭真人弟子。尝山行，盗困崇，诸子弟欲追擒之，崇子曰："纵去。"其盗后仕官，而崇子誉之，数数往。彼谢之曰："我昔盗也，不可授大君子之誉。"遂自煞。后崇子得道，太极真人以为有煞人之罪，不得为真人。此为善之过，尚致人自毙，况为恶乎？
又曰：楚庄公时，市长宋莱子常洒扫一市。久时，有一乞食翁入市，经日行歌道中曰："天庭发双华，山源彰阴邪。清晨案天马，来诣太真家。真人无奈隐，又以灭百魔。"常歌此乞食，市人无解此者，独莱子悟，疑其真人，然未全解其歌耳，遂师此翁而去。积十馀年，翁遂授以中仙之道。莱子今在中岳也。乞食翁者，西岳真人冯延寿，周宣王时人也。天庭，在两眉之下，是彻视之津梁，亦谓之华庭也。山源是鼻下，人中之本，侧在鼻下，小入谷中也。天马，手也。以手按鼻下，则杜绝百邪。
又曰：真人尹喜，周大夫也。为关令，少好学，善天文秘纬，鬼神尾馛匿其情状，瑰杰不检，荣戚不形于色。志怀逍遥，天性玄湛。忽登楼四望，见东极有紫气西迈，喜曰："夫阳数度尽，九星度值，合岁月并，正应有异人过此。"乃斋戒扫道以俟之。及老子度关，喜先诫关吏曰："若有翁乘青牛薄板车者，勿听过，止以白之。"果至。吏白，愿少止。喜带印绶，设师事之礼，老子重辞之。喜曰："愿为我着书，说大道之意，得奉而行焉。"于是着《道德经》上下二篇。喜于是俱去玄洲上卿
《苏林传》曰：林字子玄，濮阳曲水人也。父秀，含德隐曜，居于恒山。林少禀异操，至赵，师琴高先生，授炼气益命之道。又师华山仇先生，授还神之术，曰子真人也。当学真道，乃致林于涓子。未遂，告林真诀。先生曰："必作地上真人，当先去三尸。"林后授紫阳真人道诀凡二百馀事。至子守玄丹洞房，三元真人旧标上焉。林为中岳真人。
《茅君传》曰：盈字叔申，咸阳人也。父祚，有三子，盈、固、衷也。盈少禀奇操，矫俗抗迈，不求闻达，不交非类。入恒山，读老易饵术，潜影在山中六年。精思念道，诚感密应，梦太玄玉女持玉劄而携之曰："西城王君得真道，可为师。"明发，乃寻求至西城，斋戒三月，果见王君。盈乃叩头再拜，勤恳乞长生之术。乃得在西城，洞台之中，金玉上宫，亲侍旦夕，执巾屦之役。积十七年，专一不懈。复二年，王君命驾，造白玉龟山，谒王母于青琳宫，将盈同行。王君见西王母，稽首于前。盈乃叩头再拜，自陈于王母前，得治身之要道。行其事归家数十年，以汉元帝时，天官下迎来渡江东治句曲山。于是天皇大帝遣授黄金紫玉，策为太元真人东岳上卿，司命神君，仗紫毛之节，十绝灵幡，巾藕华冠，绣羽紫帔，于飞群，斑龙与素，虎𫐌曲晨，宝盖琼帷，缘宝执神，流火双珠，月明锦旌，白羽玄千，金锺玉磬，紫林之腴，玉浆金甖，治赤城山玉洞之府，上编上清，下宴太极，封掌吴越，司校太山死生录，朝籍众真，定策金名，领首骚道，试校群仙。时茅君弟吏二千石，当之官，乡人多送之。茅君亦在座，曰："余亦有职，某月日当之官。"宾客曰："愿奉送茅君。"言不须有所损费，吾有以供帐。至期大作宴会，皆青缣，帷幄，下铺皇百毡，奇馔异果，罗列妓乐，合奏闻数里，从者千馀人。文吏则朱衣素带，武吏则戎备曜日，茅君乃登羽盖车去。以晋兴宁三年七月四日夜，初降杨君家，着青锦绣裙，紫毛帔巾芙蓉冠。侍从七人入户，一人执紫毛节，一人执十绝幡，一人带绿章囊，一人握流金铃，三人奉白牙箱并朱衣。以后数数来降，弟子迎候。仙人李遵撰传，光显于世间也。
《三洞珠囊》曰：王褒字子登，前汉王陵七世孙。服青精饭，趋步峻峰如飞鸟，无津梁直度积水。又服云碧晨飞丹腴，视见甚远。太上大道君遗遣正一左玄执盖郎封玮音，赐王君素明琼玗、丹绂绵旌，号清虚真人。
《真诰》曰：赤松子，黄帝时雨师，号太极真人。
又曰：九疑真人韩伟远，昔师中岳宋德玄。德玄者，周宣王时人也，服灵飞六甲得道，能远行，数变隐，得玄灵之道。今在嵩山。伟远久而随得其道，九疑真人。
又曰：斐玄仁，右扶凤阳夏人也，汉文帝二年始生焉。斐君得道，将入室，弟子邓云亦得道，将邓登太华山，入西洞玄石室中。积三十二年，忽见五老人赐斐君神芝之术，亦号清虚真人。
又曰：中岳真人王仲甫，少好仙道，常吸引二景及餐霞法。四十馀年，都不觉益，其子亦服之，十八年仙去。后南真人忽降仲甫家而教之曰："子朏众亏减，津液不注，虽接真景以餐霞，故未为身益。"仲甫遂因药治病，兼修真道。又积年方成。今在玄洲授书，为中岳真人，领九玄之司。
又曰：范伯慈，桂阳人也，家本事俗，忽得狂病，经年不愈。闻沈道士治病多验，乃弃家求疗。五十日病愈。后入天目山，饵胡麻，精思十七年。又服丹砂得道，为玄一真人。
又曰：许谧字思玄，一名穆。晋简文皇帝以为护军长史，虽外混俗务，而内修真学，得为上清真人。
又曰：紫虚元君领上真司命，南岳魏夫人，玉清虚弟子，名华存，杨司命之师也。任城人，晋司徒文康公魏舒之女，年二十四，适南阳刘幼彦。幼彦为汲县修武，夫人斋戒念道，入室百日。十二月夜半，青童君及王君四真人同降，授上经三十一卷。至洛阳乱，夫人渡江居豫章，随于璞往江州安城郡，因居彼。年八十三，以成帝咸和九年，青童清虚又降，授剑解之道，称疾隐化，乘飚车往洛阳山。明日，有四十七真人降，教道法。积十六年，西母与金阙南极同降迎夫人，北诣上清宫玉阙下，授神凤章龙，衣虎带，丹飞裙，十绝华幡，流金火铃，九盖芝𫐌，九色之节，双珠月明，神虎之符，锦旗虎旌，给西华玉女，八景飞与，玄景九龙。又授扶桑大帝君玉劄金文，位为紫虚元君，领上真司命，主诸学道，死生图籍，摄御三官，关校罪考。文授金阙圣君青琼板丹录文，位为南岳夫人，给曲晨飞盖，治天台大霍山洞台中。下训奉道教授当为真仙者。一月再登玉清，三登大素，四谒玉晨，遨宴扶桑，仰招天真，总括神录，刊书九天，佐命东华，叶翼帝晨，飞步太霞，参辔九虚，以兴宁中降阳君。又授许掾上经。自此后，数数来降也。王清虚令弟子范邈作内传显于世也。
又曰：紫清上宫九华安真妃，晋兴宁三年，年十三四，着云锦裙，上丹下青，腰丝绣带，右带系十余小铃，铃子青色，又黄色相间，左带玉珮，指着金钚，白珠约臂，作髻在顶中，馀发垂至腰。一侍女，朱衣带青章，囊长尺馀，以盛书，书可十馀卷，白玉检囊，口上刻字，玉清神虚内真紫元丹章。一侍女赤衣，捧白玉箱，绛带络之，年并十七八。自此后数数来降，授书作诗。
《真人传》曰：马明生者，齐国临淄人也。本姓帛，名和，字君贤。为县吏捕贼所伤，遇太真元君，与药即愈。随至太山石室中，金床玉几，珍物奇伟，人迹所不能及。事之勤亦至矣，太真乃授以长生之方，曰："我所授服太和自然龙胎之体，适所以授三天真人，不可以教始学者。"后随安期先生服饵仙去，为真人。斐真人弟子三十四人，其十八人学真道，馀学仙道。
