○桥
《说文》曰：桥，水梁也。榷，(音角。)水上横木，所以渡者。亦曰约，(音灼。)今谓之略彴。东楚谓桥为圯。
《诗》曰：维鹈(音题。)在梁，不濡其翼。
又曰：造舟维梁。
又曰：有狐绥绥，在彼淇梁。
《尔雅》曰：梁莫大于溴梁。郭璞注曰：梁即桥也。或曰：梁，石桥也。石杠(音江。)谓之猗，(音寄。)亦曰石桥也。
《史记》曰：张良曾间从容出游下邳圯上，(楚人谓桥为圯。音怡。)有老父衣褐至良所，直堕其履圯下，顾谓良曰："孺子下取。"良下为取履，因长跪履之，父足受，笑而去。
又曰：文帝行出中渭桥，有一人从桥下走，乘舆马惊，使骑捕，属之廷尉。张释之治问。曰："县人来，(如淳曰：长安县人。)闻跸，匿桥下。久以为行过，既出，见车骑，即走耳。"廷尉奏：犯跸，当罚金。
又曰：西门豹发民凿十二渠引河水灌民田，到汉世而长吏以为十二渠绝驰道，相比近，不可。欲合渠水，且至驰道合三渠为一桥。邺人民父老不肯听长吏，以为西门君所为，贤君之法式不可更也。长吏终听置之。
《汉书》曰：薛广德为谏议大夫，上酎祭宗庙，出便门，欲御楼船。广德当乘舆，免冠顿首曰："宜从桥。"诏曰："大夫冠。"广德曰："陛下不听臣，臣自刎。以血污车轮，陛下不得入庙矣。"上不悦。光禄大夫张猛进曰："乘船危，就桥安。"上曰："晓人不当如是耶？"乃从桥。
《东观汉记》曰：班超讨焉耆王广，广遣其左将比鞬友奉迎，超赐而遣，焉耆见有苇桥之险，广乃绝桥，不欲令汉军入国，超更从他道渡。
《魏略》曰：驴分国往大秦，渡河桥长二百四十里。
又曰：洛阳城西洛水浮桥三处三柱，三公象也。
《魏志》曰：锺繇尝与族父瑜至洛阳，道遇相者曰："此童有贵相，然当厄水。"行未十里，渡桥马惊，堕水几死，而后至太傅。
又曰：景元四年伐蜀，锺会领十馀万众，分从斜谷入，先遣牙将许仪在前治道，会在后行，而桥穿马足陷，于是斩仪。
《蜀志》曰：先主为曹公所追，张飞距后，据水断桥，无敢近者。
《吴志》曰：凌统，字公续，从征合淝，为右部都督，时权彻军还，前部已发，魏将张辽等奄至津北，权使追还前兵，兵已远，势不相及也，统率亲近三百人扶杆权出，敌已毁桥之两板，策权马过，统复还战。
王隐《晋书》曰：杜预启建河桥于富平津，众论以为殷周所都，经圣贤而不作者，必不可作故也。预曰："昔造舟为梁，则河桥之谓也。"遂作桥，成，上从百官临会，举杯劝预曰："非君，此桥不立也。"预曰："非陛下之明，臣亦不获奉成圣制也。"众咸称善。
《后魏书》曰：崔亮为雍州刺史，城北渭水浅不通船，行人艰阻。会天大雨，山水暴至，浮出长木数百根，借此为用，桥遂成立，百姓利之，至今犹名崔公桥。
又曰：于栗䃅(音低。)从太宗南临孟津，谓栗䃅曰："可作桥乎？"䃅曰："杜预造桥遗事可想。"乃编次大船构桥于野坂，六军既济，太宗乃深叹焉。
《北齐书》曰：张亮守河州，文帝于上流放火船，欲烧河桥。亮乃备小艇百馀，皆载长锁，锁头施钉，火船将至，即驰小艇以钉之，引锁向岸，火船不得及，桥全，亮之计也。
《唐书》曰：韦景骏，神龙中，累转肥乡令，县北界漳水，连年泛溢，旧堤迫近水漕，虽修筑不息，而漂流相继。景骏审其地势，拓南数里，因高筑堤，暴水至，堤南以无患，水去，而堤北称腴田。漳水旧有架柱长桥，每年修葺，骏又改造为浮桥，自是无复水患，至今赖焉。
《战国策》曰：豫让欲为智伯报仇，漆身吞炭，襄子当出，伏于桥下，至桥马惊，曰："是必豫让也"，求之果是。
《述征记》曰：方兴县鬼桥，忽一夜闻人呼唤声，车行雷骇，晓而石桥自成，家家牛皆喘息未定。
《齐地记》曰：秦始皇作石桥，欲渡海观日出处。旧说始皇以术召石，石自行至，今皆东首隐轸似鞭挞瘢，形似驰逐。
《英雄记》曰：公孙瓒击青州黄巾贼大破之，还屯广宗。袁本初自往征瓒，合战于界桥南二十里，绍将鞠义破瓒于界城桥，斩瓒。冀州刺史纲严又破瓒殿兵于桥上，即此梁也。
《寻阳记》曰：庐山上有三石梁，长数十丈，广不盈尺，窈然无底。吴猛将弟子登山，过此梁，见一翁坐桂树下，以玉杯承甘露浆与猛，又至一处，见数人，为猛设玉膏。猛弟子窃一宝，欲以来示世人，梁即化如指，猛使还宝，其梁复如故。
《三辅故事》曰：汉丞相夏侯婴墓，在饮马桥东大道南，人谓之马冢。
《三辅黄图》曰：秦始皇并天下，都咸阳，营殿：端门四达，以则紫宫；渭水贯都，以象天汉；横桥南渡，以法牵牛。
《襄阳耆旧记》曰：木兰桥，今之猪兰桥是也。刘季和于此桥东大养猪，襄阳太守曰："此猪屎臭，当易名猪兰桥。"初如戏言，而百姓遂易其名。
《郡国志》曰：漳水，建武十一年，造紫陌浮桥于水上，有天井堰。魏文侯时，西门豹为邺令，沉巫处也。
又曰：通门内有皋桥，即汉皋伯通居此，桥以得名。梁鸿赁舂之所。
常璩《华阳国志》曰：李冰造七桥，上应七星。故光武谓吴汉曰："安军宜在七星桥间也。"
又曰：升迁桥，在成都县北十里，即司马相如题桥柱曰："不乘驷马高车，不复过此桥。"
又曰：万里桥在成都县南八十里，蜀使费祎使吴，诸葛亮送之于此。叹曰："万里之路始于此桥。"因名万里桥。
《地理志》曰：漳水出上党邺中，赵武帝于漳水造浮桥接紫陌，故号曰紫陌桥。
祖台之《志怪》曰：义兴郡溪渚长桥下有苍蛟，吞啖人，周处执剑桥侧伺，久之遇出，于是悬自桥上投下蛟背而刺焉，蛟数创，流血丹溪，自郡渚至太湖句浦乃死。
《水经注》曰：上虞县，亦名虞宾，舜避丹朱于此，故以名县。百官从之，故县北有百官桥。亦云禹与诸侯会，事讫因相虞乐，故曰上虞。二说不同，未详孰是。
《国语》曰：天根见而水涸，水涸而成梁，故夏令曰，十月而成梁，不使民患涉也。
《纪年》曰：周穆王七年，大起师，东至于九江，架鼋鼍以为梁。
崔鸿《十六国春秋后燕录》曰：慕容垂与刘牢之战于五丈桥桥津，晋大败。车骑将军慕容德等引兵要牢之五丈桥，牢之驰马跳五丈涧，会苻丕救至而免。
《孟子》曰：子产为政，以其乘车济人于溱洧。故孟子曰，可为惠而不知为政。
《抱朴子》曰：尾生与妇人期桥下，水至不去，以至溺死。虽有信，不如无也。
王充《论衡》曰：高丽国侍婢有气如鸡子来下之有娠，生子名东明。东明善射，王恐其害国，欲杀之。东明走至淹水，以弓击水，鱼鳖为梁，既度而鱼鳖解散。
《诸葛亮集》曰：亮上事曰，臣先进孟琰据武功水东，司马懿因水以二十日出骑万人来攻琰营，臣作车桥，贼见桥垂成，便引兵退。
○堰埭
《吴录》曰：句容县，大皇时，使陈勋凿开水道，立十二埭以通吴会诸郡，故船行不复由京口。
《晋中兴书》曰：兖州既平，谢玄患水道险涩，粮运艰难，壅吕梁水，立七埭以利运漕。
又曰：谢安筑埭于新城北，百姓赖之，故名召伯埭。
《述征记》曰：秦梁埭到召伯埭二十里，召伯埭至三救埭十五里，三枚埭到镜梁埭十五里。
《晋书》曰：李矩与汝南太守袁孚率众修洛阳千金堰，以利运漕。
《梁典》曰：天监十三年，魏降人王足陈计，求堰淮水以灌寿阳，引北方童谣曰："荆山为上格，浮山为下格，潼沱为激沟，并灌钜野泽。"武帝遂发徐杨筑之，令太子右卫率康絇护堰，作役人及战士二十万于锺离。南起浮山，北抵巉石，依岸以筑土，合脊于中流。十四年四月，堰将合，淮水漂疾，辄复决溃。众会之，或谓江淮之间多有蛟，能乘风雨，决坏崖岸，其性恶铁。因是引东西二冶故铁器，大则釜鬲，小则钅矍锄数千万斤，沉于堰所，仍不能合。乃伐树为井干，填以巨石，加土其上，缘淮百里内，冈陵木石，无巨细必尽。负担者肩皆穿，夏日疾疫，士死者相枕，蝇虻昼合。是冬又寒甚，淮泗尽冻，士死者十七八，至十五年四月，堰乃成，其长九里，下阔百四十丈，上广四十五丈，高二十丈，军人安堵，列居于上。其水清洁，俯视居人坟墓，了然皆在其下，其寿阳戍因移置八公山上，夹淮数百里，皆水之所淹。人谓绚曰："四渎天所以节宣其气，不可久塞。"既而昏雾四日，雾解而堰决，杀万人，其声若雷，闻三百里，水中怪物随流而下，或人头鱼身，龙形鸟首，殊类诡状，不可胜名。今号其处为荆山堰，今涡口东岸是。
《后周书》曰：贺兰祥，太祖以泾渭溉灌之处，渠堰废毁，乃命祥修造富平堰，开渠引水东注于洛，功用既毕，民获其利。
《唐书》曰：张守珪为都督，瓜州也地多沙碛，不宜稼穑，每年少雨，以雪水溉田，至是渠堰尽为贼所毁，既地少林木，难为修葺。守珪设祭祈祷，经宿而山水暴至，大漂材木塞涧而流，直至城下，守珪使取充堰，于是水道复旧。
《晋后略》曰：张方围京邑，决千金堰水，沟渠枯涸，井多无泉。
《邺中记》曰：当魏文侯时，西门豹为邺令，堰引漳水激邺以富魏之河南，后史起为邺令，引鄣水十二渠灌溉于魏田数百顷，魏益丰实，后废堰田荒。魏时更修通天并堰，邺城西南漳水十八里中细流东注，邺城南二十里中作二十堰。
《语林》曰：陈协数日辄进阮步兵酒一壶，后晋文王修九龙堰，阮举协，文王用之，掘地得古承水铜龙六枚，堰遂成也。
《魏郡图经》曰：惬山，古堰也，今谓之惬山，即汉成帝时河决金堤，盖于此运土以塞河，颇惬当时人心，故谓之惬山。在今魏县西。
戴延之《西征记》曰：金瀍谷三水合处有千金堨，(音曷)即魏陈思王所立，引水东灌，民今赖之。又《九州要记》云，洛阳千金堨傍有九龙祠存。又《地理书》曰，谷水出为湖沟，置千金堰以堰之。
