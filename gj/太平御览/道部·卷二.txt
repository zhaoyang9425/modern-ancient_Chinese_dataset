○真人上
《太上经》曰：太微天中，有二十四气混，黄杂聚结，有名无气，变化为真人。道之积成，托形立影，与时翱翔，有名无体，谓之真人。
《八素真经》曰：若精勤得道者，皆当书以蕊简，刻以琼文，位为上清左真公。
又曰：龙衣，凤帔，虎带，皆是群真所献于帝皇。
《真诰》曰：中皇君者，天帝君之弟子也。生知长生之要，天仙之法，夙会玄感，于是太上授以帝君九真之经、八道秘言之章，道成授书，为太极真人。
又曰：清虚真人于太素真人授三奔之道，桐柏真人修解剑之法，有太上奔日之文，得为下元真人。
又曰：不知回元隐道者，不得刻名上真。回元者，太上更新之日也。常以其日思存吉事。
又曰：虚妄者，德之病；华衒者，身之灾；执滞者，失之由；耻辱者，行之玷。遣此四者，然后可以向道耳。有淫衒之心，不可行上真之道也。昨见清虚宫正除落此辈人名，又考付三官推之，可不慎乎？紫微真仙之才，内明外知，录名太极，金书东州，内累既息，积之勿休。
又曰：审道之本，则为上清真人。仙真妙方能尽梗概之道者，便为九宫真人。若各备具其道，则为太极真人。
又曰：练形于太阴，易貌于三官，授学化神，濯景易气，俯仰四运，得为真人。
《金根经》曰：天图玉关，主监众真游宴之所也。
又曰：天关上有六层玉台，太上真人集宴之处也。
又曰：玉保青宫北殿上有金格，格上有金章、凤玺、玉札、丹青、羽盖、升仙法服，以给成真之人。
《大有经》曰：玉华青宫有宝经、玉诀，应有为真人者授之。
又曰：《太上素灵洞玄经》上化三真。又《大洞真经》曰：道有三真，不可去身。紫霞变景，三光映真。
《大洞玉经》曰：太无山中有洞宫玉户，在峨嵋之上，诸得道真仙之名刊列此宫也。
又曰：云上清有宫，门有两阙，左金阙，右玉阙，有羽衣守士。内有玉芝流霞之泉，刻金题众真飞仙之号。又云玉清中有太晖殿，玉真游宴之所也。
又曰：九真仙伯，上帝司禁之君。濯缨，帝川之池也。
又曰：太一上元君者，万仙之司主。方岳真气，太上真人步五星之道，以致降于室。
《天洞真经》曰：赤城朱窗，上清绝境，乃帝一内宅，三真宝堂。
又曰：上清真人总仙大司马长生法师，登大帝沧浪山洞台中双玉穴，酣饮紫明芝液。
又曰：长生存神者，好山水之人仁，知动静所依也。依仁者静而寿，依智者动而乐，当投简送名，俾崇仁智，朱书白简，移籍太清，发炉拜手，用青纸青丝，裹络岩石上，诣水泛舟，中流读简，以名系之，必能降真也。
《上清九真中经内诀》曰：有玉保公太素遣下迎九真之人也。
又曰：欲行九真之法者，斋戒净室，并为天帝君所见记录也。
《太真科》曰：羽仙侍郎上都官典格列其职位，都统玉真、太上真人，在五岳华房之内，非有仙籍，不得闻见，丹简校定，名入南宫。
又曰：虚皇金阙，玉帝最贵最尊，号曰自然，莫能使之然，莫能使之不然也。和光于人，似同而异，惟得道者乃能知之。
又曰：上清禹馀天有三官真人，主治过刑煞伐、阴贼不轨、嫉害贤哲、心怀进退、秽慢真人之罪者。
《玉清隐书》曰：玉名金格，当为上真三天真皇珮神虎之符，在太极上位。上真则飞龙翼辕，中真则紫毛持节，下真则太极参轩。
又曰：太微天帝君，命太微上真敕使群灵。
又曰：上皇玉帝命玄羽真人出迎太微天帝，又命太上真人开琼珠之箧，出玉真隐书玄羽之经，以传太微天帝之君。
《内音玉字经》曰：真人散香于玉廷。
又云：飞散百和之香，流五云之华，以观飞天真人。
又曰：四极真人主却庶籍，常炒噬真之车，校人罪录。
又曰：九华真人治于南上宫中，校人功过善恶，三官列言。
又曰：天真皇人曰：诸天内音，自然王字，其大梵隐语。上帝命天真皇人，注解其正音，足以开度天人。
《登真隐诀》曰：昆仑瑶台，刊定真经之所也。上品居上清，拟帝皇之尊。中品处中道，皆公卿之位。下品居三元之末，并大夫之流。三真品经，各有条次。
又曰：三昧真人乘风云龙车，下卫斋戒之士。太素真人群始学者恶梦之法，金华真人刻大洞上经于天帝紫微宫玄琳玉殿东壁牖上，太虚真人说鸿鸟之经，太极真人诵王母之辞，典禁真人察人之善恶，妙行真人推劫会之数。
又曰：太极真人常以立春日日中会诸仙人于太极宫，刻玉简记仙名。至春分之日日中，昆仑瑶台，太素真人会诸仙人刊定真经也。昆仑瑶台是西母之宫，所谓西瑶上台，天真秘文尽在其中矣。太素真人治白水沙洲之上，定其真经也。至立夏日日中，上清五帝会诸仙于紫微宫，见四真人论求道之功罪。至夏至日日中，天上三官会于司命河候，校定万民罪福，增减年算。至立秋日日中，五岳诸真人诣中央黄房，定天下祀图灵药。至立冬日日中，阳台真人会集列仙，定新得道人，始入《名仙录》。至冬至日日中，诸仙诣万诸宫，东海青童君刻其仙录金书内字。凡学道之人常以夕半日中谢罪，罪名自除，克身归善，以求长生神仙。秋分之节，气处清虚，太和正日也。众真诸仙，是日听讼，又刺奸吏，及部内诸仙官并𫄙奏在处道士之功过及含生有罪应死生者，故《仙忌真记》曰："子欲升天慎秋分，罪无大小皆上闻。"此朱火丹陵宫仲阳先生之要言也。又云：此辞出《列纪》，是青童君迷古真人之言，以传龚氏，言罪福纤介刻于丹城之籍也，伏匿之，善恶阴德之细功无不缕陈也。
又曰：上真人之道有七：弟一太上郁仪奔日文，二太上结邻奔月章，三太上八素奔辰章，四太微飞天上经，五高上太洞真经，六金阙灵书紫文，七九真中经也。上真之位为诸天帝，行则三七色节，万真前导。中真之道有六：大丹隐书、九真玄文、太上金策、方诸上经、三皇内文、紫书诀录。中真之位，上清卿相之列也，紫毛持节，玉帝参辕。下真之道有八：上清粕变、隐地八术、玄皇玉书、神州洞经、紫庭中方、降录黄道、素奏中章、上元玉书。下真之位，上清大夫之流，五色节旄，飞行倒景。
又曰：有得见圣列纪者，玄录书名，奏之上清，位为仙卿。若能行金阙真事，则拜为大夫。此谓列纪重于紫文也。既见之，非真授珮而己，谓知其中经目之轻重，求道之梯级，依此寻学，故胜于守紫文之单事也。
《上皇玉录》曰：二十四真人，有珮玉录以行山川者，则河海上神奉迎启道。
《灵宝隐书》曰：中极真人主却庶籍；九华真人主九幽之下，宿对生死；太元真人授天之符，度长夜之魂；太极真人治赤城玉洞之府，司校大山死生之录；三元真人主紫微行道。
《赤书玉诀经》曰：凡月十四日，上帝真皇敕太一使者，下与北酆都伯使者同行天地，司察人神功过深浅，列言上官。又敕太一天神使者，下与三官司察天人善恶列言也。又遣九部刺奸，周行五岳三宫水府，条正鬼事，司人功过，列言上天。
《白羽经》曰：太真丈人登白鸾之车，驾黑凤于九源，自天己下，莫不范德。又太极真人有仙真相好者，要在慈心触物，以辅相好，然后得仙矣。不能忍性，则仙相败矣。故修道会真，必以精思为本神为本存，神入观克以静念为先。
《太劫经》曰：上景真人将天下力士元洪水母决逆万川。
《海空经》曰：何监者，天人之隐名，处玉楼之上列真仙之馆。又高真者，体有真气，玉眸诜诜。
《南真传》曰：昨与叔申诣清虚宫，校定真仙得失之事，近顿除落四十七人，复上三人耳。内明真正乃良材也。九宫真人出入皆从黄阙绛台，中间为道，故以道之左右置台阙者，以何非常之气，真人往来者。
《太上正法经》曰：九真者，九天之真气凝而成也。上、中、下三真生于太清，是元始之澄气也。各置宫室次弟，上清宫卫之官，太上天道君，万真之主也。居玉殿，造上帝之章，以为宝经，于玉清宫中，以度后学得真之士。
《三元品戒经》曰：紫微宫有延生之仪格。又云，赤帝玉司君玉景度治南方朱阳之台，总统上真之士。
景林真人曰：勤感累世，念真期灵，皇鉴其用思太极，注名玉礼，于是细书紫虚之宫，朱书东华之合，刻名上清，丹文锦籍。
《空洞灵章》曰：真人弹云璈，吹九凤之箫，神州之笙，其音逸乡，流激千寻。
《后圣列纪》曰：上清金阙后圣君少好道，乐真紫微上真天帝玉清宫，赐紫蕊刚丹凤玺，得在上清中游太极，下治诸天，封掌兆民。
《仙志》曰：凡修行太一之事，真人之道不得有所拜，但心拜而己，不形屈也。思真行道，通而无穷，显验应期，登真必速也。
《黑录上篇》曰：圣真仙者，其行道德，俱宗太玄。
《戒文经》曰：太上真人居仙府中，世人得仙者皆先过此。
《自然玉字经》曰：粕宝林中有上真之游圃，真人之戏园。
《太霄琅书》曰：元皇玉灵之胄，位登太真，理二仪于玄圃，掌玉录于万仙，总地司于五岳，领上真于三关，上统无涯，下摄洞源，自天以下，莫不咸隶。
又曰：太素三元君，禀灵和玉晨上气，故结生虚无，含章秀景，机洞妙无，神齐广晖，道周九玄，呼吸未兆，触物对应，太上之凝结也。
《太上四明玉经》曰：真仙之道，以耳目为主，淫色则目暗，广爱则耳闭，此二病从中来而外奔也。非复有他，今令其聪明益易耳。但不为之，当洗心绝念，放弃淫贪，所谓严其始矣。保利双阙，启彻九门，朝液泥丸，别为上真，视彻甚远，听于绝响，此真仙之高，不但明耳目而己。
《三洞珠囊》曰：高上玉清刻石隐铭曰：丰都山在北，内有空洞，洞中有六宫，书创竖于宫北壁，制检群凶，不使横暴，生民学者得珮此刻石文，则北酆落名，南宫度命，为其真人。
《太平经》曰：后学得道，各有品阶，至于指极，圣真仙人。
《定真玉录经》曰：凡欲定心，当授上皇民籍定真玉录，此至要为学之先也。先能定心，仙名乃定，是三天正一，先生所珮，以定得仙之名。
《太上经》曰：玉清者，如玉坚不可毁，净不可污也。坚淳无变，秽累都尽，一而无杂，故名为真人。
《太上丹简》曰：凡学道居真人之位者，名入南宫。
《三五顺行经》曰：合德入道，号曰真人。太上遣四极真人，来迎授三天灵录之文于上清宫。
《上清八景经》曰：精思百日，真人降形也。
葛玄《五千文序》曰：精思远感而上远，则太上遣真人下授希策之旨。又云：静思期真，则众妙感会；内观形影，则神气长有；体洽道德，则百神震服。
《大洞雌一篇》曰：金姿曜于东华，玉形悦于帝门，神映五老，腾跃三元，顶负宝曜，浮游九晨，分形散景，位为上真。
《升玄经》曰：惟须忠直，寻道求真，改恶从善，得为真人。
《三元玉检经》曰：岁庚寅九月九日甲辰，元始于上清宫告盟，授三元玉检，使付后学。有玄名应为上清真人者。
