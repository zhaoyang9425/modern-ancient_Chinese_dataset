○鹿
《说文》曰：麚，(音加。)牡鹿也，夏至解角。麟，大牝鹿也。{鹿需}，(音儒。)鹿麛也。{鹿速}，(音速。)鹿迹也。麛，(音迷。)鹿子也。{幵鹿}，(音肩。)鹿之绝有力也。{鹿畺。}，(举卿切。)大鹿也。
《尔雅》曰：鹿，牡麚牝麀。(音优。)其子，{鹿旦}。其迹，速。绝有力，{干鹿}。
《周易·屯卦》曰：六三，即鹿，无虞，惟入于林中。
《诗·韩奕》曰：鲂𫚈(音序。)甫甫，麀鹿噳々。(虞矩切。)
又《灵台》曰：麀鹿濯濯，白鸟翯翯。
又《吉日》曰：兽之所同，麀鹿麌麌。(虞矩切。)
又《野有死麇》曰：林有朴樕，野有死鹿。白茅纯束，有女如玉。
又曰：《鹿鸣》，宴群臣嘉宾也。呦呦鹿鸣，食野之苹。
又《荡·桑柔》曰：瞻彼中林，甥甥其鹿。
《左传·文下》曰：晋侯不见郑伯，以为贰于楚。郑子家使执讯而告赵宣子曰："古人有言曰：畏首畏尾，身其馀几？"
又曰：鹿死不择音。小国之事大国也，德，则其人也；不德，则其鹿也。挺而走险，急何能择？
又《襄十四年传》曰：范宣子执戎子驹支，数之曰："今诸侯之事我寡君不如昔者，盖言语漏泄，则职汝之由。"戎子驹终椿："昔文公与秦伐郑，秦人窃与郑盟，于是乎有殽之师。晋御其上，戎亢其下，秦师不复，我诸戎实然。譬如捕鹿，晋人角之，诸戎掎之，与晋踣之。"
《礼记·月令》曰：仲夏，鹿角解。
又《礼器》曰：居泽者，不以鹿豕为礼。
《史记》曰：赵高欲为乱，恐群臣不听，乃先验。持鹿于二世曰："马也。"二世笑曰："丞相误耶，谓鹿为马。"问左右，左右或言马以阿赵高，或言鹿。高因阴中言鹿者以法。
又曰：邑中人民俱出猎，任安常为人分麋鹿雉兔，部署大小剧易。众人皆喜鹿，而曰："无伤也，任少卿分别平。"
又曰：古者皮币，诸侯以聘享。汉武帝乃以白鹿皮方尺，缘以藻缋为币，直四十万。王侯朝觐享聘，必以为荐璧，然后得行。
《汉书》曰：蒯通教韩信反高祖。高祖召通至，问曰："汝何教韩信反耶？"蒯通曰："臣闻狗各吠非其主。当彼时，臣以知齐王，不知陛下。且秦失其鹿，天下共逐之，高才者先得。"
又曰：伍被谏淮南王曰："昔子胥谏吴王，吴王不用，乃曰：'臣今见麋鹿游姑苏之台。'今臣亦见宫中生荆棘也。"
《东方朔别传》曰：武帝时，有杀上林鹿者，下有司收杀之。朔时在旁，曰："是故当死者三：使陛下以鹿杀人，一当死；天下闻陛下重鹿贱人，二当死；匈奴有急，须鹿触之，三当死。"帝默而赦之。
范晔《后汉书》曰：云南县有神鹿两头，食毒草。
《华阳国志》曰：熊苍山有神鹿，食毒。
谢承《后汉书》曰：郑弘为临淮太守，行春，两白鹿随车侠毂而行。弘怪问主簿黄国鹿为吉凶，国拜贺曰："闻三公车画作鹿，明府当为宰相。"后弘果为太尉。
《魏志》曰：苏则从文帝猎。失鹿，帝大怒，踞胡床，拔刀悉收行督吏，将斩之。则谏之，乃止。
《晋书》曰：许孜字季义，东阳吴宁人也。二亲没，弃妻宿墓所，列植松柏亘五量蕊。时有鹿犯其松栽，孜悲叹曰："鹿独不念我乎！"明日，忽见鹿为猛兽所杀，置于所犯栽下。孜怅惋不已，乃作冢埋于隧侧。猛兽即孜前自投而死，孜益叹息，复埋之。
又曰：谢鲲在豫章，常行经空亭中夜宿。此亭旧每杀人。将晚，有黄衣人呼鲲字，令开户。鲲澹然无惧色，便于窗中度手牵之，膊断。视之，鹿也，寻即获焉。尔后此亭无复妖怪。
《晋中兴书》曰：陶淡字处净，太尉侃之孙。一身孑然，无有同产。髫龀之时，雅好导养，谓仙道可祈。至年十五六，便服食绝谷，不婚娶。居长沙临湘县下，去家十里，于山中立小草屋，裁足容身。时还家，设小床，常独坐不与人共。于野得白鹿子，驯而养之，至七八岁，恒与之俱往还。后遂不复还家。
又曰：殷仲堪《上白鹿表》曰："巴陵县青水山得白鹿一头。白者正色，鹿者景福嘉义。"
《晋书载记》曰：石勒常佣于武安临水，为游军所囚。会有群鹿旁过，军人竞逐之，勒乃获免。俄而又见一父老，谓勒曰："向群鹿者，我也。君应为中州主，故相救耳。"勒拜而受命。
萧子显《齐书》曰：始兴卢度，隐居西昌三顾山，鸟兽随之。夜有鹿触蒲摆，度曰："汝勿坏我壁。"鹿应声去。
《南史·四夷传》曰：扶南有鹿车国。人养鹿如中国畜牛，以乳为酪。
《隋书》曰：开皇十七年，群鹿入殿门，驯扰侍卫之内。
《后周书》曰：文帝猎于邙山，围不齐，兽多越逸。帝怒，诸将股栗。俄有一鹿亦突围而走，贺若敦跃马逐之。鹿上东原，弃马步逐，山半便及，掣之而下。帝大悦，诸将免罪。
《唐书》曰：太宗幸怀州，乙未，狩于济源之陵上，亲御弧矢。太宗曰："古者先驱以供宗庙，今所获鹿，宜令有司造脯醢以充为荐享。"
又曰：褚无量丁母忧解职，庐于墓侧。其所植松柏时有鹿犯之，无量泣而言曰："山中众草不少，何忍犯吾先茔树栽？"因通夕守护。俄有群鹿驯狎，不复侵害。
《魏名臣奏》曰：时杀禁地鹿者死。郎中黄观上疏曰："臣深思，陛下所以不早取此鹿，诚欲使亟蕃息，然后大取以为军国之用也。然臣切以为，今鹿但有日耗，终无得多也。"
《魏末传》曰：明帝为平原王，母甄后妒，文帝杀之，欲不立为太子。常从帝猎，见鹿子母，帝射鹿母，语明帝射鹿子，明帝曰："陛下既已杀其母，臣不忍复杀其子。"因大涕泣，帝放弓矢。由是立太子意定。
《国语》曰：周穆王征犬戎，得四白鹿，而荒服者不至。(《史记》又载。)
《穆天子传》曰：天子赐曹奴之人黄金之鹿，白银之麇。
又曰：天子西升于藜丘之阳，过并公博，乃驾鹿游乎山上。
又曰：天子征于菹(侧鱼切。)台，猎菹之兽。于是有白鹿一，迕(音悟。)乘逸走出。天子乘渠黄之乘驰焉。
《山海经》曰：上申之山，其兽多白鹿。
辛氏《三秦记》曰：有白鹿原。周平王时，白鹿出此原。
《太公六韬》曰：取天下若逐野鹿，得其鹿，天下共食肉。
《庄子》曰：至德之世不尚贤，不使能，民如野鹿。
《韩子》曰：夫马似鹿者而题千金。有百金之马而尾筳金之鹿者，马为人用而鹿不为人用。
《列子》曰：郑人有薪于野者，遇骇鹿，却而击之，毙。恐人见之，遽而藏诸隍中，复之以{艹稚}，不胜其喜。俄而遗其所藏之处，遂以为梦焉，从途而咏其事。旁人有闻者，用其言而取之。既归，告其室人曰："向薪者梦登薰而不知其处，吾今得之。"
《管子》曰：桓公问管子："楚之强国，举毙蕙之，恐力不能过，奈何？"对曰："公贵买其鹿。"公即为百里之城，使人载钱二千万求生鹿于楚人。楚人释其耕农而田鹿。管子告楚人贾曰："为我致生鹿，赐子金百斤，什至金千斤。"
《试萦》曰：鹿走而无顾，六马不能望其尘。谓不反顾也。
《吕氏春秋》曰：胩子遭崔杼之患，其仆将驰，晏子安之曰："疾必不生，徐必不世。鹿生于山，命悬于厨，今婴有所悬也。"
《抱朴子》曰：昔张盍蹹(音沓。)及儒宁成，二人并精思于蜀云台山石室中，忽有一人，著黄练单衣葛巾，到其前曰："劳乎道士，乃辛苦幽深于是。"二人顾视于镜中，乃见是鹿也，因问曰："汝是草中老鹿，何敢诈为人形也？"言绝，即还成鹿而走去。
《濑乡记·李母碑》曰：老子乘白鹿，下托于李母。
《韩诗外传》曰：齐景公逐白鹿于亩丘，见封人。曰："使吾君寿，金玉是贱，人民是宝。"公曰："善。"
孙柔之《瑞应图》曰：黄帝时，西王母使使乘白鹿，献白环之休符，以有金方也。
《春秋历命序》曰：神驾六飞鹿，化三百岁。
《淮南子》曰：四九三十六，六主纬，纬主鹿，鹿故六月而生。
《春秋运斗枢》曰：涯掴散而为鹿。江淮不祠，则涯掴不明。彘生鹿。
《抱朴子·玉策篇》曰：鹿寿千岁。满五百岁，则其色白。
《瑞应图》曰：天鹿者，能寿之兽，五色光晖。王者孝道则至。
又曰：王者承先圣法度，无所遗失，则白鹿来。
《礼斗威仪》曰：君乘水而王，其政和平，北海输白鹿。
《冲波传》曰：鹿生三年，其角自堕。
崔豹《古今注》曰：鹿有角不能触。
袁山松《柏鹿诗序》曰：荆门山临江，上皆绝壁，峭峙五百馀丈，亘带激流，禽兽所不能履。北岸有一白鹿，常泅过江，行人见之，竞逐之，谓至山下必得。鹿忽飞超冈而去。于今此壁谓之白鹿山。(泅音囚，言浮过也。)
《神仙传》曰：鲁女生者，长乐人。服胡麻饵术，绝谷八十馀年，甚少。世传：见之二百馀年，入华山中。有故人与女生别五十年，入华山庙，逢女生乘白鹿车，从玉女数十人。
《列仙传》曰：苏耽与众儿俱戏猎，常骑鹿，形虽如常鹿，遇险绝之地能超越。众儿问曰："何得此鹿异常鹿耶？"答曰："龙也。"
《述异记》曰：汉成帝末年，宫中雨一苍鹿。杀而食之，味甚美。
又曰：鹿一千年为苍鹿，又百年化为白鹿，又五百年化为玄鹿。汉成帝时，山中人得玄鹿，烹而视其骨，皆黑色。仙者说：玄鹿为脯，食之寿二千岁。馀干县有白鹿，土人皆传千岁矣。晋成帝遣人捕得，有铜牌，有字在其角后，云宝鼎二年临江所献。
《博物志》曰：云南郡出茶首。茶首，其音为蔡茂，是两头鹿名也。兽似鹿，两头，其腹中胎常以四月中取，可以治蛇虺毒。永昌亦有之。
《异苑》曰：鄱阳乐安彭世，咸康中，以捕射为业，入山辄与儿俱。世后忽蹙然倒地，变成一白鹿，跳𫏋而去。其子终身不复捉弩。至孙复袭此事，曾射得一鹿，两角间有道家七星符，其祖名字、乡居、年存焉。睹之懊悔，遂断猎。
《伏侯古今注》曰：汉明帝永平九年，三角鹿出江陵。孝和帝永玄十二年，豫章徐干得白鹿，高丈九寸。
《楚辞》曰：青莎杂树，薠(音烦。)草霍靡。白鹿麇麚，或腾或倚。
《乐府歌诗》曰：白鹿乃在上林西苑中，射工尚得脯腊之。黄鹤摩天蓟赃飞，后宫尚得烹煮之。
《金楼子》曰：夏禹之时，神鹿行于河水。
《搜神记》曰：淮南陈氏于江西种豆，忽见二女子，姿色甚美，著紫缬襦，青裙，天雨而衣不濡。蒲摆先挂一铜镜，镜中见二鹿。以刀斫获之，以为脯。
《宣验记》曰：吴唐，庐陵人也。少好驱媒猎射，发无不中，家以致富。后春月将儿出射，正值麋鹿将麑，母觉有人气，呼麑渐去。麑不知所畏，迳前就媒，唐射麑，即死。鹿母惊还悲鸣。唐乃自藏于草中，出麑致净地。鹿母直来地，俯仰顿伏，绝而复起。唐又射鹿母，应弦而倒。至前场，复逢一鹿。上弩将放，忽发箭反激还中其子。唐掷弩抱儿，抚膺而哭，闻空中呼曰："吴唐，鹿之爱子与汝何异？"唐惊听，不知所在。
《高糖蕖集》曰：近日有司宣令，有杀禁地鹿者，身死，财产没官。有能先觉白者赏赐之。此为重禽兽而贱人，过于齐宣矣。
《杜祭酒别传》曰：郡弟子三人，随道士邢迈入宣城泾县白水山，去县七十里，饵术黄精。经历年所，有鹿走依舍边伏眠。迈等怪之，乃为虎所逼。迈乃咒虎退，鹿经日乃去。
《南中八郡志》曰：麋冷县深山中有大蛇，长数丈，围三尺，于树上。野鹿过便低头绕之，鹿于是有顷而死。先含水濡之令濡，乃合头角并吞之。讫便不能动。至数日，鹿乃消尽，蛇自绕树，鹿角骨悉钻皮出。养疮得一月乃愈。
又《永初山川记》曰：髯蛇吞鹿，至角乃止。
《交州记》曰：合浦口有麚，角当额上，载科藤一株，三四条，长可一寻。射师从禽，每见而不敢射。
萧广济《孝子传》曰：伍袭字世公，丁父忧。庐墓侧有一鹿，每袭哭，殁燋坟而悲鸣。
《广州先贤传》曰：丁茂字仲虑，交阯人，至孝。母终，负土治冢，列树松柏。白鹿游乎左右。
又曰：唐颂字德雅，番禺人。遭丧，六年庐于墓次。白鹿拾食冢边。
习凿齿《襄阳记》曰：习郁从光武幸黎丘，与光武通梦见苏颔神。帝嘉之，使立祠，二石鹿夹道口。百姓谓之鹿门。
○麋
《尔雅·释兽》曰：麋，牡麔，牝麎。其子，{鹿友}。其迹，躔。绝有力，狄。(麋音眉。麔，平表切。麎，音臣。{鹿友}，于道切。)
《说文》曰：麋，鹿属也。冬至解角。
《春秋运斗枢》曰：摇光星散为麋。
《春秋命历序》曰：有人黄头大腹，出天齐，号曰皇次，驾六飞麋，上下天地，与神合谋。
《周礼·天官·兽人》曰：兽人夏献麋。
《左传·宣下》曰：晋楚战，楚致晋师。晋人逐之，左右角之。乐伯左射马而右射人，角不能进，矢一而已。麋兴于前，射麋丽龟。晋鲍癸当其后，使摄叔奉麋献焉。
又曰：鲁庄公十七年，多麋害稼。
又《哀十四年传》曰：宋桓苏戤宠，害于公。将讨之，召左师，曰："迹人来告曰：逢泽有介麋焉。"
《离骚》曰：麋何食兮庭中？蛟何为兮水裔？
《庄子》曰：鳅与鱼游，麋与鹿交。
《淮南子》曰：孕妇见兔，其子缺唇；见麋，而子四目。
又曰：逐麋者不顾雉兔。
《新序》曰：晋文公逐麋而失之，问农夫古老，古老以足指曰："如是往。"公问其故，对曰："虎豹厌闲而近人，故得；鱼鳖厌深而之浅，故得。诸侯厌众而亡其国。"文公惧，归，有悦色。栾贞子问焉，公曰："今日逐麋，失之，而得善言，故忻也。"
《魏略》曰：文帝将受禅，有白麋见。
戴延之《西征记》曰：徽音殿西南，姚兴起波若台，有逍遥园。西去三百步，有鹿子苑，羌王养麋鹿数百头。
○麂
《尔雅》曰：麂，(音几。)大麇，(九筠切。)旄毛狗足。(旄毛，犭农长。)
《山海经》曰：女几之山有兽，多麇。(郭璞注曰：麇，似獐而大。)
孙氏《瑞应图》曰：《晋中兴书》"玄帝时有二白麂见于南昌郡。"
《临海记》曰：郡西北候官山有三足麂，其声嘶嗄。二千石官长将有代谢则麂嗄鸣矣，民以为常占，未曾一失。
○麈
《说文》曰：麈，鹿属也，大而一角。
《搜神记》曰：冯乘虞荡夜猎，见一大麈，射之，麈便云："虞荡，汝射杀我耶？"明晨，得一麈而入，少时荡死。
《鄱阳记》曰：李婴弟縚，(音韬。)二人善于用弩。尝得大麈，解其四脚，悬着树间，以脏为炙，烈于火上。方喻宀食，山下一人长三丈许，鼓步而来，手持大囊。既至，取麈头骼皮并火上，新肉悉内囊中，遥还山。婴兄弟后亦无恙。
○麑(音倪)
《淮南子》曰：孟孙獠(音老。)而得麑，使秦西巴归之。麑母随而啼，西巴不忍，纵而与之。孟于归，求麑安在，西巴以实对。孟子怒，逐之。居一年，复以西巴为子傅。
《秦子》曰：虎熊雄猛，不可以托麑；鹰能飘去，不可以寄雏。
