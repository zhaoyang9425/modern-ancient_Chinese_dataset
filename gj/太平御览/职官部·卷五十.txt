○尹
《春秋传》曰：周公相王室以尹天下。(尹，正也。)
《汉书》曰：内史，周官，秦因之，掌治京师。景帝二年，分置左、右内史。武帝太初元年，更名京兆尹。(张晏曰：地高曰京。《左传》曰："莫之与京。"十亿曰兆。尹者正也。)秩二千石，银印、青绶、进贤两梁冠、绛朝服，佩水苍玉。
又曰：赵广汉，字子都，涿郡人也，守京兆尹。广汉为人强力，天性精于吏职。见使吏民，或夜不寝至旦。尤善为钩距，以得事情。(苏峻曰：钩得其情，吏不得去。)钩距者，设如欲知马价，则先问狗，次问羊，又问牛，然后及马，参伍其价，以类相准，则知马之贱贵不失实矣。铢两之奸，皆知之。长安少年数人会穷里空会谋共劫人，坐语未讫，广汉使捕治，具服。廉明，威制豪强，百姓追思，歌之至今。
又曰：元始五年，有一男子乘黄犊车，建黄旐，衣黄襜褕迳来。诣北阙，自谓卫太子。京兆隽不疑后到，叱从吏，使收缚之，曰："昔蒯聩违命出奔，辄距而不纳，《春秋》是之。卫太子得罪，先帝亡，不即死，今来自诣，此罪人也。"遂送诏狱，由是名声重于朝廷。在位者皆自以不及。廷尉验治，何人竟得奸诈。本夏阳人，姓成名方遂，貌一似戾太子。
又曰：张敞为京兆尹。朝廷每有大议，引古今，处便宜，公卿皆服。敞无威仪，时罢朝会，过走马章台街，(或曰：在长安中，在章台下街。)使御史驱，自以便面拊马。又为妇画眉，长安中传张京兆眉怃。(怃，大也。孟康曰：怃音诩，北方人谓为妍。)有司以奏，上问之，对曰："臣闻闺房之内，夫妇之私，有过于画眉者。"上爱其能，然不得大位。为京兆尹九年，与杨恽厚，坐恽大逆诛。
又曰：张敞冬为尹，一日捕诸偷得数百人，由是市无偷盗。
又曰：王尊、王章、王骏并为京兆，有名，京师称曰："前有赵、张，后有三王。"
《后汉书》曰：袁安为河南尹。政号严明，然未曾以赃罪鞫人，常称曰"凡学士者，高则望宰相，下则希牧守。锢人于圣世，曰尹不忍为也。"闻之者感激自厉。在职十年，京师肃然，名重于朝廷。
又曰：张酺入为河南尹。窦景家人复击伤市卒，吏捕得之，景怒，遣缇骑侯海等五百人殴伤市丞。(《说文》曰：缇，帛丹黄色也。《汉宫仪》曰：执金吾有缇骑。)酺部吏杨章等穷究，正海罪，徙朔方。景忿怨，乃移书辟章等六人为执金吾吏，欲固执之。章等惶恐，入白酺，愿自引赃罪，以辞景命。酺即上言其状。窦太后诏报："自今执金吾辟吏，皆勿遣。"
又曰：杨彪迁侍中、京兆尹。光和中，黄门令王甫使门生于郡界辜搉官财物七千馀万，(《华峤书》曰：甫使门生翘辜搉解。见《灵帝纪》。)彪发其奸，言之司隶校尉阳球，因此奏诛甫，天下莫不惬心。
又曰：延笃，字叔固，及边凤皆为京兆尹，并有能名。语曰："前有张、赵，后有边、延。"张、赵即赵广汉及张敞也。
又曰：梁冀为河南尹，居职暴恣，多非法。父商所亲客洛阳令吕放，颇与商言及冀之短，商以让冀，冀即遣人于道刺杀放。而恐商知之，乃推疑于放怨仇，请以放弟禹为洛阳令。(安尉放家，欲以灭口。)使捕之，尽灭其宗亲、宾客百馀人。
又曰：王梁为河南尹，穿渠引谷水注洛阳城下，东写巩川，及渠成而水不流。七年，有司劾奏之，梁惭惧，上书乞骸骨。
谢承《后汉书》曰：周畅，字伯时。性仁慈，为河南尹。永初二年，夏旱，久祷无应，畅自收葬洛阳城旁客死骸骨凡万馀人，应时澍雨，岁乃丰稔。
袁山松《后汉书》曰：延笃，字叔坚。南阳人也，为京兆尹，正身率下，民不忍欺。
应邵《汉官仪》曰：河南尹，所治周地也。洛阳本成周，周之衰微，分为东西周。秦兼天下，置三川洛河伊也。汉更名河南。孝武皇帝增曰太守。世祖中兴，徙都洛阳，改号为尹。尹，正也。《诗》云："赫赫师尹。"
《魏志》曰：郑浑，字文公，为京兆尹。浑以百姓新集，为制移居之法，使兼复者与单轻者相伍，温信者与孤老为比，勤稼穑，明禁令，以发奸者。由是民安于农而盗息。
又曰：傅嘏，字兰石。为河南尹，内掌帝都，外统宗畿，兼主六乡六遂之士。其民异方杂居，多豪门大族，商贾胡貊，天下四会，利之所聚，而奸之所生也。前尹司马芝举其纲而太简，次尹刘静综其纲而太密，后尹李胜毁常法以收一时之声。嘏立司马氏之纲统，裁刘氏之纲目以经纬之，李氏所毁以渐补之。郡有七百吏，半非旧也。河南俗党，五官掾功曹典选职，皆授其本国人，无用异邦人者。嘏各举其良而用之，分官曹之职，以次考核之。其治以德教为本，然持法有恒而不可犯，见理识情，狱讼不枉，槚楚而得其实。不为小惠，有所荐达及大益于民事，皆隐其端迹，若不由已出。故当时无赫赫之名，使民久而后安者也。
又曰：司马芝，字子华，为河南尹，教群下曰："盖君能设教，不能使吏必不犯也。吏能犯教，而不能使君必不闻也。夫设教而犯，君之劣也；犯教而闻，吏之祸也。君劣于上，吏祸于下，此政事所以不理也。可不勉之哉！"于是下吏莫不自厉。
又曰：刘馥，字子靖，出为河南尹。散骑常侍应璩以书与子靖曰："入作纳言，出临京任，富民之术，日引月长。"
王隐《晋书》曰：乐广，字彦辅，为河南尹。故郡中前多怪，后人皆于廊下邮传中治事，无敢在厅事者，惟广处之自苦。白日户自闭，二子凯、模等慑怖，广使掘墙孔得狸，以绝代者，乃相承入止。
又曰：庾纯，字谋甫。太始六年诏曰："河南大郡，四方表则，中书令庾纯清粹忠正，才绍治化，其以纯为河南尹。"
又曰：刘隗补丹阳尹。虽在外，而万几秘密皆预闻之。
《晋书》曰：羊曼为丹阳尹。时朝士过江初拜官，相饰供馔。曼拜丹阳尹，客来早者得佳设，日晏则渐罄，不复及精，随客早晚而不问贵贱。有羊固拜东海太守，竟日皆美，虽晚至者犹获盛馔。论者以固之丰腆，乃不如曼之真率。
《晋起居注》曰：武帝咸宁三年诏曰："河南百郡之首，其风教宜为遐迩所模，以导齐之。侍中奉车都尉王恂，忠亮笃诚，才兼外内，明于治化。其以恂为河南尹。"
《晋中兴书》云：晋天兴元年，改丹阳内史为丹阳尹。
《宋书》曰：刘秀之迁丹阳尹。先是，秀之从叔穆之为丹阳尹，与子弟于厅事上饮宴，秀之亦与焉。厅事柱有一穿，穆之谓子弟及秀之曰："汝等试以栗遥掷此柱，若能入穿，后必得此郡。"穆之诸子并不能中，惟秀之独入焉。
《唐书》曰：开元初，改雍州长史为京兆尹，总理众务。
又曰：郑珣瑜，出为河南尹。珣瑜既入境，官吏以逼降诞日，珣瑜到即后于是，乃送所献马、赍印于路，以例告珣瑜；曰："未上官不可遽有进献。"及既上，即过时矣，遂不献。
又曰：郭英乂。时严武卒，元载荐英乂代之，遂兼成都尹，充剑南节度使。英乂到成都，肆行不轨，无所忌惮。玄宗旧宫置为道士观，内有玄宗铸金真容及乘舆，侍卫图画。先是，节度使每至，皆先拜而后视事。英乂以观地有形胜，乃入居之，其真容及图画，悉遭毁坏。见者无不愤怒。
又曰：英乂为成都尹，颇恣狂荡，聚女人骑驴击球，制钿驴鞍及诸服用，皆侈靡装饰，日费数万，以为笑乐。未尝问百姓间事，人颇怨之。
又曰：许孟容为京兆尹。神策军吏李昱假贷长安富人钱八千贯，满三岁不偿。孟容遣吏收捕械系，克日命还之，曰："不及期当死。"自兴元已后，禁军有功，又中贵之尤有渥恩者，方得护军，故军士日益横，府县不能制。孟容刚正不惧，以法绳之，一军尽惊。冤于上，立命中使宣旨，令送本军，孟容系之不遣。中使再至，乃执奏曰："臣诚知不奉诏当诛，然臣职司辇毂，合为陛下弹抑豪强。钱未尽输，昱不可得。"上以其守正，许之。自此豪右敛迹，威望大震。
又曰：刘栖楚为京兆尹，摧抑豪右，不顾患难，事无大小必设钩钜，故时人重之。或称其机变，往往有类于西汉时赵广汉者。
又曰：李杰为河南尹。杰既勤于听理，每有诉列，虽衢路当食，无废处断。由是官无留事人，人吏爱之。先是，河汴之间有梁公堰，年久堰破，江淮漕运不通。杰奏调发汴，郑丁夫以濬之，省功速就，公私深以为利。刻石水滨，以纪其绩。
又曰：柳仲郢为河南尹，以宽惠为政，言事者以为不类京兆之政。仲郢曰："辇毂之下，弹压为先，郡邑之治，惠养为本，何取类耶？"
又曰：苏震为太常卿。是岁东都耆老，表乞行幸，上重违其心，选勤旧勋贤为之牧守，遂以震为河南尹，兼御史中丞，仍充东都畿甸观察使。
《英雄记》曰：董卓废少帝，自公卿已下莫不卑下于卓，惟京兆尹盖勋长揖争礼，见者皆为失色。
《李燮别传》曰：燮字德公，京兆人。拜京兆尹，吏民爱敬，乃作歌曰："我府君，道教举。恩如春，威如虎。爱如母，训如父。"
《李郃别传》曰：邓骘弟豹为将作大匠。河南尹缺，豹欲得之。上及骘兄弟亦欲用，难便召拜，下诏令公卿举，骘以旨遣人讽公卿悉举豹。李郃曰："司隶河南尹，当整顿京师，检御贵戚，今反使亲家为之，必不可为后法。"公举司隶羊浸不举豹。豹竟不得尹，恨公卿不举，对士大夫曰："李公宁能不举我，故我不得尹耶！"
《庄子》曰：孙叔敖能以爵禄为己害，故三为令尹，三去令尹，而色不变。
《语林》曰：苏峻新平，温、庾诸公以朝廷初复，京尹宜得望实，惟孔君平可以处之。孔固辞，二公逼谕甚苦。孔敖然曰："先帝大渐，卿辈身侍御床，口行诏令，孔垣尔时正琐臣耳，何与国家事不可！今日丧乱而猥见逼迫，吾俎豆上腐肉，任人割截耶！"庾愧不能答。
《说苑》曰：楚令尹子文之族干法者，廷理释之，子文责之曰："吾岂为私意耶，何廷理之驳于法也！不置刑地吾将死。"廷理惧，遂刑其人。国人闻之曰："若令尹之公也，吾党何忧！"乃相与作歌曰："子文之族，犯国法程，廷理释之，子文不听。"
《通典》曰：凡帝王所都皆曰尹，南朝曰丹阳尹，后魏初曰代尹，东魏曰魏尹，北齐曰清都尹。
杨雄《河南尹箴》曰：茫茫天区，画冀为京。商邑翼翼，四方之经。爰作卿士，以尹王州。风化攸兴，万国承流。
梁·邵陵王《让丹阳尹初表》曰：臣进非民誉，退异宗英，尸居戎号，已紊彝典，况京兆五守，西汉难追；河南二尹，东京罕继。审已循涯，自知莫可；街谈巷议，尤见不胜。
梁·庾肩吾《为南康王让丹阳尹表》曰：臣闻剑镂七星，非有司天之用；缣图五岳，宁识崇朝之云。是知策彼泥龙，不能令其逐日；乘斯流马，安可使其奔电。方今振鹭盈庭，白驹空谷，惟帝念功，惟明克允。君子之国，罕闻其让；石门之水，获免于贪。
○少尹
《唐书》曰：李憕为东京少尹。时萧胤为尹，依倚权贵，莅事多不法。憕以公直正之，人用繄赖。又道士孙甑生以左道求进，托以修功德，往来嵩山，求请无度，憕必挫之。
《五代史·后唐书》曰：李承勋累迁至太原少尹。刘守光之僣号也，庄宗遣承勋往使，伺其衅端。承勋至幽州，见守光如藩方交聘之礼，谒者曰："燕王为帝矣，可行朝礼。"承勋曰："吾大国使人，太原亚尹，是唐帝除授。燕主自可臣其部人，安可臣我哉！"守光闻之不悦，拘留于狱，数日出而讯之曰："臣我乎？"承勋曰："燕君能臣我王，则我臣之。吾有死而已，安敢辱命！"会王师讨守光，承勋竟没于燕中。
○留守
《东观汉记》曰：和帝南巡祠园庙，张禹以太尉留守北宫，大官朝夕送食。
《后汉书》曰：车驾征张步，留伏湛居守。时烝祭高庙，(冬祭曰蒸也。)而河南尹、司隶校尉于庙中争论，湛不举奏，坐策免。
《吴志》曰：孙权征新城，使登居守，总知留事。时年谷不丰，颇有贼盗，乃表定科令，所以防御，甚得止奸之要。
《晋书》曰：张方劫惠帝，幸长安。仆射荀藩等与其遗官在洛阳为留台，承制行事，号为东西台。
《后魏书》曰：高祖南伐，以太尉元丕、广陵王羽留守京师，并加持节。
又曰：荀颓。大驾行幸三州，颓留守京师。沙门法秀谋反，颓率禁兵收掩毕获，内外晏然。驾还，饮至文明太后，曰："当尔之日，卿若持疑，不即收捕，处分失所，则事成不测矣。今京畿不扰，宗庙社稷安者，实卿之功也。"
《隋书》曰：杨瓒。平齐之役，诸王咸从，留瓒居守，帝谓之曰："六府事殷，一以相付重，朕将遂事东方，无西顾之忧矣。"其见亲信如此。
《唐书》曰：仪凤元年，司农卿韦弘机为东都留守。时有道士朱钦遂为中宫所使，至都所为横恣，弘机执而囚之，因奏曰："道士假称中宫驱使，依倚形势。臣恐亏损皇明，为祸患之渐。"高宗特发中使赐书慰谕，仍云不须漏泄。
又曰：武后垂拱中，文昌右丞相苏良嗣为京留守。时尚方监裴匪躬检校京苑，将鬻苑中果菜以收其利。良嗣驳之曰："昔公仪休相鲁，犹能拨葵去织，未闻万乘之主鬻其果菜以与下人争利也。"
又曰：柳公绰为北都留守，充河东节度观察使等。是岁，北虏遣梅禄将军李畅以马万匹来市，且曰朝贡。所经过，守帅每假礼分，严其兵备。留馆则戒卒于外，惧有袭夺太原故事，亦出兵送之。畅至界上，公绰独使牙门将祖孝恭单马劳焉，待以修好之意。畅感义出涕，徐驱道中，不妄驰猎。及至关，牙门令译引谒，晏以常礼。及市马归，竟不敢有所犯。
