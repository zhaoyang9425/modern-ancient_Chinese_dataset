○西晋宣帝
《晋书》曰：宣帝讳懿，字仲达，河内温县孝敬里人，姓司马氏。其先出自帝高阳之子重黎，为夏官祝融。历唐虞夏商，世序其职，及周，以夏官为司马。其后程伯休父，周宣王时以世官克平徐方，锡以官族，因而为氏。楚汉间，司马昂为赵将，与诸侯伐秦。秦亡，立为殷王，都河内。汉以其地为郡，子孙遂家焉。自昂八世，生征西将军钧，字叔平。钧生豫章太守量，字公度。量生颍川太守俊，字元异。俊生京兆尹防，字建公。帝即防之第二子也。少有奇节，聪明多大略，博学洽闻，伏膺儒教。汉末大乱，常慨然有忧天下心。南郡太守同郡杨俊有知人之鉴，见帝，未弱冠，以为非常之器。尚书清河崔琰与帝兄朗善，亦谓朗曰："君弟聪亮明允，刚断英特，非子所及也。"汉建安六年，郡举上计椽。魏武帝为司空，闻而辟之。帝知汉运方微，不欲屈节曹氏，辞以风痺，不能起居。魏武使人夜往密刺之，帝坚卧不动。及魏武为丞相，又辟为文学掾，敕行者曰："若复盘桓，便收之。"帝惧而就职。于是使与太子游处，迁黄门侍郎，转议郎、丞相东曹属，寻转主簿。魏国既建，迁太子中庶子。每与大谋，辄有奇策，为太子所信重，与陈群、吴质、朱铄号为四友。迁行军司马，言于魏武曰："昔箕子陈谋，以食为首。今天下不耕而食者盖二十馀万，非经国远筹也。虽戎甲未卷，自宜且耕且守。"魏武纳之，于是务农积谷，国用丰赡。及魏武薨于洛阳，朝野危惧。帝纲纪丧事，内外肃然。乃奉梓宫还邺。魏文帝即位，封河津亭侯，转丞相长史。魏文受汉禅，以帝为尚书。顷之，转督军、御史中丞，封安国乡侯。黄初二年，督军官罢，迁侍中、尚书右仆射，五年，天子南巡，观兵吴疆。帝留镇许昌，改封向县侯，转抚军大将军、假节，领兵五千，加给事中、录尚书事。帝固辞。天子曰："吾于庶事，以夜继昼，无须臾宁息。此非以为荣，乃为分忧耳。"六年，天子复大兴舟师征吴，命帝居守，临行，诏曰："吾深以后事为念，故以委卿。曹参虽有战功，而萧何为重。使吾无西顾之忧，不亦可乎！"天子自广陵还洛阳，诏帝曰："吾东，抚军当总西事；吾西，抚军当总东事。"于是留帝镇许昌。及天子疾笃，召帝与曹真、陈群等见于崇华殿之南堂，并受顾命辅政。诏太子曰："有间此三公者，慎勿疑之。"明帝即位，改封舞阳侯。及孙权围江夏，遣其将葛瑾、张霸并攻襄阳，帝督诸军讨权，走之。进击，败瑾，斩张霸，并首级千馀。迁骠骑将军。太和元年六月，天子诏帝屯于宛，加督荆、豫二州诸军事。初，蜀将孟达之降也，魏朝遇之甚厚。帝以达言行倾巧不可任，骤谏不见听，乃以达领新城太守，封侯，假节。达于是连吴固蜀，潜图中国。帝以书谕之，达得书大喜，犹与不决。帝乃潜军进讨。上庸城三面阻水，达于城外为木栅自固。帝渡水，破其栅，直造城下。八道攻之，旬有六日，达甥邓贤，将李辅等开门出降。斩达，首传京师。俘获万馀人，振旅还于宛。乃劝农桑，禁浮费，南土悦附焉。时边郡新附，民无户名，魏朝欲加隐实。属帝朝于京师，天子访于帝。帝对曰："贼以密网束下，故下弃之。宜弘以大纲，则自然安乐。"又问二虏宜讨，何者为先？对曰："吴以中国不习水战，故敢散居东关。凡攻敌，必先扼其喉而舂其心。夏口、东关，贼之心喉。若为陆军以向皖(音忠。)城，引权东下，为水战；军向夏口，乘其虚而击之，此神兵从天而堕，破之必矣。"天子并然之，复命帝屯于宛。四年，迁大将军加大都督、假黄钺，与曹真伐蜀，军次丹口，遇雨，班师。明年，诸葛亮寇天水，围将军贾嗣、魏平于祁山。天子曰："西方有事，非君莫可付者。"乃使帝西屯长安，都督雍、梁二州诸军事，统车骑将军张郃、后将军费曜、征蜀护军戴凌、雍州刺史郭淮等讨亮。遂进军隃(式朱切。)麋。亮闻大军直至，乃自帅众将芟上邽之麦。诸将皆惧，帝曰："亮虑多决少，必安营自固，然后芟麦，吾得二日兼行足矣。"于是卷甲晨夜赴之，亮望尘而遁。进次汉阳，与亮相遇，帝列阵以待之。使将牛金轻骑诱之，兵才接而亮退，追至祁山。亮屯卤城，据南北二山，断水为重围。帝攻之，拔其围，亮宵遁，追击破之，俘斩万计。天子使使劳军，增封邑。二年，亮又帅众十馀万出斜谷，垒于郿之渭水南原。天子忧之，遣征蜀将军秦朗督步骑二万，受帝节度。诸将欲往渭北待之，帝曰："百姓积聚皆在渭南，此必争之地也。"遂引军而济，背水为垒。因谓诸将曰："亮若勇者，当出武功，依山而东。若西上五丈原，则诸军无事矣。"亮果上原，将北渡渭，帝遣将军周当屯阳遂以饵之。数日，亮不动。遂遣将军胡遵、雍州刺史郭淮共备阳遂，与亮会于积石，临原而战，亮不得进，还于五丈原。会有长星坠亮之垒，帝知其必败，遣奇兵掎亮之后，斩五百馀级，获生口千馀，降者六十馀人。三年，迁太尉，累增封邑。蜀将马岱入寇，帝遣将军牛金击走之，斩千馀级。四年，辽东太守公孙文懿反，征帝诣京师。天子曰："此不足以劳君，事欲必克，故以相烦耳。君度其作何计？"对曰："弃城预走，上计也。据辽水以拒大军，次计也。坐守襄平，此成擒耳。"天子曰："其计将安出？"对曰："惟明者能深度彼我，乃能豫有所割弃，此非其所及也。今悬军远征，将谓不能持久，必先拒辽水而后守，此中、下计也。"天子曰："往还几时？"对曰："往百日，还百日，攻百日，以六十日休息，一年足矣。"景初二年，帅牛金、胡遵等步骑四万，发自京都。车驾送出西明门，诏弟孚、子师送过温，赐以谷帛牛酒，敕郡守典农已下皆往会焉。见父老故旧，宴饮累日。帝叹息，怅然有感，为歌曰："天地开辟，日月重光。遭遇际会，毕力遐方。将扫群秽，还过故乡。肃清万里，总齐八荒。告成归老，待罪舞阳。"遂进师，经孤竹，越碣石，次于辽水。文懿果遣步骑数万，阻辽隧，坚壁而守，南北六七十里，以拒帝。帝盛兵多张旗帜出其南，贼尽锐赴之。乃泛舟潜济以出其北，与贼营相逼，沈舟焚梁，傍辽水作长围，弃贼而向襄平。贼见兵出其后，果邀之。乃纵兵逆击，大破之，三战皆捷。贼保襄平，进军攻之。初，文懿闻魏师之出也，请救于孙权。权亦出兵，遥为之声援，遗文懿书曰："司马公善用兵，变化若神，所向无前，深为弟忧之。"会霖潦，大水平地数尺，贼恃水，樵采自若。朝廷闻师遇雨，咸谓召还，天子曰："司马公临危制变，计日擒之矣。"既而雨止，遂合围。起土山地道，楯橹钓橦，发矢石雨下，昼夜攻之。文懿大惧，乃使其所署相国王建、御史大夫柳甫乞降，请解围面缚。不许，执建等，皆斩之。文懿复遣侍中卫演乞克日送𠋆。而守者曰："军事大要有五，能战当战，不能战当守，不能守当走，馀二事惟有降与死耳。汝不肯面缚，此为决就死也，不须送任。"文懿攻南围突出，帝纵兵击败之，斩于梁水上。时有兵士寒冻，乞襦，帝弗之与。或曰："幸多故襦，可以赐之。"帝曰："襦者官物，人臣无私施也。"遂班师。天子遣使者劳军于蓟，增封食昆阳，并前二县。及齐王即位，迁侍中、持节、都督中外诸军、录尚书事，与曹爽各统兵三千人，共执朝政，更直殿中，乘舆入殿。爽欲使尚书奏事先由己，乃言于天子，徙帝为大司马。朝议以为前后大司马累薨于位，乃以帝为太傅，入殿不趋，赞拜不名，剑履上殿，如汉萧何故事。八年夏四月，曹爽用何晏、邓飏、丁谧之谋，迁太后于永宁宫，专擅朝政，兄弟并典禁兵，多树亲党，屡改制度。帝不能禁，于是与爽有隙。五月，帝称疾不与政事。九年春三月，黄门张当私出掖庭才人石英等一十一人，与曹爽为伎人。爽、晏谓帝疾笃，有无君之心，与当密谋，图危社稷，期有日矣。帝亦潜为之备，爽之徒属亦颇疑帝。会河南尹李胜将莅荆州，来候帝。帝诈疾笃，使两侍婢，持衣衣落，指口言渴，婢进粥，帝不能持杯饮，粥皆流出沾胸。胜曰："众情谓明公旧风发动，何意尊体乃尔！"帝使声气才属，说"年老抱疾，死在旦夕。君当屈并州，并州近胡，善为之备。恐不获相见，以子师、昭弟兄为托"。胜曰："当还忝本州，非并州也。"帝乃错乱其辞曰："君方到并州。"胜复曰："当忝荆州。"帝曰："年老意荒，不解君言。今还本州，盛德壮烈，好建功勋！"胜退告爽曰："司马公尸居馀气，形神已离，不足虑矣。"他日，又言曰："太傅不可复济，令人怆然。"故爽等不复设备。嘉平元年春正月甲午，天子谒高平陵，爽兄弟皆从。是日，太白袭月。帝于是表奏永宁太后废爽兄弟。时景帝为中护军，将兵屯司马门。帝列阵阙下，经爽门。爽帐下督严世上楼，引弩将射帝，孙谦止之曰："事未可知。"三注三止，皆引其肘不得发。大司农桓范出赴爽，蒋济言于帝曰："智囊往矣。"帝曰："爽与范内疏而智不及，驽马恋栈豆，必不能用也。"于是假司徒高柔节，行大将军事，领爽营，谓柔曰："君为周勃矣。"命太仆王观行中领军，摄羲营。帝亲帅太尉蒋济等勒兵出迎天子，屯于洛水浮桥，上奏曰："先帝诏陛下、齐王及臣升于御床，握臣臂曰：深以后事为念。今大将军爽背弃顾命，败乱国典，内则僣拟，外专威权。群官要职，皆置所亲；宿卫旧人，并见斥黜。根据盘牙，纵恣日甚。又以黄门张当为都监，专共交关，伺候神器。天下汹汹，人怀危惧。陛下便为寄坐，岂得久安？此非先帝诏陛下及臣升御床之本意也。臣虽朽迈，敢忘前言！昔赵高极意，秦是以亡；吕、霍早断，汉祚永延。此乃陛下之殷鉴，臣授命之秋也。公卿群臣皆以爽有无君之心，兄弟不宜典兵宿卫；表皇太后，皇太后敕如奏施行。臣辄敕主者及黄门令罢爽、羲、训吏兵，各以本官侯就第。若稽留车驾，以军法从事。臣辄力疾将兵诣洛水浮桥，伺察非常。"爽不通奏，留车驾宿伊水南，伐树为鹿角，发屯兵数千人以守。桓范果劝爽奉天子幸许昌，传檄征天下兵。爽不能用，而夜遣侍中许允、尚书陈泰诣帝，以观望风旨。帝数其过失，事止免官。泰还以报爽，劝之通奏。帝又遣爽所信殿中校尉尹大目谕爽，指洛水为誓，爽意信之。桓范等援引古今，谏说万端，终不能从，乃曰："司马公正当欲夺吾权耳，吾得以侯还第，不失为富家翁。"范拊膺曰："坐卿，灭吾族矣！"遂通帝奏。既而有司劾黄门张当，并发爽与何晏等反事，乃收爽兄弟及其党与何晏、丁谧、邓飏、毕轨、李胜、桓范等诛之。二月，天子以帝为丞相，增封八县，邑二万户，奏事不名。固让丞相。冬十二月，加九锡之礼，朝会不拜。固让九锡。二年春正月，天子命帝立庙于洛阳，帝以久疾不任朝请，每有大事，天子亲幸第以咨访焉。三年，天子使兼大鸿胪、太仆庾嶷持节，册命帝为相国，封安平郡公，固让不受。六月，帝寝疾。八月崩于京师，时年七十三。武帝受禅，上尊号曰宣皇帝，陵曰高原，庙称高祖。
虞预《晋书》曰：上虽服膺文艺，以儒素立德，而雅有雄霸之量。值魏氏短祚，内外多难，谋而鲜过，举必独克，知人拔善，显用仄陋。王基、邓艾、周秦、贾越之徒，皆起自寒门，而著绩于朝，经略之才，可谓远矣。
《异苑》曰：晋宣帝诛王陵后寝疾，日见陵逼，帝呼曰："彦云(彦云，陵之字也。)缓我。"身上便有打处。贾逵亦为祟，少日遂薨。初，陵既被执，过贾逵庙，呼曰："贾梁道，王陵魏之忠臣，惟尔有神知之。"故逵助焉。及永嘉之乱，有觋见帝，涕泗云："家国倾覆，是曹爽、夏侯玄诉怨得伸故也。"爽以势族致诛，玄从时望被戮。
