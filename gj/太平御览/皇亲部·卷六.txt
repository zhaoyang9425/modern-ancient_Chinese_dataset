○后魏宣武于皇后
《后魏书》曰：宣武皇后于氏，太尉烈弟劲之女也。世宗始亲政事，烈时为领军，总心膂之任，以嫔御未备，因左右讽谕，称后有容德，世宗乃迎入为贵人。时年十四，甚见宠爱，立为皇后，谒于太庙。后静默宽容，性不妒忌，生皇子昌，三岁夭没。其后暴崩，宫禁事秘，莫能知悉，而世议归咎于高夫人。葬永太陵，谥曰慎皇后。
○宣武高皇后
《后魏书》曰：宣武高皇后，文昭弟偃之女也。世宗纳为贵嫔，生皇子，早夭；又生建德公主。后拜为皇后，甚见礼重。性妒忌，宫人稀得进御。及肃宗即位，上尊号曰皇太后。寻为尼，居瑶光寺，非大节庆，不得入宫中。建德公主始五六岁，灵太后恒置左右，抚爱之。神龟元年，太后出觐母武邑君。时天文有变，灵太后欲以太后当祸，是夜暴崩，天下怨之。丧还瑶光佛寺，葬殡皆以尼礼。世宗暮年，高后悍忌，嫔御有至帝崩不蒙侍接者。由是在洛二世，二十馀年，皇太子全育，惟肃宗而已。
○宣武胡皇后
《后魏书》曰：宣武灵皇后胡氏，安定临泾人，司徒国珍之女。后母皇甫氏产后之日，赤光四照。京兆山北县有赵胡者善于卜相，国珍往问之，胡云："贤女有大贵之表，方为天地母，生天地主。勿过三人知也。"后姑为尼，能讲道，世宗初，入讲禁中。积数岁，讽左右称后姿行，世宗闻之，乃召入掖庭，为承华世妇。而椒庭之中，以国旧制，相与祈祝，皆愿生诸王、公主，不愿生太子也。惟后每谓夫人等言："天子，岂可独无儿子，何缘畏一身之死而令皇家不育冢嫡乎？"及肃宗在孕，同列犹以故事相恐，劝为诸计。后固意确然，幽夜独誓云："但使所怀是男，次第当长子，子生身死，所不辞也。"既诞肃宗，进为充华嫔。先是，世宗颇丧皇子，自以春秋长矣，深加慎护。为择乳母，皆取良家宜子者。养于别宫，皇后及充华嫔皆莫得而抚视焉。及肃宗践祚，尊后为皇太妃，后尊为皇太后。临朝听政，犹称殿下，令以行事。后改令称诏，群臣上书曰陛下，自称曰朕。太后以肃宗冲幼，未堪亲祭，欲傍周礼夫人与君交献之义，代行祭礼，访寻故式。门下召礼官、博士议，以为不可。而太后欲以帷幔自鄣，观三公行事，重问侍中崔光。光便据汉和熹(熹，音熙。)邓后荐祭故事，太后大悦，遂摄行祠祀。太后性聪悟，多才艺，姑既为尼，幼相依托，略得佛经大义。亲览万机，手笔断决。幸西林园法流堂，命侍臣射，不能射者罚之。又自射针孔，中之。大悦，赐左右布帛有差。先是，太后敕造申讼车，时复御焉，出自云龙大司马门，从宫西而北，入自千秋门，以纳冤讼。又亲策孝秀、州郡计吏于朝堂。太后以肃宗幸华林园，宴群臣于都亭曲水，令王公以下赋七言诗。太后诗曰："化光造物含气贞。"肃宗诗曰："恭己无为赖慈英。"王公以下赐帛有差。太后父薨，百寮表请公除，太后不许。寻幸永宁寺，观建刹于九级之基，僧尼士女赴者数万人。后幸左藏，公主嫔女已下从者百馀人，皆令任力负布绢，即以赐之。寻幸阙口温水，登鸡头山，自射象牙簪，一发中之，敕示文武。时太后得志，逼幸清河王怿，淫乱肆情，为天下所恶。领军元叉、长秋卿刘腾等奉肃宗于显阳殿，幽太后于北宫，于禁中杀怿。自刘腾死，叉又宽怠。太后与肃宗及高阳王雍为计，解叉领军。太后复临朝，大赦，改元。自是朝政疏缓，威恩不立，天下牧守，所在贪惏。郑俨宠私宫掖，势倾海内；李神轨、徐纥并见亲侍。一二年中，位总禁要，手握王爵，轻重在心，宣淫于朝，为四方之所厌秽。文武解体，所在乱逆，土崩鱼烂，始于此矣。及武泰元年，尔朱荣称兵渡河，太后尽召明帝六宫，皆令入道，太后亦自落发，荣遣骑拘送太后及幼主河阴。太后对荣多所陈说，荣拂衣而起。太后及幼主并沉于河水。太后妹冯翊君收瘗于双灵寺，武帝时始葬以后礼，而追加谥焉。
又曰：灵太后颇事庄饰，数出游幸。元顺面诤曰："礼，妇人夫丧，自称未亡人，首去珠珥，衣不被彩。陛下母临天下，年垂不惑，过修容饰，何以示后世？"灵太后惭而还入，召顺，责曰："千里相征，岂欲众见辱也？"顺曰："陛下盛服炫容，不畏天下所笑，何耻臣之一言乎！"
○孝明胡皇后
《后魏书》曰：孝明胡皇后，灵太后从兄冀州刺史盛之女也。灵太后欲荣重门族，故立为皇后。肃宗颇有酒德，专嬖充华潘氏，及嫔御并无过宠。太后为肃宗选纳，抑屈人流。时博陵崔孝芬女、范阳卢道约女、陇西李瓒等女，俱为世妇。诸人诉讼，咸见忿责。武太初，后既入道，遂居于瑶光寺焉。
○西魏孝武高皇后
《后魏书》曰：孝武皇后高氏，齐神武长女也。帝见立，乃纳为后。及帝西幸关中，降为彭城王妃。
○文帝乙弗后
《后魏书》曰：文帝文皇后乙弗氏，河南洛阳人也。其先世为吐谷浑渠帅，居青海，号青海王。凉州平，后之高祖莫瑰拥部落入附，拜定州刺史，封西平公。自莫瑰后，三世尚公主，女乃多为王妃，甚见贵重。父瑗，仪同三司、兖州刺史。母淮阳长公主，孝文之第四女也。后美容仪，少言笑，年数岁，父母异之，指示诸亲曰："生女何妨也，若此者，实胜男。"年十六，文帝纳为妃。及帝即位，以大统元年册为皇后。后性好节俭，蔬食故衣，珠玉罗绮绝于服玩。又仁恕，无嫉妒之心，帝益重之。生男女十二人，多早夭，惟太子及武都王戍存焉。时新都关中，务欲东讨，蠕蠕寇边，未遑北伐，故帝结婚以抚之。于是更纳悼后，命后逊居别宫，出家为尼。悼后犹怀猜忌，复徙后居秦州，依子秦州刺史武都王。帝虽限大计，恩好不忘，后密令养发，有追还之意。然事秘禁，外无知之者。六年春，蠕蠕举国渡河，前驱已过，而颇有言虏为悼后之故兴此役。帝曰："岂有百万之众为一女子举也？虽然，致此物论，朕亦何颜以见将帅耶！"乃遣中常侍曹宠赍手敕令后自尽。后奉敕，挥泪谓宠曰："愿至尊享千万岁，天下康宁，死无恨也。"因命武都王前，与之诀。遗语皇太子，辞皆凄怆，因恸哭久之。侍御咸垂涕失声，莫能仰视。召僧设供，令侍婢数十人出家，手为落发。事毕，乃入室，引被入自覆而崩，年三十一。凿麦积崖为龛而葬，神柩将入，有二丛云先入龛中，顷之，一灭一出，后号寂陵。及文帝山陵毕，手书云万岁后令后欲配飨。公卿乃议追谥曰文皇后，祔于太庙。废帝时，合葬于永陵。
○郁久闾后
《后魏书》曰：文帝悼皇后郁久闾氏，蠕蠕主阿那瑰之长女。容貌端严，夙有成智。大统初，蠕蠕屡犯北边，文帝乃与通好结婚，扶风王孚受使奉迎。蠕蠕俗以东为贵，后之来，营幕户席，一皆东向。车七百乘，马万匹，驼千头。到黑盐池，魏朝卤簿文物始至。孚奏请正南面，后曰："我未见魏王，故蠕蠕女也。魏仗向南，我自东面。"孚无以辞。四年正月，至京师，立为皇后，时年十四。六年，后怀孕，将产，居于瑶华殿，闻上有狗吠声，甚恶之。又见妇人盛饰来至后所，后谓左右曰："此为何人？"医巫傍侍，悉无见者，时以为文后之灵。产讫而崩，年十六，葬于少陵原。十七年，合葬永陵。当会横桥北，后梓宫先至鹿苑，帝辒辌后来，将就次所，轴折不进。
○西魏废帝宇文后
《后魏书》曰：废帝皇后宇文氏，周文帝女也。后初产之日，有云气满室，芬气久之。幼有风神，好陈列女图，置之左右。周文曰："每见此女，良慰人意。"废帝之为太子，纳为妃。及即位，为皇后。志操明秀，帝深重之，专宠后宫，不置嫔御。帝既废崩，后亦以忠于魏室罹祸。
○恭帝若干后
《后魏书》曰：恭帝皇后若干氏，司空长乐公正惠之女也。有容色，恭帝纳之为妃。及即位，立为皇后。后出家为尼，在佛寺薨，竟无谥。
○东魏孝静高皇后
《后魏书》曰：孝静高皇后，齐神武王之第二女也。天平四年，诏聘以为皇后。王前后固辞，帝不许。兴和初，诏侍中司空孙腾、司空公襄城王旭、兼尚书令司州牧西河王悰、兼太常卿及宗正卿元孝支等奉诏致礼，并备宫官侍卫，以后驾迎于晋阳丞相第。五月，立为皇后，大赦天下。齐受禅，降为中山王妃。
○后周文元皇后
《后周书》曰：文元皇后，魏孝武妹。初封平原公主，适开府张欢。遇后无礼，帝杀欢。改封后冯翊公主，以配太祖，生孝闵。薨，祔葬成陵。
○文叱奴后
《后周书》曰：文叱奴后，太祖为丞相，纳后为姬，生高祖。高祖即位，后尊为皇太后。建德三年三月己酉，崩。四月丁巳，葬永固陵。
○闵元后
《后周书》曰：闵元皇后，名胡摩，魏文帝第五女。初封晋安公主，愍帝为洛阳公，尚焉。及践祚，立为皇后。帝被废，后出俗为尼。高祖诛晋公护，上帝尊号为愍帝，以后为孝愍皇后，号崇义宫。隋氏革命，出居里第。大业十二年，殂。
○明独孤后
《后周书》曰：明独孤后，太保卫公信之长女也。帝在藩，纳为夫人。帝即位，立为皇后，在位数日，崩。葬昭陵。世宗崩，与后祔葬之。
○武阿史那后
《后周书》曰：武阿史那后，突厥木杆可汗俟斤之女。突厥灭蠕蠕(而恕反。)后，尽有塞表之地，控弦十数万，于是陵逼中原。太祖方与齐人争衡，结以为援。俟斤初欲以女配帝。保定五年二月，诏陈国公纯等，备皇后文物及行殿，并六宫已下一百二十人，至俟斤牙帐所，迎后。俟斤又许齐人以婚，将有异志。纯等在彼累载，不得返命。会雷风大起，飘坏其穹庐等，旬日不止。俟斤大惧，以为天谴(去战切)，乃礼送后及纯等设行殿，列羽仪，奉之以归。高祖行亲迎之礼。后有姿貌，善容止，高祖深敬焉。宣帝即位，尊为天元上皇太后。隋开皇二年，殂，年三十一。隋文诏后祔葬孝陵。
○孝帝李后
《后周书》曰：武帝李后，名娥姿，楚人也。于谨平江陵，后家被籍没。至长安，太祖以后赐高祖，幸之，生宣帝。宣帝即位，尊为天元圣太后。宣帝崩，静帝尊为大帝太后。隋开皇初，出俗为尼，改名常悲。薨，以尼礼葬于京城南。
○宣帝杨后
《后周书》曰：宣帝杨后，名丽华，隋文帝长女。帝在东宫，高祖为帝纳后为皇太子妃。宣政元年，立为天元皇后。后性柔婉，不妒忌，四皇后及嫔御等咸爱而仰之。帝后昏暴滋甚，喜怒乖度。尝谴后，欲加之罪，后进止详闲，辞色不挠。帝大怒，遂赐后死，逼令引决。后母独孤氏闻之，诣合陈谢，叩头流血，然后得免。帝崩，静帝尊后为皇太后，号弘圣皇太后。初，宣帝不豫，诏隋文帝入禁中侍疾。及大渐，刘昉、郑译等因矫诏以后父受遗辅政。后虽初不预谋，然以嗣主幼冲，恐权在他族，不利于己，闻昉、译已行此诏，甚悦。后知父有异图，意颇不平，形于言色。及行禅代，愤惋愈甚。隋文帝既不能谴责，心甚愧之。开皇六年，封后为乐平公主。后又议夺其志，后誓不许，乃止。大业中，殂，祔葬定陵。
○宣朱后
《后周书》曰：宣朱皇后，名满月，吴人也。其家坐事，没入东宫。帝为太子，后被选掌衣服，召而幸之，遂生静帝。静帝立，尊为天元太皇后。后本非良家子，年又大帝十岁，疏贱无宠。以静帝之故，特尊崇之。宣帝崩，静帝即位，尊为太后。隋初，出俗为尼，改名法净。后殂，以尼礼葬之。
○宣陈后
《后周书》曰：宣陈后，名月仪，自云颍川人。大将军山提之女。以选入宫，拜为德妃。月馀，立为天元左大皇后。帝崩，出俗为尼，改名华光。父山提，本尔朱兆之隶。仕齐，为特进、开府、谢阳王。高祖平齐，拜大将军。以后父超授上柱国，除大宗伯。
○宣元后
《后周书》曰：宣元皇后，名乐尚，河南洛阳人，开府晟之第二女也。年十五，被选入宫，拜贵妃。后立为天元右大皇后。宣帝崩，出俗为尼，名华胜。父晟，少以元氏宗室拜开府。
○宣尉迟后
《后周书》曰：宣尉迟皇后，名繁炽，蜀公回之孙女也。有美色，初适杞公亮之子西阳公温，后以宗妇入朝，帝逼而幸之。后亮闻，谋逆。帝遂诛温，追后入宫，立为天元右大皇后。帝崩，出俗为尼，改名华道。年四十殂。
○静司马后
《后周书》曰：静帝司马后，名令姬，柱国荥阳公消难之女。宣帝传位于帝，纳后为皇后。隋文帝以后父消难拥众奔陈，废后为庶人。后嫁为隋司州刺史李丹妻。
○隋文独孤皇后
《隋书》曰：文献独孤皇后，河南洛阳人，周大司马河内公信之女也。信见高祖有奇表，故以后妻焉，时年十四。高祖与后相得，誓无异生之子。后初亦柔顺恭孝，不失妇道。后姊为周明帝后，长女为周宣帝后，贵戚之盛，莫与为比，而后每谦卑自守，世以为贤。及周宣帝崩，高祖居禁中，总百揆，后使人谓高祖曰："大事已然，骑兽之势，必不得下，勉之！"高祖受禅，立为皇后。性尤妒忌，上亦每事惟后言是用。后见诸王及朝士有妾孕者，必劝上斥之。时皇太子多内宠，妃元氏暴薨，后意太子爱妾云氏害之。由是风上竟废太子，立晋王广，皆后之谋也。仁寿二年八月甲子，月晕四重。己巳，太白犯轩辕。其夜，后崩于永安宫，时年五十，葬于太陵。
○宣华夫人
《隋书》曰：宣华夫人，陈宣帝之女也。性聪慧，姿貌无双。及陈灭，配掖庭，后选入宫为嫔。时独孤皇后性妒，后宫罕得进御，唯陈氏有宠。晋王广之在藩也，阴有夺宗之计，规为内助，每致礼物，以取媚于陈氏。皇太子废立之际，颇有力焉。及文献皇后崩，进位为贵人，专房擅宠，主断内事，六宫莫与为比。及上大渐，遗诏拜为宣华夫人。炀帝嗣位之后，出居仙都宫。寻召入，岁馀而终，是年二十九。帝深悼之，为制《神伤赋》。
○炀帝萧皇后
《隋书》曰：炀帝萧皇后，萧明帝岿(丘轨切。)之女也。江南风俗，二月生子者不举。后以二月生，由是季父岌收而养之。未几，岌夫妻俱死，转养舅氏张轲家。然轲甚贫窭(具宇切，)后躬亲劳苦。炀帝之为晋王，时高祖将为王选妃于梁，遍占诸女，皆不吉。岿迎后于舅氏，令使者占之，曰："吉。"于是遂策为王妃。后性婉顺，有智识，好学解属文，颇知占候。高祖大善之，帝甚宠敬焉。及帝嗣位，诏立为后。帝每游幸，未尝不随侍从。及宇文氏之乱，随军至聊城。化及败，没于窦建德。突厥处罗可汗遣使迎后于洺州，建德不敢留，遂入于虏庭。唐贞观四年，灭突厥，乃以礼致之，归于京师。
