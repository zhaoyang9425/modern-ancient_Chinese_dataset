○逸民八
皇甫士安《高士传》曰：挚峻字伯陵，京兆长安人。少治清节，与太史令司马迁交好。峻独退修修德，隐于〈阝开〉山。迁既亲贵，乃以书劝峻进曰："迁闻君子所贵乎道者三：太上立德，其次立言，其次立功。伏惟伯陵材能绝人，高尚其志，以善厥身，冰清玉洁，不以细行累其名。固己贵矣，然未尽太上之所由也。愿先生少致意焉。"峻报书曰："峻闻古之君子，料能而行，度德而处。故悔吝去于身，利不可以虚受，名不可以苟得。汉兴以来，帝王之道于斯始显，能者见利，不肖者自屏，亦其时也。《周易》大君有命，小人勿用，徒欲偃仰从容，以送馀齿耳。"峻之守节不移如此。迁居太史官，为李陵游说，下腐刑，果以悔吝被辱。峻遂高尚不仕，卒于〈阝开〉。〈阝开〉人立祠号曰〈阝开〉君。
又曰：韩福者，涿人也。以行义修洁著名。昭帝时，将军霍光秉政，表显义士。郡国条奏行状，天子得福等五人行义最高，以德行征至京兆，病不得进。元凤元年，诏策曰："朕悯劳福以官职之事，赐帛五十匹，遣归。其务修孝悌，以教乡里。"福归，终身不仕，卒于家。
又曰：安丘望之，京兆长陵人也。少治《老子经》。恬静不求进官，号曰安丘丈人。成帝闻，欲见之。望之辞不肯见。上以其道德深重，常宗师焉。望之不以见敬为高，愈自损退。为巫医于民间，著《老子章句》，故老氏有安丘之学。扶风耿况、王伋等皆师事之，从受《老子》。终身不仕，道家宗焉。
又曰：丘字季春，扶风人也。少有大材傲世，不能与俗人为群。郡召始见，曰："明府欲臣耶？友耶？师耶？明府所以尊宠人者极于功曹，所以荣禄人者已于孝廉，一极一已，皆所不用也。"府君异之，遂不敢屈。(《三辅决录》曰：丘傲俗，自谓无伍。)
又曰：荀靖字叔慈。父淑有名绩。靖兄弟八人，号曰八龙。靖至孝，阖门悌睦，隐身修道。弟爽字慈明，亦有材学。汝南许章称二人皆玉也。慈明外朗，叔慈内润。太尉辟，不就。及终，颍阳令丘祯号靖曰玄行先生。颍川太守王怀亦谥曰昭定先生。
又曰：任棠字季卿。以《春秋》教授，隐身不仕。庞参为汉阳太守，就家候棠，以薤一本、水一盆置户屏前，自抱孙儿伏户下。参曰："棠是欲谕太守也；水欲太守清也；拔一本薤，欲太守击强宗也；抱孙儿当户者，欲太守开门恤孤也。"终参去，不言。诏征不至。及卒，乡人图画其形，至今称任征君也。
又曰：张仲蔚，平陵人。与同郡魏景卿俱修道德，隐身不仕。明天官博物，善属诗赋，所处蓬蒿没人。闭门养性，不治荣名。时人莫识，惟刘龚知之。
又曰：高恢字伯远，少治《老子经》，恬虚不营世务。与梁鸿善，隐于华阴山。
又曰：姜肱字伯淮，彭城广戚人也。家世名族，肱兄弟三人皆孝行著。肱年最长，与二弟仲海、季江同被卧，甚相亲友。及长各娶，兄弟相爱不能相离。习学五经，兼明星纬，弟子自远方至者三千馀人，声重于时。凡一举孝廉，十辟公府，九举有道，至孝贤良，公车三征皆不就。仲季亦不应征辟。建宁三年，灵帝诏征为犍为太守。肱得诏，乃告其友曰："吾以为虚获实遂籍声价。盛明之世尚不委质，况今政在私门哉！"乃隐遁命，乘船浮海，使者迫之不及。再以玄𫄸聘，不就；即拜太中大夫，又逃不受诏。名振天下，年七十卒于家。
又曰：徐稚字孺子，豫章南昌人也。少以经行高于南州。桓帝时，汝南陈蕃为豫章太守，因荐稚于朝廷。由是三举孝廉贤良，皆不就；连辟公府，不诣，未尝答命。公薨，辄身自赴吊。太守黄琼亦尝辟稚，至琼薨，归葬江夏，稚既闻，即负笈徒行豫章三十馀里，到江，夏琼墓前，致酹而哭之。后公车三征。不就，以寿终。
又曰：夏馥字子治，陈留圉人也。少为诸生，质直不苟，动必依道。同县高俭及蔡氏凡二家豪富，郡人畏事之，惟馥闭门不与高、蔡通。桓帝即位。灾异数发，诏百司举直言之士各一人。太尉赵戒举馥，不诣，遂隐身。久之，灵帝即位，中常侍曹节等专朝，禁锢善士，谓之党人。馥虽不交官，然声名为节等所惮，遂与汝南范滂、山阳张俭等数百人并为节所诬，悉在党中。诏下郡县，各捕以为党魁，馥于是顿足而叹曰："孽自己作，空污良善，一人逃死，祸及百家，何以生为！"乃剪须变服，易形改姓，入相虑山中，为冶工客作，形貌毁悴。积佣三年，而无知者。后诏悉放，俭等皆出，馥独叹曰："以为人所弃，不宜复齿乡里矣！"留赁作不归，家人求，不知所处。其后人有识其声者，以告同郡上党太守濮阳潜。潜使人以车迎馥，馥自匿不肯见。潜车三返，乃得馥。
又曰：申屠蟠字子龙，陈留外黄人也。少有名节，同县大女虽玉为父报仇，外黄令梁丑欲论杀玉。蟠时年十五，为书生，进谏曰："玉之节义，足以感无耻之孙，激忍辱之子，不遭明时，尚当追旌庐表，况在清听而不加哀矜？"丑善其言，乃为谳减死论，人称之。及父母卒，蟠思慕，不饮酒食肉十馀年。遂隐居，学治《京氏易》、《严氏春秋》、《小戴礼》。三业先通，因博贯五经，兼明图纬，学无常师。始与济阴王子居同在太学，子居病困，以身托蟠。蟠即步负其丧，至济阴，遇司隶从事于河巩之间。从事义之，为符传护送蟠，蟠不肯，投传于地而去。事毕还学，前后凡一察，蒲车特征，皆不就。年七十四，以寿终。
又曰：郭泰字林宗，太原人也。少事父母，以孝闻。身长八尺馀，家贫，郡县欲以为吏，叹曰："丈夫何能执鞭斗筲哉！"乃辞母，与同郡宗仲至京师，从屈伯彦学《春秋》，博洽无不通。又审于人物。由是名著于陈梁之间。步行遇雨，巾一角垫，众人慕之，皆折巾角。士争往从之，载策盈车。凡泰知之，于无名之中六十馀人，皆先言后验。以母丧归，徐稚来吊，以生刍一束顿泰庐前而去。泰曰："南州高士徐孺子也。诗曰：'生刍一束，其人如玉'，吾不堪此喻。"后辟司徒府有诏征，皆不就。
又曰：袁闳字夏甫，汝南人也。筑室于庭中，闭门不见客。旦于室中向母拜，虽子往不得见也。子亦向户拜而去。首不著巾，身无单衣，足著木履。母死，不列服位。公车再征，不诣。范滂美而称之曰："隐不违亲，身不绝俗，可谓至贤也。"
又曰：牛牢字君直。世祖为布衣时，与牢游，夜讲讫，共言谶"刘秀当为天子"。世祖曰："安知非我万一？各言尔志。"牢独默然。世祖问之，牢曰："丈夫立义，不与帝友。"众大笑。及世祖即位，征牢，称疾不至。诏曰："朕幼交牛君直，清高士也。"恒有疾，州郡之官者，当先到家致意焉。刺史郡守是以每辄奉诏，就家存问。牢恒被发称疾，不答诏命。
又曰：成公者，成帝时自隐姓名。尝诵经，不交世利，时人号曰成公。成帝时出游，问之，成公不屈节。上曰："朕能富贵人，能杀人，子何逆朕哉？"成公曰："陛下能贵人，臣能不受陛下之官；陛下能富人，臣能不受陛下之禄；陛下能杀人，臣能不犯陛下之法。"上不能折，使郎二人就受政事十二篇。
又曰：彭城老父者，楚之隐人也。见汉室衰，乃自隐修道，不治名利，至年九十馀。王莽时，征故光禄大夫龚胜，欲为太子师友祭酒。耻事二姓。莽迫之，胜遂不食而死。莽使者及郡守以下会敛者数百人。先生痛胜以名致祸，乃独入哭胜，甚悲。既而曰："嗟乎！薰以香自烧，膏以明自煎。龚先生夭天年，非吾徒也。"哭毕而起，出，众莫知其谁。
又曰：宋胜之字即子，南阳安众人也。少孤，年十五失父母，家于谷城〈阝聚〉中，孝慕甚笃，〈阝聚〉中化之，少长有礼。胜之每行，见老人担负，辄以身代之；猎得禽兽，尝分肉与有亲者。贫，依姊居数岁，乃至长安受《易》通明，以信义见称。从兄裒为东平内史，遣吏召之，胜之曰："众人所乐者，非胜之愿也。"乃去游太原，从郇越牧羊，以琴书自娱。丞相孔光闻而就太原辟之，不至。元始三年，病卒于太原。
又曰：东海隐者，汉故司直王良友人。建武中，良以清节征用，历位至一年，复征还，见友不肯见而让之曰："不有忠信奇谋而取大位，自知无德，曷为致此而复遽去？何往来屑屑不惮烦也？"遂距良，终不纳。论者高之。
又曰：韩顺字子良，天水成纪人也。以经行清白辟州宰，不就。王莽末，隐于南山。地黄四年，汉兵起于南阳，顺同县隗嚣等起兵，自称上将军。西州大震。惟顺修道山居，执操不回。嚣以道术深远，使人赍璧帛车辞厚礼聘顺，欲以为师。顺因使谢嚣曰："礼有来学，义无往教，即欲相师，但入深山来。"嚣闻矍然，不敢强屈。其后嚣等诸姓皆灭，惟顺山栖安然，以贫洁自终焉。
又曰：挚恂字季直，伯陵之十二世孙也。明《礼》、《易》，遂治五经，博通百家之言。又善属文，词论清美。渭滨弟子、扶风马融、沛国桓驎等自远方至者十馀人。既通古今，而性温敏，不耻下问，故学者宗之。常慕其先人之高，遂隐于南山之阴。初，马融始从恂受业，恂爱其才，因以女妻之。融后果为大儒，文冠当世，以是服恂之知人。永和中，和帝博求名儒，公卿荐恂行侔曾、闵，学拟仲舒，文参长卿，才同贾谊，实瑚琏器也，宜在宗庙，为国真辅。由是公车征，不诣。大将军窦宪举贤良，不就。清名显于世，以寿终。三辅称焉。
又曰：姜岐字子平，汉阳上郡人也。少失父，独与母兄居，治《书》、《易》、《春秋》，恬居守道，名重西州。延熹中，沛国桥玄为汉阳太守，召岐，欲以为功曹。岐称疾不就。玄怒，敕督邮尹益收岐，若实不起者，欲嫁其母，而后杀岐。益争之。玄怒益，使挝之。益得杖且谏曰："岐少修学孝义，栖迟衡庐，乡里归仁，名宣州里，实无罪杖。益敢以死守之。"玄心乃止。岐于是高名逾广。及母死，丧礼毕尽，让平水田与兄岑，遂隐。以畜蜂豕为事，教授者满于天下，营业者三百馀人。辟州从事，不诣。民从而居之者数千家。后举贤良，公府辟以为茂才，为蒲坂令，皆不就。以寿终于家。
