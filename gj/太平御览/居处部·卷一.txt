○宫
《世本》曰：尧使禹作宫。
《释名》：宫，穹也；屋见垣上穹隆也。
《尔雅》曰：宫谓之室，室谓之宫。
《史记》曰：《天官书》曰："玄武，虚、危，主宫室。"
《大戴礼》曰：周时德泽和洽，蒿茂大，以为宫柱，名为蒿宫。
《毛诗》曰：定之方中，作为楚宫；揆之以日，作为楚室。
又曰：鼓钟于宫，声闻于外。
《易》曰：上古穴居而野处，后世圣人易之以宫室，上栋下宇，以待风雨。盖取诸《大壮》。
《左传》曰：襄公作楚宫，穆叔曰：《太誓》云：'人之所欲，天必从之。'君欲楚夫，故作其宫，若君不复适楚，必死是宫也。"六月，公薨于楚宫。
又曰：晋成虒祁之宫，又成铜鞮之宫数里。
《论语》曰：禹卑宫室而尽力乎沟洫。禹，吾无简然矣。
《史记》曰：驺子之燕，昭王拥彗先驱，请列弟子坐而受业。筑碣石宫，亲往师之。
又曰：秦始皇造阿房宫，征发天下工匠。
又曰：秦始皇所居之宫有祈年宫、长信宫、梁山宫。
又曰：戎使由余于秦，秦缪公示以宫室积聚，由余曰："使鬼为之，则劳神矣。使人为之，亦苦民矣。"
又曰：项羽屠咸阳，焚其宫室，三月火不灭。
又曰：卢生说始皇曰："人主为微行，所居而人知之，则害于神。愿上居居无令人知，则不死之药，殆可得也。"乃命咸阳之旁三百里内宫观二百七十复道甬道相连，帷帐钟鼓美人充之，所幸，有言其处者，死。始皇幸梁山宫，望见丞相骑众，不善之，中人以告丞相，损车骑。始皇怒曰："此中人泄吾语。"捕时在旁者，斩之。自是莫知所在，决事悉于咸阳宫。
又曰：始皇二十七年，作长信宫于渭南。通骊山，作甘泉前殿。筑甬道，自咸阳属之。(筑墙垣如街巷。)
又曰：汉武帝时，河决。天子自临决河，沈白马玉璧，作《瓠子歌》。于是筑宫其上，名曰宣房宫。
又曰：樗里子卒，葬于渭南章台之东。曰："后百岁，是当有天子之宫夹我墓。"樗里疾室在于昭王庙西渭南阴乡樗里，故俗谓之樗里子。至汉兴，长乐宫在其东，未央宫在其西，武库正值其墓。秦人谚曰："力则任鄙，智则樗里。"
《汉书》曰：汉八年，萧丞相营作未央宫，立东阙、北阙、(苍龙，玄虎，二阙。)前殿、武库、大仓。高祖还，见宫阙壮丽，甚怒，曰："天下方未定，何治宫室过度也！"何曰："非壮非丽，无以威四夷，且令后世无以加也。"
又曰：初，江充召见犬台宫，(晋灼曰：黄图上林有走狗观也。古曰今书本犬台有作太台，字者误也。汉无太台宫也。)自请愿以所常被服冠见上，上许之。充为人魁岸，容貌甚壮。帝望见而异之，谓左右曰："燕赵固多奇士。"既至前，问以当世政事，上悦之。
又曰：武帝六年冬，行幸回中。春，作首山宫。
又曰：上幸不其，祠神人于交门宫，若有向坐拜者。作《交门之歌》。
又曰：幸河东之明年正月，凤凰集祋祤，于所集处得玉宝，起步寿宫。
又曰：柏梁灾，越巫勇之乃曰："越俗，有火灾，又起屋，必以大，用胜服之。"于是起建章宫，为千门万户。
又曰：梁孝王，吴、楚破，梁最亲，有功。又为大国，居天下膏腴，北界泰山，西至高阳，四十馀城，多大县。孝王，太后少子，爱之，赏赐不可胜道。于是孝王筑东苑，方三百馀里，广睢阳城七十里，大治宫室，为复道，宫连属于平台四十馀里。(如淳曰：在梁东北离宫所在。晋灼曰：或说在城中东北角。)得赐天子旌旗，从千乘万骑，出警入跸，拟于天子。
又曰：孝武作建章宫，为千门万户。有凤凰阙，高二十馀丈，中有蓬莱、方丈、瀛洲、壶梁，象海中神山。南有玉堂璧门大鸟之属。立神明台、井干楼，度高五十馀丈，辇道相属焉。
又曰：秦起咸阳而西至雍，离宫三百，(师古曰：凡言离宫者皆谓于别处置之，非常所居也。)钟鼓帷帐，不移而具。又为阿房之殿，高数十仞，(师古曰：阿房者，言殿之四阿皆房也。一说，大陵曰阿，言其殿高若于阿，上为房也。房，次王作旁说云。始皇作四十殿，未有名，以其去咸阳近，且号阿旁。阿，近也。八尺曰仞也。)东西五里，南北千步，从车罗骑四马驰骛，旌旗不挠。(师古曰：挠，屈也。言庭之广大，殿之高敞，众骑驰骛无所触。建立旗旌，不屈挠。)为宫室之丽至于此，使其后世曾不得聚庐而托处焉。
又曰：邹阳谏吴王曰："臣闻秦倚曲台之宫，(应劭曰：始皇帝所治处也。若汉家未央宫也。)悬衡天下，(服虔曰：关西为衡。应劭曰：衡，平也。如淳曰：衡，犹称也，言其悬法度于其上也。师古曰：此说秦自以为威力强固，非论平法也。下又言陈胜连从兵之据，则是说从横之事耳。服释是也。)画地而不犯，(师古曰：画地不犯者，法制之行。)兵加胡越；至其晚节末路，张耳、陈胜连从兵之据，(师古曰：从音子容切。)以叩函谷，咸阳遂危。(师古曰：叩，击也。)何则？列郡不相亲，万室不相救也？"
又曰：后元二年，幸盩厔，作五柞宫。(张晏曰：有五柞树，因以名。)
又曰：甘露二年，幸萯阳宫。(在鄠，萯音倍。)
《后汉书》曰：永平三年夏旱，而大起北宫，锺离意诣阙免冠上疏曰："伏见陛下以天时小旱，忧念元元，降避正殿，躬自克责，而比日密云，遂无大润，岂政有未得应天心者邪？昔成汤遭旱，以六事自责曰：'政不节邪？使人疾邪？宫室崇邪？女谒盛邪？苞苴行邪？谗夫昌邪？'窃见北宫大作，人失农时，此所谓宫室荣也。自古非患宫室小狭，但患人不安宁。宜且罢止，以应天心。臣意以匹夫之才，无有重行能，久食重禄，擢备近臣，比受厚赐，喜惧相半，不胜愚戆征营，(征营，不自安也。)罪当万死。"帝策诏报曰："汤引六事，咎在一人。其冠履，勿谢。比上天降旱，密云数会，朕戚然惭惧，思获嘉应。故分布祷请，闚候风云，北祈明堂，南设雩场。(明堂在洛阳城南，言北祈者，盖时修雩场在明堂之南也。)今又敕大匠止作诸宫，减省不急，庶消灾谴。"诏因谢公卿百僚，遂应时澍雨。
又曰：东平王苍薨，元和三年，东巡狩，幸东平宫，追念苍，谓其诸子曰："思其人，至其乡，其处在，其人亡。"因泣下沾襟。
《魏志》曰：帝营作许昌宫，杨阜谏曰："尧尚茅茨而万国安，禹卑宫室，而天下乐。桀作璇室象廊，纣为倾宫鹿台，皆丧社稷也。"
《吴志》曰：后主二年六月，起新宫于大初之东，制度尤广。二千石已下，皆自入山督摄伐木。又坏诸地大开苑囿，起土山作楼观，加饰珠玉，制以奇名，右临硎，左弯埼。又开城北渠引后湖水。激流入宫内，巡绕堂殿。穷极伎巧，功费万计。
又曰：赤乌十年春二月，适南宫。三月，改作大初宫，诏移武昌材瓦。有司奏："武昌宫作已二十八年，恐不堪用，宜别更置。"帝曰："大禹卑宫室为美。今军事未已，所在多赋，妨损农业。且建业宫乃朕从京来作府舍耳，柱材率细，年月久远，恐损坏，今武昌宫材木自可用缮之。"
《晋书》曰：尚书仆射谢安石以宫室朽坏，启作新宫。帝权出居会稽王第。二月，始兴功，内外日役六千人。安与大匠毛安之决意修定，皆仰摸玄象，体合辰极，并新制置省阁堂宇名署。时正构太极殿欠一梁，有梅木流至石头，石头津主启闻，取用之。因画花于梁上，以表瑞焉。又起朱雀重楼，皆绣栭藻井，门开三道，上重名朱雀观。观下门上有铜雀悬楣上，刻木为龙虎，左右相对。
王隐《晋书》曰：高堂隆刻邺宫屋材云："后若干年，当有天子居此宫。"惠帝止邺宫，治屋土剥更屋，始见刻字，计年正合时。
《载记》曰：石勒欲营邺宫，先是廷尉续咸谏止之。及是霖雨，中山西北暴水，流漂巨木百馀万根，集于堂阳。勒大悦，谓公卿曰："诸卿知否？此非为灾，天意欲吾营都矣。"于是营之，勒亲定规模。
又曰：刘曜命起丰明观，立西宫，建凌霄楼于镐池。侍中乔豫、和苞上疏曰："臣闻人主之兴作也，上准乾象，俯顺人时，是以卫文承乱亡之后，宗庙流漂无所，而犹上宪营室作为楚宫。故能上兴康叔、武公之迹，延九百之庆也。今奉诏书将营丰明观，市道刍荛咸非之，曰一观之费足以平凉州矣。又奉敕旨复欲拟阿房而建西宫，模琼楼而建凌霄，以此功费亦可以吞吴、蜀，剪齐、魏矣。"书奏，曜大悦。
《宋书》曰：少帝以石头城为长乐宫，东府城为未央宫。
《齐书》曰：高祖永明元年秋七月，车驾幸青溪旧宫，设金石乐，在位者赋诗。
《唐书》曰：东都平，太宗入观隋氏宫室，嗟后主罄人力以逞奢侈。薛收进曰："峻宇雕墙，殷辛以灭；土阶茅栋，唐尧以昌。秦帝增阿房之饰，汉后罢露台之费，故汉祚延而秦祸速，自古如此。土崩瓦解，取讥后代，良以奢虐所致。"太宗悦其对。
又曰：高祖尝避暑于仁智宫。
又曰：阎立德受诏造翠微微宫玉华宫，咸称旨，赏赐甚厚。
又曰：太宗将幸九成宫，姚思廉谏曰："离宫游幸，秦皇、汉武之事，固非尧、舜、禹、汤之所为也。"言甚切至，太宗纳之。
《西京杂记》曰：赵王如意年幼，未能亲就外傅，戚姬使旧赵内傅赵媪傅之，号其室为养德宫。
又曰：五柞宫有五柞树，皆连抱，上枝覆荫数十亩。其西有青桐观，观有三梧桐树，树下石骐麟二枚，刊其胁为文字，是秦始皇骊山墓上物也。头高一丈三尺，东边者前左脚折，折处有赤如血。父老谓其有神，皆含血而属筋焉。
《帝王世纪》曰：纣作倾宫，七年乃成，大十里，高十丈。
又曰：尧有贰宫。
《汉武故事》曰：上起明光宫，发燕、赵美女二千人充之。取年十五已上、二十已下，满四十者出嫁。掖庭令总其籍，时有死出者隋补之，凡诸宫美人可有七八千。建章、未央、长乐三宫皆辇道相属，悬栋飞阁，不由径路。
《六韬》曰：殷君喜治宫室七十三所。大宫百里，宫中九市。
《列仙传》曰：钩弋夫人，齐人，病六年，右手拳。望气者云："东方有贵人气。"推而得之。召到，姿色甚伟，帝披其手，得一玉钩，而手寻展。故名其宫为钩翼宫。
《十洲记》曰：方丈山上有玄琉璃宫。
《博物志》曰：夏桀之时，为长夜宫于深谷之中，男女杂处，三旬不出听政。其后大风飘沙，一夕填此宫谷。
《邺中记》曰：石虎在时，自襄国至邺二百里中，四十里辄立一宫，宫有一夫人，侍婢数十，黄门宿卫，石虎下辇即止。凡虎所起，内外大小殿、台、观、行、宫四十四所。
《郡国志》曰：武帝游五柞宫，欲广，上林令谯隆谏曰："尧、舜至治广德，不务苑囿。"帝初不悦，后拜为中郎。
《墨子》曰：上古之人，未知为宫室，就陵而居处，下润伤民，故圣人作，为宫室。宫室之法，高足以避润湿，中足以御风寒，上足以待霜雪，墙高足以别男女，故以便生，不以为乐也。今之为宫室，必厚敛百姓，暴夺民财，为曲直之室，青黄刻镂之饰，故国贫而人难诉也。
《管子》曰：黄帝有合宫以听政。
《穆天子传》曰：天子升于昆仑之丘，以观黄帝之宫。
《越绝书》曰：美女宫，周五百九十步。土城者，勾践所习教美西西施、郑旦宫室。
《方言》曰：吴有馆娃之宫。
《列子》曰：周穆王时，西域国有化人来，王执化人之袪，腾而上天。暨及化人之宫，化人之宫，构以金银，络以珠玉，出云雨之上，实为清都紫微也。
《孟子》曰：齐宣王见孟子于雪宫。
《吕氏春秋》曰：武王胜殷，清箕子之宫也。
《神异经》曰：东方有宫，青石为墙，高三仞，左右阙高百尺，画以五色，门有银榜，以青石碧镂，题曰天地长男之宫。西方有宫，白石为墙，五色玄黄门，有金榜而银镂，题曰天地少女之宫。中央有宫，以金为墙，阙有金榜以银镂，题曰天皇之宫。南方有宫，以赤石为墙，赤铜为门，阙有银榜，曰天地中女之宫。北方有宫，以黑石为墙，题曰天地中男之宫。东南有宫，以黄石为墙，以黄榜碧镂，题曰天地少男之宫。西南有宫，以黄铜为墙，题曰地皇之宫。
《十洲记》曰：青丘山上有紫宫，天真仙女多游于此。
又曰：方丈山有琉璃宫。
《纪年》曰：穆王所居，郑宫春宫。
《说苑》曰：楚使使聘齐。齐王享之梧宫，使者曰："大哉梧乎！"王曰："江海之鱼吞舟，况大国之树。"
《三辅故事》曰：桂宫周匝十里，有光明殿、走狗台，土山复道横北庭，从宫中西上城至神明台。
《三辅黄图》曰：有夜光宫、望远宫、昭台宫、蒲桃宫、棠梨宫、蒷阳宫、长平宫、五柞宫。
《汉宫阙名》曰：长安有长乐宫、未央宫、长门宫、鼓篁宫、承光宫、宜春宫、池阳宫、长平宫、黄山宫、望仙宫、长杨宫、集灵宫、延寿宫、祈年宫、通天宫、馺娑宫、沛宫、林光宫、甘泉宫、龙泉宫、首山宫、交门宫、明光宫、五柞宫、万岁宫、竹宫、寿宫、建章宫、太一宫、思子宫、(见《汉书》，长乐等宫，或在京师，或在外邵，或帝王所居，或祀祠所在，或因事以置。)夜光宫、棠梨宫、扶荔宫(见《三辅莫图》)、桂宫(见《三辅故事》)、鼎湖宫、谷口宫。
《魏略》曰：大秦国城中有五宫，相去各十里，宫室皆以水精为梱，食器亦然。
《郡国志》曰：金河府摩磷宫北二十里有石殿一，飞桥向岸，画以古贤哲士，太常卿蒋少游制。太和五年，文明太后来幸，钓得鲤鱼一双，长三尺，以黄金锁穿鳃，放于池中。后皆长五尺，沉泛相随。正光元年五月五日，天清气爽，闻池内锵锵声，水中惊沸，须臾，雷电海冥，有气五道自池中属于天，久之乃灭，波止水定，唯见一鱼化为龙矣。
又曰：秦川宫，昔非子到秦，于此筑宫室。
又曰：庐山有三宫，上宫在悬崖之表，人所不及；次宫在山岩下，两边有阴阳沟，有石羊马，夹道相对；下宫在彭蠡湖际。
《隋图经》曰：大业十六年，自江都还洛阳，敕于汾州北临汾水起汾阳宫，即管涔山汾河源所出之处。当盛暑之时，临河盥潄，即凉风凛然如八九月，其北多雨，经夏罕有晴日，一日之中，倏忽而雨，倏忽而晴，晴雨未曾经日。虽高岭千仞，岭上居人掘地深二三尺，即得清泉用之。
《寿春图经》曰：十宫，在县北五里长阜苑内，依林傍涧，疏迥跨屺，随地形置焉。并隋炀帝立也，曰归雁宫、回流宫、九里宫、松林宫、枫林宫、大雷宫、小雷宫、春草宫、九华宫、光汾宫，是曰十宫。
《西京记》曰：通义坊，唐高祖龙潜旧宅，武德元年以为通义宫。六年，高祖临幸，大宴群臣，引见邻里父老，班赐有差。贞观元年，立为兴圣尼寺焉。
又曰：大明宫，南接京城之北面，西接京城之东北隅。初，高宗尝患风痺，以宫内湫湿，屋宇拥蔽，乃于此置宫。司农少卿梁孝仁充使制造。北据高冈，南望爽垲，视终南如指掌，坊市俯而可窥。
《东京记》曰：上阳宫，在皇城西南东苑，前苑东垂，南临洛水，西亘谷水。上元中，韦机充使所造。列岸修廊连亘，掘地，得铜器似盆而浅，中有隐起双鲤之状，鱼间有四篆字曰："长宜子孙"。时人以为李氏再兴之符。高宗末年，常居此宫以听政也。
《两京记》曰：上阳宫西有西上阳宫，两宫夹谷水，虹桥架空，以通往来。
《楚辞》曰：鱼鳞屋兮龙堂，紫贝阙兮珠宫。
