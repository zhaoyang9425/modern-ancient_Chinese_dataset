○熨斗
《通俗文》曰：火斗曰熨。
《帝王世纪》曰：纣欲重刑，乃先作大熨斗，以火𦶟之，使人举不能胜，辄烂手，与妲己为戏笑。
《魏末传》曰：优人欲使幼帝取大将军昭昌熨斗柄，帝不敢发。
《晋书》曰：韩康伯年数岁，母殷氏高时。时大寒，母方为作袴，令康伯捉熨斗而谓之曰："且着襦，靴芼作复袴。"康伯曰："火在斗中，而柄尚热。今既着襦，下亦当暖。"
又《张紊别传》曰：芜小时，母谓其寒，且作袴。芜曰："且作襦，如熨斗着火，柄亦热。"
《隋书》曰：尉迟迥及于邺，时李穆在并州。高祖虑其为迥所诱，遣使往布腹心。穆遽奉熨斗于高祖曰："愿以此熨安天下也。"高祖大悦。
《三辅故事》曰：董卓坏铜人十杖，为小钱、熨斗。
《淮南子》曰：糟丘生于象箸，炮烙始于热斗。(许慎曰：热斗，熨斗也。烂人手，遂作炮烙之刑也。)
《晋东宫旧事》曰：皇太子纳妃，有金涂熨斗三枚。
《魏武帝集》上胜所得顺帝赐物铜熨斗二枚。
○澡盘
魏武《上杂物疏》曰：御物有纯银盘，又有容五石铜澡盘也。
杜预《奏事》曰：澡盘、熨斗，民间要用。
《世说》曰：大将军王敦初尚主，如厕，还，有数十婢曳罗縠，擎金澡盘盛水，琉璃碗盛澡豆。因倒着水，调而饮之，谓是干饭，群婢莫不大笑也。
《述征记》云：长安逍遥宫门里有澡盘，面径丈二也。
《异苑》曰：中朝有人畜铜澡盘，旦夕恒鸣。张华曰："与洛锺宫商相谐，故声相应。"错鑢之，乃止。
傅玄《澡盘铭》曰：与其澡于水，宁澡于德。水之清，犹可秽也；德之兴，不可尘也。
○澡灌
《四王起事》曰：惠帝征成都，军败。帝渴，帐下赍五升铜灌，就民家取水，就灌饮之。
《齐书》曰：刘悛少与齐武款好。帝常至悛宅昼卧，觉，悛自奉金澡灌，授四升水以沃盥，因以与帝前后，所纳称此。
《东宫旧事》曰：皇太子初拜，有金涂澡灌一枚，青丝三合绳一枚，长二丈五尺。
又曰：皇太子纳妃，有金澡灌二枚。
《西域诸国志》曰：月支国有佛澡灌，授二升许。青石，名罗勒，色碧玉班白，授水无定，随其多少。
惠远法师《澡灌铭序》曰：得摩罗偷石澡灌一枚，故以创竖答之。
○伏虎
《周礼·天官》曰：玉府掌王之燕衣服，凡亵器。(郑司农云：亵器，净器，虎子也。)
《春秋后语》曰：智伯围赵襄子于晋阳，襄子大败智伯军，煞智伯，漆其头，以为饮器。(秽器，虎子也。)
《史记》曰：匈奴破月氏王，以其头为饮器。
《魏略》曰：苏则为侍中，旧侍中亲省起居，故俗因谓执虎子，始苏则同隐，茂后见，嘲之曰："仕宦不己执虎子。"
《录异传》曰：吴时嘉兴倪彦思，忽见鬼魅其家，能与人语，饮食如人，惟不见形。思乃延道士逐之，酒肴既设，道士便击鼓召请诸神。魅乃取伏虎于神坐，吹作角声，以乱音。顷，道士忽觉背中冷，惊起解衣，乃伏虎也。
马融《遗令》曰：穿中不得下铜虎，况它铜物。
