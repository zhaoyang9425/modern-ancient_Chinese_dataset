○冬上
《释名》曰：冬曰上天，其气上腾，与地绝也。故《月令》曰："天气上腾，地气下降。"
又曰：冬，终也，物终成也。
《说文》曰：冬，终也，尽也。字从攵，(古终字)。从仌。(古冰字。)
《书》曰：申命和叔，宅朔方，曰幽都，平在朔易，(北称朔，亦称方，则三方见矣。北称幽，则南方称明从可知也。都谓所聚也。易谓岁改易于此也。平，均；在，察。政以从天常。上总言羲和敬顺昊天，此分别仲叔，各有所掌也。)日短，星昴，以正仲冬，(日短，冬至之日也。昴，白虎中星。以七星并见，正冬之三节。)厥民奥，鸟兽氄毛。(奥，室也。民改岁入此室处，以避风寒，鸟兽皆生耎毛、细毛，以自温之。)
又曰：冬祁寒，小民亦惟曰怨咨。
《诗》曰：我有旨蓄，亦以御冬。
又曰：丰年之冬，必有积雪。
又曰：十月纳禾稼，黍稷穜稑，(上音童，下音陆。)禾麻菽麦。
又曰：二之日，凿冰冲冲。(冰盛水腹坚，命取冰于山林之中。冲冲，凿冰之音。二之日夏之十二月也。)
又曰：冬日烈烈，飘风发发。(笺云：烈烈犹栗烈也。发发，疾貌。言王为酷虐惨毒之政，如冬之日烈烈矣。)
又曰：坎其击鼓，宛丘之下。无冬无夏，植其鹭羽。(值，持也。鹥鸟之羽可认为翳。笺云：翳，舞者所持以指麾。)坎其击缶，宛丘之道。无冬无夏，值其鹭翿。(翿，亦翳也。)
《礼月令》曰：十月之节，日在房。(立冬为十月节。)昏虚中，晓张中，斗建亥位之初。其日壬癸，(壬癸属水。主冬。)其帝颛顼，其神玄冥，(昔颛顼氏以水德继天而王，故为冬帝。水正曰玄冥，故立冥为水神，佐颛顼于冬。)其虫介，(北方玄武，介虫之长，凡有甲之类，皆属于水，故日其虫介。介，甲也。)其音羽，(三分商去一，以生羽，数四十八，属水，以为最清物之象也。冬气和则羽声调，《乐记》曰：羽乱则危，其财匮。)律中应锺。(十月气至，则应锺之律应。应锺者，姑洗之所生，三分去一，管长四寸七分。)其味咸，其臭朽，(凡臭味咸朽者，皆属于水。)其祀行，祭先肾。(冬阴气盛寒于外，祀之于行，从辟除之类。行谓道也，祭先肾者，阴谓在下，肾亦在下，凡祀行俎，先进肾。)立冬之月，水始冰，后五日地始冻，后五日野鸡入大水为蜃。食黍与雁，(冬味之宜。)其器闳以掩。太史以先立冬三日谒于天子曰："某日立冬，盛德在水。"天子乃迎冬于北郊。(迎冬为祭黑帝叶光纪于北郊，以颛顼配坐，以玄冥恒星三辰七宿从祀。)可以筑城郭，造宫室，穿窦窖，修囷仓。(谓改筑城郭，创造宫室，修囷仓以备积贮。)天子始裘。(谓初衣寒衣。)
又曰：十月中气，日在尾，(小雪十月中气。)昏危中，晓翼中，斗建亥位之中。小雪之中，虹藏不见，后五日天气上腾，地气下降，后五日闭塞而成冬，谨关梁，塞蹊径。(蹊径谓山泽禽兽道。)
又曰：十一月之节，日在箕，(大雪为十一月之节。)昏营室中，晓轸中，斗建子位之初，律中黄锺。(十一月气至，则黄锺之律应。黄锺者，律之始也。管长九寸，其日其音其数并同孟冬。)大雪之日，鹖鸟不鸣，后五日虎始交，后五日荔挺出。十一月中气，日在南斗，(冬至为十一月中气。)昏东壁中，晓角中，斗建子位之中。冬至之日，蚯蚓结，后五日麋角解，后五日水泉动。是月也，祀昊天上帝于圆丘，(谓冬至日祀昊天上帝于圆丘，以高祖神尧皇帝配坐，以五方帝及日月星辰及内外星官等从祀于坛。)命有司祭马步，(谓仲冬祭马步于大泽，用刚日。)伐木取竹箭。(此时坚成，可伐取。)
又曰：十二月之节，日在南斗，(小寒为十二月之节。)昬奎中，晓亢中，斗建丑位之初，律中大吕。(十二月气至，则大吕之律应。大吕者，蕤宾之所生，三分益一，管长八寸四分，其日其音其数，并同孟冬。)小寒之日，雁北乡，后五日鹊始巢，后五日野雉始鸲。天子乃命将帅讲武习射角力，(讲武角力，校武士材力。所以备田猎之礼。)天子乃厉饰执弓挟矢以猎，(厉饰，谓衣戎服尚威武以猎。)修祭禽之礼。(谓所猎得禽兽以供礻昔祭。)
又曰：十二月中气，日在婺女，(大寒为十二月中气。)昏娄中，晓氐中，斗建丑位之中。大寒之日，鸡始乳，后五日鸷鸟厉疾，后五日水泽腹坚，天子亲往尝鱼，(时鱼洁美。)冰方盛，取而藏之。(《春秋传》曰：月在北陆而藏冰。)计耦耕，修耒耜，(寒气过，农事将兴。)出土牛以示农耕之早晚。(若立春在十二月望，则策牛人近前示其农早也。立春在十二月晦及正月朔，则策牛人当中示其农平也。立春近正月望，则策牛人近后，示其农晚也。)天子乃与公卿大夫共饬国典，论时令，以待来岁之宜。(《周官》建寅之月悬法于象魏，以示人四时之令皆以此为准。故以建丑之月与公卿先饬之。)命有司大傩旁磔，以送寒气。(大傩为岁终逐除阴疫，以送寒气。故《周官》命方相氏率百隶索室驱疫以逐之。旁谓磔犬于门，春磔九门，冬礼大，故遍磔于十二门，所以扶阳抑阴之义。犬属金，冬金尽春兴，春为木，故杀金以助木气。)
《礼》曰：季冬之月，命告人出五种，命农计耦耕，修耒耜，具田器。
又曰：是月也，日穷于次，月穷于纪，星回于天，数将几终，岁且更始，专其农人，无有所使。
又曰：孟冬之月，天子乃祈来年于天宗。注云：天宗，日月星辰也。
又曰：孟冬命有司循行积聚，无有不敛，坯城郭，戒门闾。
又曰：夫为人子之礼，冬温夏清。
又曰：冬之为言中也。中者，藏也。
又曰：国子春夏教诗书，秋冬学羽籥。
又曰：儒有居处齐庄，其坐起恭敬，言必诚信，行必笃敬。道途不争险易之利，冬夏不争阴阳之和。
又曰：昔者先王未有宫室，冬则居营窟，夏则居橧巢。
《大戴礼》曰：季冬听狱论刑者，所以正法。
又曰：方冬三月，草木落，庶虞藏，五谷必入于仓，于时有事蒸于皇祖考，息国老六人，以成冬事。
又曰：司空司冬，以制度制地事，准揆山林，规表衍沃，畜水行，表灌浸，以节四时之事。理地远近，以任民力，以节民食。
又曰：古者，天子常以季冬考德，以观治乱。德盛者，治也，德不盛者，乱也。德盛者，得之也，德不盛者，失之也。
《周礼》曰：小司寇：孟冬祀司民，献民数于王，王拜受之，以图国用而进退之。(司民星谓轩辕角也。)
又曰：凌人掌冰，正岁十有二月斩冰，三其凌。(正岁，季冬火星中；大寒，冰方盛之时。《春秋传》曰火星中而寒暑退。凌，冰室也。三之者为消释度也。三其凌，三倍其冰。)
又曰：占梦职，季冬聘王梦，献吉梦于王，王拜而受之。(聘，问也。梦者事之祥，凶吉之占在日月星辰。季冬日穷于纪星回于天，数将几终。于是发弊而问焉，若休庆之云耳。献群臣之吉梦于王归美焉。《诗》云，牧人乃梦，众维鱼矣，旐维旟矣。此所献吉凶。)
又曰：天府掌季冬陈玉，以贞来岁之美恶。郑玄注曰：问事之正曰贞，问岁美恶，谓问于龟。
又曰：大吕，丑之气，十二月建丑，而辰在玄枵。
又曰：冬官，其属六十，掌邦事。
又曰：以玉作六器，以礼天地四方。以玄璜礼北方。(注曰，礼，北方谓黑精之帝，颛顼玄冥配食焉。半璧曰璜，象冬闭藏地上无物，惟天半见。)
又曰：冬见曰遇。(遇者偶也。义取不期而偶至，大行人云，冬遇以协诸侯之虑。)
《传》曰：公叔、定叔出奔卫，三年而复之。曰："不可使共叔无后。"使以十月入。曰，良月也，就盈数焉。
《传》曰：酆舒问于贾季曰："赵衰、赵盾孰贤？"对曰："赵衰冬日之日，赵盾夏日之日。"(冬日可爱，夏日可畏。)
《尔雅》曰：冬为上天。(言时无事，在上临下。孙炎曰：冬天藏物，物伏于下，天清于上。)
又曰：冬为玄英。(气黑而清英。)
又曰：冬为安宁。(四时之别名。《尸子》以为太平祥风名。)
又曰：冬猎为狩。(狩，守也。冬物毕成，围守取，无简择。)
《易通卦验》曰：大雪，鱼负冰。郑玄曰：鱼负冰，上近冰也。
《易通统图》曰：日冬行北方黑道，曰北陆。
京房《易》曰：冬至坎王，广莫风用事，人君决大刑，断狱讼，缮宫殿。
《尚书大传》曰：殷以季冬为正月。
又曰：周以仲冬为正月。
又曰：北方者，何也？伏方也。伏方也者，万物之方伏。物之方伏，则何以为之冬？冬者，中也。中也者，物方藏于中也。故曰北方冬也。阳盛则吁荼万物而养之外也，阴盛则呼吸万物而藏之内也。(吁荼气出而温，呼吸气入则寒。温则生，寒则杀也。)故曰，呼吸也者，阴阳之交接，万物之始终。
《尚书大传》曰：冬者，昴昏中，可以收敛，盖藏，田猎，断伐，当告乎天子，而天子赋之民。故天子南面而视四星之中，知民之缓急；急则不赋籍，不举力役。(籍，公家之常徭。)故曰"敬授民时"，此之谓也。
又曰：辩在朔易，日短，朔始也。
《传》曰：天子以冬命三公，谨盖藏，闭门闾，固封境，入山泽田猎，以顺天道，以佐冬固藏也。
《诗含神雾》曰：魏地处季冬之位，土地平夷。
又曰：唐地处孟冬之位，得常山太岳之风，音中羽，其地硗确(上苦交切，下苦角切。)而收，故其民俭而好畜，此唐尧之所起。
《三礼义宗》曰：冬日壬癸者，壬，任也，癸，揆也，言万物更任生于黄泉，皆有法度也。
又曰：十二月小寒为节者，亦形于大寒，故谓之小，言时寒气犹未是极也。大寒为中者，上形于小，故谓之大。自十一月一阳爻初起，至此始彻，阴气出地方尽，寒气并在上，寒气之逆极，故谓大寒也。
《逸礼》曰：冬则衣黑衣，佩玄玉，乘玄辂，驾铁骊，载玄旗，以迎冬于北郊。其祭先豕，居明堂后庙，启北户。
《春秋繁露》曰：冬气衰，故藏。
又曰：木有变春凋冬荣，此徭役众，赋敛重也。
《春秋考异邮》曰：冬风曰广莫风。
《春秋感精符》曰：天统。十一月建子，天始施之端也。谓之天统者，周以为正。《汉书》记律，黄钟为天统。
《史记》曰：汉高祖既定天下，叔孙通定朝仪。群臣朝，十月仪于长乐宫，执戟尊卑次序，诸侯王以下莫不震恐。帝曰："吾乃今日知为皇帝之贵也。"
《前汉书》曰：魏相上书曰："北方之神颛顼，乘坎执权司冬。"(张晏曰：水为智，智者谋，谋为重，故为权。)
又曰：东方朔上书云："臣朔年十三，读书三冬，文史足用。"
又曰：冬，民既入，妇人同巷相从夜绩。女工一月得四十五日必相从者，所以省费燎火，同巧拙而合习俗也。
又曰：龚遂为渤海太守，劝民冬益收果实菱芡，民皆赖之。
《续汉书》曰：严延年，字次卿，为河内太守，冬月传属县囚会府下，流血数里，河南号为屠伯。
又曰：宋均为九江守，五日一听事，冬以日中，夏以平旦。
《后汉书律历志》曰：日行北陆谓之冬。
又曰：季冬之月，星回岁终，阴阳以交，劳农大腊，先腊一日大傩，谓之逐疫。(《汉旧仪》曰：颛顼有三子而去为疫鬼，一居江水是为虎，一居苦水为罔虺蜮，一居人宫室区隅，善惊小儿。《月令章句》曰，日行北方之宿，北方大阴，恐为所抑，故命有司大傩，所以扶阳抑阴也。卢植注《礼记》曰，所以逐衰而迎新也。)
又曰：是月也，立土牛六头于国都郡县城外丑地，送大寒。(《月令章句》曰：是月之会建丑，丑牛寒将极，故出其物类形象，以示送达之，且以升阳也。)
《后汉书》曰：锺离意辟大司徒侯霸掾，诏令部送徒诣河内，时冬寒，徒病不能行，路过弘农，辄移属县使作徒衣，县不得已与之，上书言状，意亦具以闻。光武得奏以见霸，曰："君所使掾，何乃仁于用心，诚良吏也。"
又曰：汝南旧俗，十月飨会，百里内县皆赍牛酒，到府宴饮。
又曰：段颎《对桓帝讨先零、东羌术略》曰：三冬两夏，足以破之。
又《东观汉记》曰：黄香父兄，举孝廉，为郡五官，贫无奴仆，香身执勤苦，冬无袴袴，而亲极滋味。
《魏略》曰：颜斐，字文林，为京兆尹，课民当输租时，车各因便致薪两束，为冬寒冰炙笔砚，风化大行。
又曰：贾逵世为著姓，少孤贫，冬常无袴。
又曰：吉茂，字叔畅，从少至长，冬则披裘，夏则短褐，臣役妻子，室如悬磬。
又曰：邴原就师学，一冬讲《孝经》《论语》，自在龆龀有异。及长，金玉其行。
又曰：董遇好学，人从学，遇不肯教。曰：当先读书百遍而义自见。从者云：苦难得暇日。遇曰：当以三余：冬，岁之余；夜，日之余；雨，时之余。
《吴志》曰：左台御史孟宗有孝道，母性嗜笋。及母亡，冬节至，宗入林哀泣而笋生，得以供祭祀。
《晋书》曰：王敦素惮周𫖮，每见辄面热，虽复冬月，扇面不得休。
又曰：吴隐之冬月无被，常盖衣披絮，勤苦同于贫庶。(隐之时为牧守。)
又曰：公孙凤，字子鸾，隐昌黎之九城山，冬夜草布，寝处山林，弹琴吟咏，陶然自得。
又曰：刘殷母王氏，盛冬思堇而不言，食不饱者一旬矣。殷怪而问之，母言其故。殷时年九岁，乃于泽中恸哭，声不绝者半日，于是忽若有人云，止声。殷收泪视地，便有堇生焉，因得斛余而归。
《宋书》曰：朱百年与孔觊友善，百年家室素贫，母以冬月亡，衣并无絮，自此不衣绵帛。尝寒时就觊宿，衣悉夹布，饮酒眠，觊以卧具覆之，百年不觉也。既觉，引卧具去体，谓觊曰：绵定奇温。因流涕悲恸，觊亦为之感伤也。
《齐书》曰：沈瑀为扬州从事，湖熟县方山埭高峻，冬月公私行旅以为艰。明帝使瑀循行，乃开四港，断行客就作，三日便办。
又曰：齐孝子王虚之庭中杨梅树，隆冬三实，又每夜所居白光如烛，墓左树柰，一冬再实。时人咸以为孝感所致。
梁安城王秀为郢州刺史，务行德义，每冬月，常作袴襦，以赐贫冻者。
又任昉素清贫，卒后，其子西华冬月著葛帔练裙。道逢平原刘孝标，泫然矜之，谓曰："我当为卿作计。"乃著《广绝交论》，以讥其旧交也。
《吴越春秋》曰：越王念复吴怨非一旦也，苦身劳心，夜以接日，目卧则攻之以蓼，足寒则渍之以水，冬则抱冰。
《韩诗外传》曰：冬不浴，非恶水，清有余也。
《穆天子传》曰：季冬甲戌，天子冬游，饮于留祁，射于丽虎，读书于藜丘。(君举必书也。藜音犁。)西王母献酒于天子，奏广乐，天子遗其灵鼓，乃化为黄蛇。(《周礼》曰，灵鼓四面。《洪范》以为鼓妖。)
嵇康《高士传》曰：善卷，古之贤人也。舜以天下让之。善卷曰："予立宇宙之中，冬则衣皮毛，夏则衣𫄨葛，何以天下为哉？"
《汝南先贤传》曰：周举为并州刺史，太原一郡旧俗以介子推焚骨，有龙忌之禁，至其亡月，咸言神灵不乐举火。由是土人每至冬中辄一月寒食，莫敢烟爨，老少不堪，岁多死者。举既到，乃作吊书，以置子推之庙，言盛冬止火，残损人命，非贤者之意，以宣示愚民，使还温食。于是众惑稍解，风俗颇革。
《列士传》曰：孟尝君食客三千人，齐市有乞食冯谖，经冬无袴，面有饥色。
皇甫谧《高士传》曰：焦先，字孝然，冬夏不着衣，卧不设席。
《祢衡别传》曰：十月朝黄祖于艨冲舟上，会设黍臛，衡年少在坐，黍臛至，先自饱，食毕，抟弄戏掷，其轻慢如此。
《列仙传》曰：丁次都不知何许人，为辽东丁氏作人，丁氏尝置葵，问曰："冬何有葵？"云从日南买来
《神仙传》曰：王仲都，汉中人，少修道术。元帝时常以隆冬单衣载驷马车于上林昆明池，环冰而驰，御者狐裘犹寒振欲死，而都无变色，背上蒸气休休然。(休休，气盛貌。)
师觉《孝子传》曰：王祥少有德行，早失母，后母憎而谮之，祥孝弥谨。盛寒河水坚冰，网罟不施，母欲得生鱼，祥解褐扣冰求之，忽冰小开，有双鱼出游，祥垂纶而获之。时人谓之至孝所致也。
(宗)宋躬《孝子传》曰：何子平事母至孝，母丧，年六十，有孺子之慕，夏避清凉，冬不衣絮。
盛弘之《荆州记》曰：宜都银山有风穴，大数尺，名风井，夏则风出，冬则风入。樵人有冬过者，置笠穴口，风吸之，经日还长阳溪而得笠。
