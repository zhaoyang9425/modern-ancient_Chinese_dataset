○诸王下
《魏志》曰：邓哀王冲，字苍舒。少聪察岐嶷，生五六岁，智慧所及，有若成人之智。孙权曾致巨象，太祖欲知其斤重，访之群下，咸莫能出其理。冲曰："置象大舡之上，而刻其水痕所至，称物以载之，则校可知矣。"太祖大悦。时军国多事，用刑严重。太祖马鞍在库，而为鼠所啮，库吏惧必死，欲面缚首罪，犹惧不免。冲谓曰："待三日，然后自归。"冲于是以刃穿单衣，如鼠啮者，谬为失意，貌有愁色。太祖问之，冲对曰："世俗以为鼠啮衣者，其主不吉。今单衣见啮，是以忧戚。"太祖曰："此妄言耳，无所苦也。"俄而库吏以啮鞍闻，太祖笑曰："儿衣在侧尚啮，况鞍悬柱乎？"一无所问。冲仁爱识达，皆此类也。太祖数对群臣称述，有欲传后意。年十三，病卒，太祖亲为请命。及亡，哀甚。文帝宽慰太祖，太祖曰："此我之不幸，而汝曹之幸也。"
又曰：中山王衮，建安二十一年，封平乡侯。少好学，年十馀岁能属文。每读书，文学左右常恐以精力为病，数谏止之。然性所乐，不能废也。
又曰：乐陵王茂，性傲狠，少无宠于太祖。及文帝世，又独不王。太和元年，徙封聊城公，其年为王。诏曰："昔象之为虐至甚，而舜犹侯之有庳。近汉氏淮南、阜陵，皆为乱臣逆子而锡土。有虞建之于上古，文、明帝行之于前代，斯皆敦叙亲亲之厚义也。聊城公茂，少不闲礼教，长不务善道。先帝以为古之立诸侯也，皆命贤者，故姬姓有未必侯者，是以独不王茂。太皇太后数以为言。如闻茂顷来少知悔昔之非。今封茂为聊城王，以慰太皇太后下流下之念。"
又曰：任城威王彰，字子文。少善射御，膂力过人，手格猛兽，不避险阻。数从征伐，志意慷慨。太祖常抑之，曰："汝不念读书慕圣道，而好乘汗马击剑，此一夫之用，何足贵也！"或谏彰读书，彰谓左右曰："大丈夫一为卫、霍，将十万骑，驰沙漠，驱戎狄，立功建号耳，何能为博士耶？"
又曰：陈思王植，字子建。年十馀岁，读诵《诗》、《论》及辞赋数十万言，善属文。太祖尝视其文，谓植曰："汝倩人耳。"植跪曰："言出为论，下笔成章，顾当面试，奈何倩人？"时邺铜雀台新成，太祖悉将诸子登台，使各为赋。植援笔立成，可观，太祖甚异之。性简易，不治威仪，舆马服饰，不尚华丽。每进见难问，应声而对，特见宠爱。
《蜀志》曰：鲁王永，字公初。永憎宦人黄皓，皓既信任用事，构永于后主，稍疏外永，至不得朝见者十馀年。
《吴书》曰：南阳王和，字子孝。被谴之长沙，行过芜湖，有鹊巢于帆樯，故官僚闻之皆忧惨，以为樯非久安之象。或言《鹊巢》之诗有"积行累功，以致爵位"之言，今王至德茂行，当复国，傥神灵以此告寤人意乎！
《吴志》曰：鲁王霸，字子威，和同母弟也。和为太子，霸为鲁王，宠爱崇特，与和无殊。顷之，和、霸不穆之声闻于权耳，权禁断往来，假以精学。
又曰：齐王奋，字子扬。居武昌。权薨，太傅诸葛恪不欲诸王处江滨兵马之地，徙奋于豫章。奋怒，不从命，又数越法度。恪上笺谏曰："帝王之尊，与天同位，是以家天下，臣父兄。大王宜上惟太伯顺父之志，中念河间献王、东海王强恭敬之节，下当存抑骄恣荒乱以为警戒。"
《晋书》曰：安平献王孚，世祖受禅，为太宰。一门三世，同时十人封王，二人世子。父子位极人臣，子孙咸居大官，出则旌旗节钺，入则貂蝉衮冕，自公族之宠未始有也。享年九十，然而夙夜滋恭，恒有履冰之惧。
又曰：安平王孚，武帝以孚明德属尊，当宣化树教，为群后作则，遂备置官属焉。又以孚内有亲戚，外有交游，惠下之费，而经用不丰，奉绢二千匹。及元会，诏孚舆车上殿，帝于阶迎拜。既坐，帝亲奉觞上寿，如家人礼。帝每拜，孚跪而止之。又给以云母辇、青盖车。孚虽见尊宠，不以为荣，常有忧色。
又曰：安平献王孚，性通和，以贞白自立，未尝有怨于人。陈留殷武有名于海内，尝罹罪谴，孚往省之，遂与同处分食，谈者称焉。
又曰：平原王干，字子良，宣帝子。太始元年，封平原王，邑一千三百户。四年，给鼓吹、驸马二匹，使服侍中之服。干不治国事，虽有爵禄，若不在身，所得俸秩，皆露积腐烂。齐王冏为长沙王乂所杀，干哭之哀，谓左右曰："宗室转衰，唯此儿最可，而复害之，从今殆矣！"
又曰：文帝崩，齐王攸率礼过哀，上以攸至孝毁甚。二年五月，文明皇太后亲临省攸，攸瘠尘墨，貌不可识，太后留攸慰抚，旬日还中。诏勉攸曰："若万一加以他疾，将复如何？宜远虑深思，不可专守一意，以陷于不孝。若复不从往言，当遣人监守饮食。"
又曰：武帝子乂，字仕庆。封长沙王。性果厉，有威断。初入洛，谓成都王曰："天下，先帝之业，王宜维之。"时齐王冏已至，闻义言者皆惮之。
又曰：成都王颖，字章度，武帝子。拜屯骑校尉，加散骑常侍。形状美而神明，少乃不知书。
又曰：梁孝王肜，宣帝子。拜大将军，领西戎校尉。因大会，语王铨曰："我从兄为尚书令，不能啖大脔。"铨知肜求为尚书令，答曰："下邳王为令，与天下共嚼啖大脔，故难公在此独嚼。"肜曰："长安大脔谁耶？"铨答："卢播是。"肜曰："是吾家吏，隐忍之耳。"铨曰："天下皆王家吏，王法可不复行之耶？"
又曰：齐王攸好学不倦，借人书，皆为治护。时迭有水旱，则出租秩，加贱以赈国人，须丰年乃收入本直。太康三年，诏：齐王攸当出方岳，遂抚其国，加都督青州，增封济南郡，备物典策，设轩悬之乐、六佾之舞，赐黄钺朝车乘舆之副。
《晋阳秋》曰：齐王冏辅政，士以牛酒郊劳，平原王干独赍百钱于怀贺之。
《晋中兴书》曰：谯王丞镇湘州，至武昌，释军备见王敦。敦因宴集，谓丞曰："大王雅素佳士，非将御才也。"丞曰："公未尽耳，安知铅刀不能一割！"丞以敦欲测其情，故发此言。敦果谓钱凤曰："彼不知惧而学壮语，此之不武，何能为。"听丞之镇。
又曰：武陵威王晞为桓温所收。忠敬王，少子也，被废后。新安王遵初封新宁王，年十二，受拜流涕，哀感左右。将军桓伊尝造遵，遵恕门人曰："何通桓氏？"门人曰："桓伊与桓温疏宗，相见无嫌。"遵曰："我闻人姓木边，便欲杀之，况诸桓乎！"由是少称聪察。及长，辄凡退，无复名望。
《晋百官表》曰：王，古号也，夏、殷、周称王，金玺龟钮，𫄸朱绶，五时朝服，远游冠，佩山玄玉。
沈约《宋书》曰：彭城王义康，性好吏职，锐意文案，纠剔是非。凡所陈奏，入无不可，方伯并委义康授用，由是朝野辐辏，势倾天下。义康亦自强不息，无有懈倦。
又曰：南郡王义宣为荆州刺史。白晳，美须眉，长七尺五寸，腰带十围，多畜嫔媵，后房千馀，尼媪数百，男女四十人。崇饰绮丽，费用殷广。
又曰：江夏王义恭，性嗜不恒，与时移变，自始至终，屡迁第宅。与人游款，意好亦多不终。而奢侈无度，不爱财宝。前废帝狂悖无道，义恭、元景等谋欲废立。永光元年八月，废帝亲率羽林兵于第害之，并其四子，时年五十三。断折义恭支体，分裂肠胃，挑取眼睛，以蜜渍之，谓之为鬼目粽。
又曰：衡阳王义季为荆州刺史。先是临川王义庆在任，巴蜀乱扰，师旅应接，府库空虚。义季躬行节俭，蓄财省用，数年间，还复充实。队主续丰母老家贫，无以充养，遂断不食肉。义季哀其志，给丰每月白米二斛、钱一千，并制丰啖肉。义季素拙书，上听使馀人书启事，唯自署名而已。二十一年，征为都督南徐兖徐青冀幽六州诸军事、南兖州刺史。登舟之日，帷帐器服，诸应随刺史者，悉留之，荆楚以为美谈。
又曰：桂阳王休范进位司空。休范素凡讷，少知解，不为诸兄所齿遇。太宗常指左右人谓王景文曰："休范人才不及此，以我弟故，生使富贵。释氏愿生王家，良有以也。"
又曰：建平宣简王宏，字休度，文帝第七子也。少而闲素，笃好文籍。太祖宠爱殊常，为立第鸡笼山，尽山水之美。建平国，高他国一阶。
又曰：晋平王休祐，贪淫，好财色。在荆州列所营财货。以短钱一百赋民，田登，求白米一斛，皆令彻白，若折者，悉简。籴此米升一百。至时又不受米，平米责钱。凡诸求，皆如此。
萧子显《齐书》曰：竟陵王子良，字云英。少尚礼才好士，居不疑之地，倾意宾客，天下才学皆游集焉。
《后魏书》曰：河南王平原拜齐州刺史，善于怀抚，边民归附者千有馀家。时岁频不登，齐民饥馑，平原以私米三千馀斛为粥，以全民命。北州戍卒一千馀人，还者皆给路粮。百姓咸称咏之。州民韩凝之等千馀人诣阙讼之，高祖览而嘉叹。
又曰：任城王澄，字道镜。少好学。文明太后引见，诫励之，顾谓中书令李冲曰："此儿风神秀发，德音闲婉，当为宗室领袖。"后为中书令，改授尚书。萧颐使庾荜来朝，荜见澄音韵遒雅，风仪秀逸，谓主客郎张彝曰："往魏任城以武见称，今魏任城乃以文见美也。"
又曰：安定王休，少而聪慧，治断有称。车驾南伐，领大司马。高祖亲行军，遇休以三盗人徇于军，将斩之，有诏赦之。休执曰："陛下新御六师，跋涉野次，军行始尔，已有奸切，如其不斩，何以息盗，请必行刑，以肃奸匿。"诏曰："大司马执宪，诚应如是，但因缘会，朕闻王者之体，亦应有非常之泽，虽违军法，可特原之。"休乃奉诏。高祖谓司徒冯诞曰："大司马严而秉法，诸君不可不慎。"于是六军肃然。
又曰：永昌王健，姿貌魁壮，善弓马，达兵法，所征战常有大功。才艺比陈留桓王，而智略过人。
又曰：临淮王彧，字文若。少有才学，时誉甚美。侍中崔光见彧，退而谓人曰："黑头三公，当此人也。"琅琊王诵，有名人也，见之未尝不心醉忘疲。
又曰：东平王匡，字建扶。性耿介，有气节。高祖器之，谓曰："叔父必能仪刑社稷，匡辅朕躬，今可改名为匡。"世宗即位，时茹皓始有宠，百寮微惮之。世宗曾于山陵还，诏匡陪乘，又命皓登车。皓褰裳将上，匡谏止，世宗推之令下。当时壮其忠謇。
又曰：广陵王羽，字叔翻。少而聪慧，有断狱之称，领廷尉。高宗幸羽第，与诸弟言曰："朕昨亲受民讼，始知广陵之明了。"咸阳王禧对曰："臣年为广陵兄，明为广陵弟。"高祖曰："我为汝兄，汝为羽昆，汝复何恨。"
又曰：彭城王勰，字产和。少而岐嶷，姿性不群。勰生而母潘氏卒。及有所知，启求追服，文明太后不许，乃毁瘠三年，不参吉庆。高祖大奇之。敏而耽学，不舍昼夜，博综经史，雅好属文。从征沔北，破新野、南阳。高祖令勰为露布，勰辞曰："臣闻露布者，布于四海，露之耳目，必须威示天下。以臣小才，岂是大用。"高祖曰："但可为之。"及就，尤类帝文，有不见者，咸谓御笔。高祖曰："汝所为者，人谓吾制，非兄则弟，谁能辩之。"
《北史》《齐书》曰：安德王延宗，文襄第五子。母陈氏，广宁王伎也。延宗幼为文宣所养，年十二，犹骑置腹上，令溺已齐中。抱之曰："可怜，止有此一个。"问欲作何王，对曰："欲冲天王。"文宣问杨愔，愔曰："天下无此郡名，愿使安于德。"于是封安德焉。
《隋书》曰：杨雄，高祖族子也。初封清漳王。仁寿初，高祖曰："清漳之名，未允声望。"命职方进地图，上指安德郡以示群臣曰："此号足为名德相称。"于是改封安德王。
《唐书》曰：纪王慎为贝州刺史。慎少好学，长于文吏，皇族中与齐王贞齐名，时人号为纪、越。
贾谊《书》曰：高皇帝分天下以封有功之臣，反者如猬毛而起，高皇帝以为不可，是故去不义诸侯，空其国，择良日，立诸子洛阳上东门之外，诸子毕王而天下乃安。
蔡邕《独断》曰：汉制皇子封为王，其实诸侯也。周末诸侯，或称王故以王号加之，总名诸侯，法律家皆曰列侯。天子大社，以五色土为坛。皇子封为王者，受天子太社之土，以所封之方色，东方受青，南方受赤，他以其方色。借以白茅，归国以立社稷，谓之茅土。
○王妃
《史记》曰：赵王友以诸吕女为后，弗爱，爱他姬。诸吕女妒怒，谗之太后，诬以罪。太后怒，以故召赵王。赵王至，置邸，不见，命卫士围收之，弗与食。赵王饿，乃歌曰："诸吕用事兮刘氏危，迫胁王侯兮强授我妃。我妃既妒兮诬我以恶，谗女乱国兮上曾不寤。"
《续汉书》曰：乐安陈夫人，孝质皇帝母也。家本魏郡，少以伎入孝王家，得幸，生质帝。梁冀欲专国权，令帝母不得至京都。又帝短祚，是以外家无他宠。帝拜夫人为王妃。
范晔《后汉书》曰：董卓置弘农王于阁上，使郎中令李儒进鸩。王乃与妻唐姬及宫人别，坐者皆歔欷。王谓姬曰："卿王者妃，势不复为吏民妻。自爱，从此长辞！"遂饮药而死，时年十八。唐姬，颍川人也。王薨，归乡里。父欲嫁之，姬誓不许。及李傕破长安，遣兵抄关东，略得姬。傕因欲妻之，不听，而终不自名。尚书贾诩知之，以状白献帝。帝闻感怆，乃下诏迎姬，置园中，使侍中持节拜为弘农王妃。
《魏志》曰：中山恭王衮得病，诏遣太医视疾。又遣太妃、沛王林并就省疾。
又曰：彭城王据，建安十六年，封范阳侯。以环太妃彭城人，徙封彭城。
《吴志》曰：吴主孙权谢夫人，会稽山阴人也。父煚。权聘以为妃，爱幸有宠。后权纳姑孙徐氏，欲令谢下之，不肯，由是失志，早卒。
又曰：吴王孙权徐夫人，吴郡富春人也。祖父真，与权父坚相亲，坚以妹妻真，生琨。琨生夫人，初适同郡陆尚。尚卒，权为讨虏将军在吴，娉以为妃，后母养子登。后权迁移，以夫人妒忌，废处吴。积十余年，寻卒。
臧荣绪《晋书》：贾充前妻李氏生二女荃、濬。禁锢解，荃等屡请充迎其母，而父不判。充当镇关中，屯军城西，为供帐，受百官饯。荃、濬遂突出于坐中，叩头流血，诉充并陈说群客以母应还之意。荃是齐献王之妃，众宾皆惊起散出。充甚愧愕。
《晋中兴书》曰：海西李皇后庾氏，字道怜，司空冰女也。初为海西王妃，海西即位，拜为皇后。泰和元年，崩，葬敬平陵。海西公夫人无子。
又曰：简文皇后王氏，字兰姬。后以冠族，太宗纳焉。初为会稽王妃，生子道生，为世子。并失太宗意，后及道生俱被幽废，以忧薨。烈宗践祚，追尊曰顺皇后。
又曰：中宗母太妃夏侯氏，字光姬，一字铜镮。太妃为恭王妃，生中宗。王薨，中宗嗣立，称王太妃。永嘉元年，薨，还葬琅琊。
又曰：元敬皇后虞氏，字孟母，济阳外黄人。中宗之为王，纳后为妃。永嘉六年，薨。
又曰：康献皇后褚氏，字蒜，大傅裒之女也。后以名家，入为琅琊王妃。生孝穆皇帝。
萧子显《齐书》曰：隋郡王子隆，字云兴。娶尚书令王俭女为妃。上以子隆能属文，谓俭曰："我家东阿重出，实为皇家蕃屏。"
《后魏书》曰：元匡为太宗正卿、河南邑中正，奏"亲王及始蕃、二王蕃妻悉有妃号，而三蕃已下皆谓妻，上不得同为妃名，而下不如五品已上有命妇之号，窃以为疑。"诏曰："夫贵于朝，妻荣于室，妇人无定，升降从夫。三蕃既启王封，妃名亦同等。妻者，齐也，理于纪齐，可从妃例。"自是三蕃王妻名号始定。
又曰：阳平王显，诏曰："显所生亲李，诞育懿胤，仪形蕃国，母缘子贵，义著《春秋》。可授阳平王太妃，以申典例。"
