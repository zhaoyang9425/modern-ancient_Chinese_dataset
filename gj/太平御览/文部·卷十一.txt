○论
李充《翰林论》曰：研核名理而论难生焉。论贵于允理，不求支离。若嵇康之论，成文美矣。
《文心雕龙》曰：论者，伦理无爽，则圣意不坠。昔仲尼微言，门人追记，故仰其经目，称为《论语》；盖群论立名，始于兹矣。论者，弥纶群言而研精一理也。是以庄周齐物，以论为名；不韦《春秋》，六论昭别。至如石渠论艺，白虎讲聚，述圣通经，论家之政体也。及班彪《王命》，严左《三将》，敷述昭情，善入史体。魏之初霸，术兼名法，传嘏、王粲，校练名理。迄至正始，务欲守文，而何晏之徒，始盛玄论。于是聃、周当路，与尼父争涂矣。详观兰石之《才性》，仲宣之《去伐》，叔夜之《辨声》，太初之《本玄》，辅嗣之《两例》，平叔之《二论》，并师心独见，锋颖精密，盖论之英也。至乃李康《运命》，同《论衡》而过之；陆机辨亡，效《过秦》而不及：然亦其美矣！原夫论之为体，所以辨正然否，穷于有数，追于无形，钻坚求通，钩深取极，乃百虑之筌蹄，万事之权衡也。故其义贵圆通，词忌枝碎也。必使心与理合，弥缝莫见其隙；词共心密，敌人不知所乘：斯其要也。是以论譬析薪，贵能破理，斤利者，越理而横断，词辨者，反义而取通：览文虽巧，而检迹知妄。惟君子能通天下之志，安可以曲论哉？
《汉书》曰：班彪遭王莽乱，避地陇右。时隗嚣据陇右。嚣问彪曰："往者周亡，战国并争，天下分裂。意者纵横之事，复起于今乎？将承运迭兴，在一人也？愿先生论之。"彪既感嚣言，又愍狂狡之不息，乃著《王命论》以救其时难。
《后汉书》曰：王符耿介，不同于俗，困而愤恚，著书以讥当时。不欲彰名，号曰《潜夫论》。
又曰：仲长统字公理。每论古今世俗行事，恒发愤叹息。因著论，名曰《昌言》。
《晋书·裴頠传》曰：頠深患时俗放荡，不尊儒术。何晏、阮籍素有重名于世，口谈浮虚，不遵礼法，尸禄耽宠，仕不事事；至王衍之徒，声誉大盛，位高势重，不以物务自婴，遂相放效，风教陵迟。乃著《崇有之论》，以释其蔽。
又《范乔传》：光禄大夫李铨，尝论扬雄才学优于刘向。乔以为立一代之书，正群籍之篇，使雄当之，故非所长。遂著《扬刘优劣论》。
又曰：董养字仲道，陈留浚仪人也。泰始初，到洛下，不干荣禄。及杨后废，养因游太学，升堂叹曰："建斯堂也，将何为乎？每见国家赦书，谋反大逆皆赦，至于杀祖父母、父母不赦者，以为王法所不容也。奈何公卿处议，文饰礼典，以至此乎！天人之理既灭，大乱作矣。"因著《无化论》以非之。
又曰：鲁褒字元道。元康之后，纲纪大坏。褒伤时贪鄙，乃隐姓名，著《钱神论》。其略曰："市井便易，不患耗折；亲之如兄，字曰孔方；失之则贫弱，得之则富昌；无翼而飞，无足而走，解严毅之颜，开难发之口。钱多者处前，钱少者居后。京邑衣冠，疲劳讲肆，厌闻清谈，对之睡寐。见我家兄，莫不惊视。"又成公绥亦著《钱神论》。
《梁书》曰：范缜字子真，南阳舞阴人也。齐竟陵王子良盛招宾客，缜预焉。子良精信释教，而缜不信因果，著《神灭论》以明之。子良集僧难之而不能屈。王筠难缜曰："呜呼！范子，曾不知其先祖神灵所在。"缜答曰："呜呼！王子，知其先祖神灵所在，而不能杀身以从之。"
又曰：刘峻见任昉诸子西华等兄弟流离不能自振，平生旧交，莫有收恤。西华冬月葛帔练衣，路逢峻。峻泫然矜之，乃广朱公叔《绝交论》。到溉见其书抵之于地，终身为恨。
《后周书》曰：时人论文体者，有古今之异。虬又以为时有今古，非文有今古，乃为《文质论》。
《隋书》曰：开皇之末，国家殷盛，朝野皆以辽东为意。刘炫以为辽东不可伐，作《抚夷论》以讽焉。当时莫有悟者。及大业之年，三征不克，炫言方验。
《典论》曰：余观贾谊《过秦论》，发周秦之得失，通古今之滞义，洽以三代之风，润以圣人之化，斯可谓作者矣。
《抱朴子》曰：洪造《穹天论》云：天形穹隆，如笠冒地，若谓天北方远者，视北方星宜细于三方矣。
《语林》曰：宋岱为青州刺史，著《无鬼论》，甚精，莫能屈。后有书生诣岱，谈论次及《无鬼论》，书生乃拂衣而去，曰："君绝我辈血食二十馀年，以君有青牛髯奴，所以未得相困。今奴已死，可得相制矣。"言终而去。明日岱亡。
又《幽明录》曰：阮瞻亦著《无鬼论》。俄而鬼见而瞻死。
○议
《说文》曰：议，语也。
又曰：论，难也。
《周易·节卦》曰：君子以制度数，议德行。
《文心雕龙》曰：周爰咨谋，是谓为议。议之言宜，审事宜也。《易》之《节卦》："君子以制度数，议德行。"《周书》曰："议事以制，政乃弗迷。"议贵节制，经典之体也。昔管仲称轩辕有明台之议，则其来远矣。洪水之难，尧咨四岳；百揆之举，舜畴五臣；三代所兴，询及刍荛；春秋释宋，鲁桓预议。及赵灵胡服，而季父争论；商鞅变法，而甘龙交辩：虽宪章无算，而同异足观。迄至有汉，始立驳议。驳者，杂也。议不纯，故曰驳也。自两汉之明，楷式昭备，蔼蔼多士，发言盈庭。若贾谊之遍代诸生，可谓捷于议矣。至如主父之驳挟弓，安国之辨匈奴，贾捐陈于朱崖，刘歆辨于祖宗，虽质文不同，得事要矣。若乃张敏之断轻侮，郭躬之议擅诛，程晓之驳校事，司马芸之议货钱，何曾蠲出女之科，秦秀定贾充之谥，事实允当，可谓达议体矣。汉世善驳，则应劭为首；晋代能议，则傅咸为宗。然仲援博古，铨贯以叙；长虞识治，而属辞枝繁。及陆机断议，亦有锋颖，而腴辞不剪，颇累文骨，亦有其美，风俗存焉。夫动先拟议，明用稽疑，所以敬慎群务，施张治术。故其大体所资，必枢纽经典，顾事实于前代，观变通于当今，理不谬插其枝，字不妄舒其藻。郊祀必洞于礼，戎事宜练于兵，田谷先晓于农，断讼务精于律，然后标以显义，约以正辞。文以辨洁为能，不以繁缛为巧；事以明核为美，不以环隐为奇；此纲领之大要也。若不达政体，而舞笔弄文，支离构辞，穿凿会巧，空骋其华，固为事实所摈；设得其理，亦为浮词所埋矣。昔秦女嫁晋，从文衣之媵，晋之贵媵而贱女；楚鬻珠于郑，为薰桂之椟，郑人买椟而还珠。若文浮于理，末胜于其本，则秦女楚珠，复存于兹矣。
李充《翰林论》曰：在朝辨政而议奏出，宜以远大为本。陆机议晋，断亦各其美矣。
《三国典略》曰：王粲才既高辨，锺繇、王朗等虽名为魏卿相，于朝廷奏议，皆阁笔不敢措手。
又曰：齐主命立三恪，朝士议之。太子少傅魏收为议，众皆同之。吏部侍郎崔瞻以父与收有隙，乃别立议。收读瞻议毕，笑而不答。瞻曰："瞻议若是，须赞所长；瞻议若非，须诰所短。何容读国士议文，直如此冷笑。"收但惭而竟无言。
又曰：齐魏收尝在议曹，与诸博士引据《汉书》论宗庙事，博士笑之。收便忿取《韦玄成传》，抵之而起。博士夜共披寻，迟明乃来谢曰："不谓玄成如此学也。"
《南史》曰：马褧，梁天监初，诏通儒定五礼，有司举褧修嘉礼，除尚书祠部郎。时创定礼乐，褧所建议多见施行。兼中书通事舍人，每吉凶礼，当时名儒明山宾、贺玚等疑不能断者，皆取决也。
《唐书》曰：天宝中，崔昌上封，推五行之运，以国家合承周汉，其周隋不合为二王后，请废。诏下尚书省集公卿议。昌独见之明，群议不屈。会集贤院学士卫包抗表陈议论，之夜四星聚于尾宿，天意昭然，上心遂定。求殷、周、汉后为三恪，废韩介酅等公，以昌为左赞善大夫。
又曰：张平叔判度支。平叔欲以征利中上意，以希大任，请加监榷贵售州郡。时宰不能夺，因下其议。韦处厚奏议，发十难以诘之，上然后深知害人，乃止。平叔繇是始疏。
《独断》曰：有疑事，公卿百官会议。若台阁有正处而独执异意者，曰驳议，曰某官某甲议以为如是。下言臣愚戆议异。其非驳议，不得言议异。
《金楼子》曰：余后为江州，副君赐报曰："京师有语云：论议当如湘东王，仕宦当如王克。"克时始为仆射领选也。
○笺
《说文》曰：笺，表识书也。
《文心雕龙》曰：笺者，表也，识表其情也。崔寔奏记于公府，则崇让之德音矣；黄香奉笺于江夏，亦肃恭之遗式矣。公干笺记，文丽而规益；子桓不论，故世所共遗。若略名取实，则有美于为诗矣。刘廙谢恩，喻切以至；陆机自叙，情周而巧，笺之善者也。原笺记之为式，既上窥乎表，亦下睨乎书，使敬而不慑，简而无傲，清靡以惠其才，彪蔚以文其响，盖笺、记之分也。
《晋书》曰：刘卞字叔龙，东平须昌人也。本兵家子，质直少言，为县小吏。功曹夜醉，如厕，使卞执烛，不从。功曹衔之，以它事补亭子。有祖秀才者，于亭中作与刺史笺，久不成。卞教之数言，卓荦有大致。秀才谓县令曰："卞公府掾之精者，卿云何以为亭子？"令即召为门下吏。
《异苑》曰：河内荀儒，字君林。乘冰省舅氏，陷河而死。兄伦为文求尸，积日不得。设祭水侧，又投笺与河伯。经一宿，岸侧冰开，尸手执笺浮出。伦又笺谢之。
《博物志》曰：郑玄注《毛诗》曰"笺"，不解此意。或云毛公尝为北海，玄是此郡人，故以为敬。
《世说》曰：郗司空在北府，桓宣武恶其居兵权，于事素暗。遣笺诣桓，方欲共奖王室，修复园陵。世子嘉宾出行道上，闻信至，急遣取笺，视之，竟寸寸毁裂。便回车，解衣帐中卧，更作笺，自陈老病不复堪人间，欲乞闲地自养。宣武大喜，即发诏转为督五部，守会稽。
○启
《说文》曰：启，传信也。
服虔《通俗文》曰：官信曰启。
张璠《汉记》曰：董卓呼三台尚书以下自诣卓启事，然后得行。
《文心雕龙》曰：启者，开也。高宗云"启乃心，沃朕心"，盖其义也。孝景讳启，后两汉无称。至魏国笺记，始云启闻，奏事之末，或云谨启。自晋来盛启，用兼表奏：陈政言事，既奏之异条；让爵谢恩，亦表之别干。必辩要轻清，文而不侈，亦启之大略也。
《晋书》曰：山涛为吏部。涛所秦甄拔人物，各为题目，时称"山公启事"。
○书记
《文心雕龙》曰：大舜云"书用识哉"，所以记时事也。盖圣贤言辞，总为之书。书之为体，主言者也。扬雄曰："言，心声也；书，心画也。声画形，君子小人见矣。"故书者，舒也。舒布其言，染之简牍，取象乎夬，贵在明决而已。三代政暇，文翰颇疏。春秋聘繁，书令弥盛。绕朝赠士会以策，子家吊赵宣以书，巫臣之责子反，子产之谏范宣，详观四书，辞若对面。又子服敬叔进吊书于滕君，故知行人挈辞多被翰墨。及七国献书，诡丽辐凑；汉来笔札，辞音纷纭。观史迁之报任安，东方之谒公孙，杨恽之酬会宗，子云之答刘歆，志气盘桓，各含珠采，并杼轴乎尺素，抑扬乎寸心。逮后汉书记，则崔瑗尤善。魏之元瑜，号称翩翩；文举属音，半简必录；休琏好事，留意翰辞：抑其次也。嵇康绝交，实志高而文伟矣；赵壹赠离，乃少年之激昂也。至如陈遵占辞，百封各意；祢衡代书，亲疏得宜：斯皆尺牍之文也。详诸书体，本在尽言，所以散郁陶，咏风采，固宜涤荡以任气，优游以怿怀；文明从容，亦心声之献酬也。若夫尊贵差序，则肃以节文，自战国已前，君臣同书，秦汉立仪，始有表奏。王公国内，亦称奏书。张敞奏书于胶后，其辞义美矣。迄至后汉，稍有名品：公府奏记，而郡将奏笺也。
《汉书》曰：苏武与常惠使匈奴，被留。昭帝即位，数使至匈奴。常惠请其守者与俱，得夜见汉使，具自陈过。教使者谓单于，言"天子射上林中，得雁，足有系帛书，言武等在某泽中"，使者大喜，如惠语以让单于。单于视左右而惊，谢汉使曰："武等实在。"于是遣还汉。
又曰：陈遵容貌奇伟，略涉传记，赡于文辞，善书。与人尺牍，皆以为荣。为河南太守，既至官，遣吏西上，召善书吏十人于前，治私书谢京师故人。遵凭机口占，目省官事数百封，亲疏各有意。
又曰：谷永字子云，便于笔札，故时人云："谷子云之笔札，娄君卿之唇舌。"
《后汉书》曰：邓奉反于南阳。赵熹素与奉善，数遗书切责之。而谗者因言熹与奉合谋。帝以为疑。及奉败，帝得熹书，乃惊曰："赵熹真长者也。"即征熹引见，赐鞍马，待诏公车。
又曰：窦章字伯向。好学有文章。与马融、崔瑗同好，更相推荐。融集与窦书曰："孟陵奴来赐书，见手迹欢喜，何量见于面也！书虽两纸，纸八行，行七字。"
《吴录》曰：王宏为翼州刺史，不发私书，不交豪族，号曰"王独坐"。
《蜀志》曰：先主辟马良，遂为掾。后遣使吴。良请亮曰："今衔国命，协穆二家。幸为良介于孙将军。"亮曰："君试自为文。"良即为草曰："寡君遣掾马良通聘继好，以绍昆吾、豕韦之勋。其人吉士，荆楚之令，鲜于造次之华，而有克终之美。愿降心存纳，以慰将命。"权大待之。
又曰：王平字子均。生长戎旅，手不能书，所识不过十字，而占授作书皆有意。使人读史汉诸传，听之略知其义，往往论说不失其指。
《晋书》曰：何曾为三公，人以小纸为书者，敕记室勿报。
又曰：何绥字伯蔚，曾之孙也。位至侍中尚书。因以继世名贤，奢侈过度，性既轻物，翰札甚简。城阳王尼见绥书疏，谓人曰："伯蔚居世，而务豪乃尔，岂其免乎！"刘与潘滔谮之于东海王越，越遂诛绥。
又曰：《荀勖传》曰：勖与裴秀、羊祜共管机密。时将发使聘吴，并遣当时文士作书与孙皓，帝用勖所作。皓既报命和亲，帝谓勖曰："君前作书，使吴思顺，胜十万之众也。"
又曰：简文辅政，引高松为抚军司马。桓温擅率众北伐，简文忌之。松曰："宜致书喻以祸福，自当回旆。"便于坐为书，草曰："寇仇宜平，时会宜接，此实为国远图，经略之大莫能加。斯非足下而谁？"
又曰：王恭将举兵讨谯，王尚之以谋告殷仲堪、桓玄。玄等从之，推恭为盟主，克期同赴京师。时内外疑阻，津逻严急。仲堪之信因庾楷达之，以斜绢为书，内箭簳中，合镝漆之。楷送于恭，恭发书，绢文角戾，不复可识。谓楷为诈。
《晋阳春秋》曰：刘弘为荆州刺史，每有兴发，手书郡国，叮咛款密，故莫不感悦，颠倒恭赴。咸曰："得公一纸书，贤于十部从事也。"
沈约《宋书》曰：刘穆之、朱龄石并便尺牍。尝于高祖坐与龄石共答书，自旦至日中，穆之得百函，龄石得八十函，而穆之应对无废。
又曰：徐湛之善于尺牍，音词流畅。
《南齐书》曰：周颙字彦伦，善尺牍。沈攸之送绝交书，太祖口授，令颙裁答。
《齐春秋》曰：吴都张融字思光，临终及葬，征士何点使汝南风周英为书与融。谢氵龠见，叹曰："此书虽漂宕不伦，亦有破的。"
《后周书》曰：梁台性果敢，有志操，不过识百字，口占书，词意可观。
又曰：柳庆，时父僧习为颍川郡。地接都畿，民多豪右。将选官，皆依倚贵势，竞来请托。选用未定。僧习谓子曰："权贵请托，吾并不用，其使欲还，皆须有答。汝等各以意为吾作书也。"庆乃具书，草云："下官受委大邦，选吏之日，有能者进，不肖者退，此乃朝廷恒典。"僧习读书，叹曰："此儿有意气，丈夫理当如是。"即依庆所草以报。
《后唐书》曰：李袭吉掌太祖书记。袭吉博学多通，尤谙悉国朝近事。为文精意练实，动拘典故，无所放纵，羽檄军书，辞理尤健。自太祖上源之难，与朱温不叶。干宁末，刘仁恭负恩，其间论列是非，交相骋答者数百篇，警策之句，播在人口，文士称之。天复中，太祖与朱温修好，遣张特致书，初叙相失之由，毒手尊拳之句，温怡然大笑，谓幕史敬翔曰："李公斗绝一隅，削弱如此，袭吉一函，抵二十万兵势，所谓彼有人可当也。如吾之智算，得袭吉之笔才，虎傅翼矣。"翔赧然而退。
《鲁连子》曰：燕伐齐，取七十馀城，惟莒与即墨不下。齐田单以即墨破燕军，杀将军骑劫，复齐城，惟聊城不下。燕将守城数月，鲁仲连乃为书，著之于矢，以射城中，遗燕将书。燕将得书，泣三日，乃自杀。
《韩子》曰：郑人有遗燕相国书者，夜，火不明，因谓持烛者曰："举烛。"误于书中云"举烛"，非书意也。燕相国受书而悦之，曰："举烛高明者，举贤而任之。"因以之治也。
皇甫谥《高士传》曰：光武征严光，至。司徒侯霸使西之曹属侯子道奉书，光不起，于床上箕踞发书，读讫，问子道曰："君房素痴，今为三公，宁小差否？"子道曰："位居台鼎，足不痴也。"光曰："遣卿来，何言？"子道曰："公闻先生至，区区欲即诣，迫于典司，是以不获。愿因日暮自屈语言。"光曰："卿言不痴，是非痴语？天子征我，三辞乃来。人主尚不见，当见人臣乎？"子道求报，光曰："我手不得书。"乃口授之曰："君房足下，位至鼎司，甚善。怀仁辅义天下悦，阿谀顺旨要领绝。"无它言。使者嫌少，可更足。光曰："买菜乎？求益耶！"
《鲁国先贤志》曰：孔翊为洛阳令，置器水于前庭，得私书皆投其中，一无所发。弹治贵戚，无所回避。
《典略》曰：太祖尝使阮瑀作书与韩遂于马上，其具草，书成，呈之，太祖揽笔欲有所定，而竟不能增损。
《语林》曰：殷洪乔作豫章郡，临去，郡人因寄百馀函书至石头，悉掷水中，因视祝之，曰："沉者自沉，浮者自浮，殷洪乔不能作达书邮。"
魏文帝《与吴质书》曰：元瑜书记翩翩，致足乐也。
《魏文帝集》曰：上平定汉中，族父都尉还书与余，盛称彼土地形势，观其词，知陈琳所为。
李充《起居诫》曰：床头书疏，亦不足视。或是他私密事，不欲令人见。见之纵不能宣，谁与明之？若有泄露，则伤之者至矣。
稽康《与山涛书》曰：素不便书，不喜作书，而人间事，堆案盈几，不相酬答则犯教伤义，欲自勉强，则不能久堪。
延笃《答张奂书》曰：离别三年，梦想言念。何日有违，伯英来惠之。书盈四纸，读之及覆，喜不可言。
张奂《与阴氏书》曰：笃念既密，文章粲烂，奉读周旋，纸弊墨渝，不离于手。
《金楼子》曰：刘眭能属文，作《春秋旨义终始论》及赋、颂数十。又善史书，当世以为楷则。及寝病，帝驿马令作草书尺牍十首。
古诗曰：客从远方来，遗我一书札，置之怀袖中，三岁字不灭。
又曰：客从远方来，遗我双鲤鱼。呼儿烹鲤鱼，中有尺素书。长跪读素书，书中意何如？上言加餐食，下言长相忆。
