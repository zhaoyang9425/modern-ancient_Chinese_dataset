○麋粥
《周书》曰：黄帝始烹谷为粥。
《记》曰：仲秋养衰老，授几杖，行麋粥饮食。(行，犹赐也。)
又曰：公叔文子卒，其子请谥于君，君曰："昔者卫国凶饥，夫子为粥与国之饿者，是不亦惠乎？"
又曰：悼公之丧，季昭子问于孟敬子曰："为君何食？"(悼公，鲁哀公之子。昭子，康子之曾孙，名强。敬子，武伯之子，名捷。)敬子曰："食粥，天下之达礼也。"
又曰：穆公之母卒，(穆公，鲁哀公之曾孙。)使人问于曾子曰："如之何？"(问居丧之礼。曾子，曾参之子，名申。)对曰："申也闻诸申之父曰：'哭泣之哀，齐斩之情，𫗴粥之食，自天子达。'"(子丧父母，尊卑同。)
又曰：亲始死，三日不举火，故邻里为之麋粥以饮食之。
又曰：君之丧，子大夫、公子、众士皆三日不食。子大夫、公子食粥纳财，朝一溢米，莫一溢米，食之无算。
又曰：大夫之丧，主人、室老、子姓皆食粥。
《左传》曰：晋人执卫侯，归之于京师，置诸深室，宁子纳橐𫗴焉。(𫗴，粥饼也。)
又曰：齐晏桓子卒，晏婴粗缞斩，苴绖、带、杖，菅屦，食粥，居倚庐，寝苫枕草。其老曰："非大夫之礼也。"
又曰：正考父鼎铭云："𫗴于是，粥于是，以糊余口。"(𫗴，饩也。)
《尔雅》曰：鬻，糜也。(薄麋。)糊，𫗴也。(麋也。)
《释名》曰：麋，煮米使麋烂也。粥，濯于麋粥粥然也。寒粥，米投寒水中也。
《史记》曰：左师触龙见赵太后曰："食得无衰乎？"太后曰："恃粥耳。"
又曰：阳卢侯赵章病，淳于意诊其脉，曰："迵风"(音洞。)迵风者，五日而死。后七日乃死，曰："其人嗜粥，故中藏实。实故过期。"
《后汉书》曰：光武为王郎所追，至无蒌亭，冯异上豆粥一碗。明日，上谓诸将曰："昨得公孙豆粥，饥寒俱解。"
又曰：樊儵事后母至孝。及母卒，哀思过礼，毁病不自支，世祖常遣中黄门朝暮送𫗴粥。
《东观汉记》曰：曹褒迁将作大匠。上闻褒病，使致医药、糜粥。
谢承《后汉书》曰：南阳陆续仕郡户曹史。时饥荒，太守尹兴使续于都亭赋闷亶粥。续悉令简阅其人，讯以名氏。事毕，兴问所食几何，续因口说六百馀人，皆分别姓字无有差谬，兴异之。
《汉献帝传》曰：帝在长安，谷一斛五十馀万。帝使侍御史侯汶出太仓米豆为饥民作糜粥，死者不绝。帝疑廪赋不实，敕取米豆五升，于御前作糜，得满两盆。杖汶五十。
《九州春秋》曰：臧洪为青州刺史，为袁绍所围，粮食已尽。初尚掘鼠，煮筋角，后无可复食。厨有米三升，主簿启进内，稍以为糜粥。洪叹曰："吾独食此何为？"命作薄粥，与众共啜之。
《魏末传》曰：曹爽等令李胜辞司马宣王，并伺察焉。宣王见胜，自陈"无他劳效，横蒙圣恩，当为本州，诣阁拜辞，不悟加恩，得蒙引见。宣王令两婢侍衣，衣落；复上指口言渴，主饮婢进粥，宣王持杯饮粥，粥皆流出沾胸。胜悯然者久之。
《吴录》曰：李寿作糜以食饥者，而不自名。
又曰：朱桓除馀姚长，遇疫疠，谷食荒贵。桓分部良吏，隐亲医药，食粥相继。士民感戴之。
王隐《晋书》曰：贼杜弢下蜀。蜀人饥，陶侃多作粥以待之，于是悉降。
《晋安帝纪》曰：桓玄败走，左右进以粗粥，咽不能下。
《郭林宗传》曰：林宗尝止陈国文学，见童子魏德公，知其有异。德公求近其房止，供给洒扫。林宗尝不佳，夜中命作粥，德公为之进焉。林宗一啜，怒而呵之曰："高明为长者作粥，不如意，使沙不可食！"以杯掷地。德公更为粥，三进三呵。德公姿无变容，颜色殊悦。林宗乃曰："始见子之面，今乃知卿心。"遂友善之，卒为妙士。
《宋书》曰：戴颙与兄勃并隐遁有名。中书令王绥尝携客之勃等，方进豆粥，绥曰："闻卿善琴，试欲一听。"不答。绥恨而去。
又曰：何子平，大明末，东土饥荒，继以师旅。家有大丧，八年不得营葬，昼夜号哭，常如袒括之日。冬不衣絮，暑避清凉，一日以数合米为粥，不进盐菜。
《齐书》曰：宣考陈皇后生高帝。高帝年二岁，乳人乏乳，后梦人以两瓯麻粥与之，觉而乳惊，因此丰足。
《梁书》曰：昭明太子统母丁贵嫔薨，水浆不入口，每哭恸绝。武帝命中书舍人顾协宣旨曰："毁不灭性。圣人之制，不胜丧，比于不孝。有我在，那得自毁如此耶？"即强进饮粥。太子奉敕，乃进数合。自是至葬日，进麦粥一升。武帝又敕曰："闻汝所进食过少，转羸瘦，我比更无病，正为汝胸中亦圮塞成疾，故应加𫗴粥，不使我恒悬心。"虽屡奉敕劝逼，终丧日止一溢米，不尝菜果之味。
又曰：张弘策幼以孝闻，母尝有疾，五日不食，弘策亦不食。母强为进粥，弘策乃食母所馀。
又曰：肖景为南兖州刺史。会年荒，计口振恤，又为𫗴粥于路以赋之。
又曰：任昉为义兴太守，岁荒，散私俸米豆为粥，活三千馀人。
又曰：王志天监初为丹阳尹。时年饥，每旦为粥于郡门以赋百姓，众悉称惠。
又曰：刘览，字孝智。十六通《老》、《易》。位中书郎，以所生母忧，庐于墓，再期不尝盐酪，食麦粥而已。
又曰：有河南孝廉秦绵，遭母丧，送葬，不忍复还。乡人为作庵，仍止其中。若遇有米食粥，无米食菜而已。
又曰：庾沙弥母刘氏亡，水浆不入口累日。初进大麦薄饮，经十旬方为薄粥。终丧不食盐酢。
《陈书》曰：张昭弟干，字玄明，聪敏好学，亦有至性。父卒，兄弟日惟食一升麦屑粥。
《后魏书》曰：崔浩，道武贾岁，威风严峻，官省左右以微过得罪，莫不逃避隐匿。自下皆变，浩独恭勤不怠，或终日不归。帝知之，辄命赐以御粥。
又曰：薛真度为豫州刺史。景明初，豫州大饥，真度辄表曰："别出仓米五十斛为粥，救其甚者。"诏曰："真度所表，甚有忧济百姓之意，宜在极恤也。"
又曰：文明太后崩，孝文五日不食。杨椿谏曰："圣人之礼，毁不灭性。纵陛下欲自贤于万代，其若宗庙何？"帝感其言，乃一进粥。
又曰：杨逸为光州刺史。时灾俭连岁，逸欲以仓粟赈给，而所司惧罪不敢。逸曰："国以人为本，人以食为命，假令以此获戾，吾所甘心！"遂出粟，然后申表。右仆射元罗已下谓公储难阙，并执不许。尚书令、临淮王彧以为宜贷二万，诏听贷五万。既出粟之后，其老小残疾不能自存活者，又于州门造粥饲之，将死而得济者以万数。帝闻而善逸。
又曰：韦朏，字遵显。少有志业，年十八，辟州主簿。时属岁俭，朏以家粟造粥，以饲饥人，所活者甚众。
又曰：房景远，字升遐，重然诺，好施与。岁俭，分赡宗亲。又于通衢以粥食饿者，存济甚众。平原刘郁行造兖境，忽遇劫贼，已杀十馀人，次至郁，郁曰："与君乡近，何忍见杀？"贼曰："若言乡里亲，亲是谁？"郁曰："齐州主簿房阳是我姨兄。"阳是远小字，贼曰："我食其粥得活，何得杀其亲？"遂还衣服，蒙活者二十馀人。
又曰：李搔妹曰法行，幼出家为尼，后遭时大俭，施糜粥于路。
《北齐书》曰：李士谦，遇年饥，多有死者。士谦罄家资为之糜粥，赖以全活者万计。
《后周书》曰：皇甫遐，字永贤，河东汾阴人。性至孝，遭母丧，乃庐于墓侧，食粥枕苫，栉风沐雨，形容枯悴，家人不识。
《隋书》曰：陆让母者，上党冯氏女也，性仁爱，有母仪，让即其孽子也。仁寿中，为番州刺史，赃货狼籍，为司马所奏。上遣使按之，皆验，乃命公卿百僚议之。咸曰："让罪当死。"诏可其奏。让将就刑，冯氏蓬头垢面，诣朝堂数曰："无汗马之劳，致位刺史，不能尽诚奉国，以答鸿恩，而返违犯宪章，赃货狼籍！若言司马诬汝，百姓、百官不应亦皆诬汝；言至尊不怜愍汝，百姓何故治书覆汝？汝岂诚臣？岂孝子？不诚不孝，何以为人！"于是流涕吗咽，亲持盂粥劝让令食。既而上表求哀，词情甚切，上悯然为之改容。献皇右甚奇其意，致请于上，遂下诏可减死为民。
《太公金匮》曰：武王伐纣，都洛邑，而雪深丈馀。不知何五大夫，乘马车，从两骑，止王门外。师尚父使人持一器粥，出，开门而进曰："先生大夫在内，方对天子，未有出时。天寒，故进热粥以御寒。"
《庄子》曰：颜回有负郭之田五十亩，足以供𫗴粥。
《七略》曰：宣帝诏征被公见诵《楚辞》，被公年衰母老，每一诵，辄与粥。
《风俗通》曰：范滂父字叔矩，遭母忧，既葬之后，𫗴粥不赡。司徒召滂，滂曰："老父年尊，绝意世仕，遂不得避也。"
《魏武遗令》曰：吾夜半觉小不佳，至明日，饮粥，汗出，服当归汤。
《谯子法训》曰：或曰："母有疾，使其妻为粥者，妻不可，以刀击之，夷其面，可以为孝乎？"曰："以刀刃妻，其亲必骇，而有忧及之，何有于孝？"
《郭子》曰：许允为吏部郎，多用其乡里。帝遣虎贲收之，妇云："无忧！"寻还，作粟粥待之。
《语林》曰：石崇为客作豆粥，咄嗟便办。王恺乃密货崇帐中都督，曰："豆难煮，惟豫作熟豆，以白粥投之。"
《续搜神记》曰：刘池荀家在夏口，忽有鬼来，喜偷食。刘即于他家煮治葛，取二升汁蜜赍还家。向夜，令举家糜食，馀一瓯，因写治葛汁着中，于几上，以瓮复之。至人定后，闻鬼发瓮啖糜，须臾，在屋头吐，至四更中，寂然。于此遂绝也。
徐广《晋记》曰：愍帝建兴四年，京城粮尽，屑麹为粥，以供帝食。
《录异传》曰：周时，尹氏贵盛，五世不别，会食数千人。遭饥荒，罗鼎作糜，啜之声闻数十里。
《邺中记》曰：并州之俗，以冬至后百五日，为介子推断火冷食，三日干粥。中国为寒食。
《凉州异物志》曰：高昌僻土，有异于华，寒服冷水，暑啜罗阇。(阇，受车切。北郡人作糜粥啜之，俗号阇也。)
《南越志》曰：陵庐城中有井，半清半黄。黄者甜滑，宜作粥，色如金，似灰汁，甚芬馨。
《世说》曰：郄嘉宾三伏之月诣谢公，炎暑重赫，虽当风交扇，犹沾汗流离。谢着故练衣，食热白粥。郄谓谢曰："自非君体，几不堪此。"
又曰：宾客诣陈大丘宿，使元方、季方炊。太丘问："炊何迟留？"元方长跪曰："君与客语，乃俱窃听，炊忘着米，今皆成糜。"太丘曰："尔颇有识不？"二子长跪俱说，言无遗失。太丘曰："如此，俱成糜自可，何必饭耶？"
《俗说》曰：王东亭尝之吴郡就汰公宿，汰公设豆藿糜，自啖一大瓯。东亭有难色，汰公强进半瓯。
《王荟别传》曰：荟为吴郡内史。其年大饥，荟出私财为百姓𫗴粥。
《风土记》曰：天正日南，黄锺践长，粥𫗴追萌，微纳休昌。(是以阳始牙动，为𫗴粥以养幼扶微。俗尚以赤豆为糜，所以象色也。)
《广志》曰：辽东赤梁，魏武帝以为御粥。
《天文要集》曰：玉井主粥厨。
《殷康集》曰：康为武康县，教曰："郭邑居民有死丧者，可令送两坩粥。"
《时镜新书》曰：齐魏收当寒食饷王元景粥，元景与收书曰："始知令节，须御麦粥，加之以糖，弥觉香冷。"
《荆楚岁时记》曰：正月十五日，豆糜加油骨其上，以祠门户。
魏武帝《苦寒行》曰：行行日已远，人马同时饥。担橐以取薪，斧冰持作糜。
《唐新语》曰：李𪟝既贵，其姊病，必亲为煮粥，火𦶟其须。姊曰："仆妾多，何自苦若是？"𪟝对曰："岂为无人耶？顾姊年老，𪟝亦年老，虽欲久为姊煮粥，其可得乎？"
○膏糜
《国语》曰：勾践载稻与脂于舟以行。(稻有膏糜。)国之孺子之游者，无不𫗦也，无不啜也，必问其名。(为后将用之。)
《续齐谐记》曰：吴县张成夜起，忽见一妇人立于宅东南角，举手招成，成便往就之。妇人曰："此地是君家蚕室，我即是此地之神。明日是正月半，宜作白粥泛膏于上以祭也，当令君蚕桑百倍。"言绝，失所。成如言，为作膏白粥。自此已后，年年大得蚕。今世人正月半作膏糜，像此。
○糁
《周易》曰：鼎折足，覆公𫗧。(郑玄曰：糁谓之𫗧。《震》又为竹。竹萌曰荀。荀者，𫗧之米也。《诗》云：其𫗧惟何？)
《周礼》曰：醢人掌羞豆之实，酏食、糁食。
《记》曰：犬羹、菟羹，和糁不蓼。(凡羹齐，宜以五味调和米屑谓之糁，蓼则不也。)
又曰：糁：取牛、羊、豕之肉，三如一，小切之，与稻米，稻米二，肉一，合以为饵煎之。(此周礼糁食也。)
《说文》曰：糂，以米和羹也。(糂与糁同。)
宗躬《孝子传》曰：桑虞丧父，十四日食百粒糁藜藿。
《墨子》曰：孔子穷陈、蔡之间，藜蒸不糂。
○〈米索〉(所戟切。)
《通俗文》曰：煮米〈米索〉。
《食经》曰：作煸法，近水则涩。
○𫜑蕡
《周礼》曰：笾人，掌朝事之笾，其实𫜑，蕡、白、黑、形盐。(蕡，蕡枲实也。郑司农云：𫜑，麻曰蕡，稻曰白，黍曰黑，郑玄曰：今河问以北，煮穜煮麦卖之名曰逢。)
《仪礼》曰：𫜑、蕡坐，设于豆西，当外列，𫜑在东方，妇赞者执白、黑以授主妇。
又曰：主妇荐韭菹醢坐，奠于筵前，醢在南方，妇替者执二笾𫜑、〈麦贲〉，以授主妇。主妇不兴，受之，奠𫜑于醢南，蕡在𫜑东。
《礼》曰：芼、羹、菽、麦、蕡、稻、黍、粱。
○麮(丘与切。)
《苍颉解诂》曰：麮，煮麦也。
《说文》曰：麮，麦甘粥也。
《释名》曰：煮麦曰麮，麮亦龋也，熟煮之，龋坏也。
《急就》曰：甘麮殊美奏诸君。
○肺〈月员〉(苏本切)
《说文》曰：〈月员〉，切熟肉，内于血中和也。
《释名》曰：肺〈月员〉，饡也。全米糁之，如膏钻也。
卢湛《祭法》曰：四时祠皆用肺〈月员〉。
○血〈臽血〉(苦滥切。)
《说文》曰：羊血白〈臽血〉。
《释名》曰：血〈臽血〉，以血作之，增其酸鼓之味，使甚苦，以消膏；而加菹其中，亦以消酒也。
卢湛《祭法》曰：春夏秋祠，皆用〈臽血〉血。
○热洛河
《唐书》曰：安禄山、思顺翰并来朝，玄宗使骠骑太将军、内侍高力士及中贵人供奉官，于京城东驸马崔惠童池亭宴会，使射生官射鲜鹿，取血煮其肠，谓之热洛河，以赐之，为翰好故也。
○羌煮
《搜神记》曰：羌煮，貊炙翟之食也。自太始以来，中国尚之，戎翟侵中国之前兆也。
○胡饭
《续汉书·五行志》曰：灵帝好胡服、胡饭，京师贵戚皆竞为之。
