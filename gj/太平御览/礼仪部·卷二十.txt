○婚姻下
《论语》曰：子谓公冶长可妻也。虽在缧绁之中，非其罪也。以其子妻之。子谓南容，邦有道，不废；邦无道，免于刑戮。以其兄之子妻之。(冶长，弟子，鲁人也。南容，南宫縚也。)
《尔雅》曰：女子子之夫为婿。婿之父为姻，妇之父为婚。妇之父母、婿之父母相谓为婚姻。
《国语》曰：董叔将娶于范氏。叔向曰："范氏富，盍已乎？"曰："欲为系援焉。"(系援，欲自结连于大援也。)他日，董祈愬之于范献子，曰："不吾敬也。"献子执而纺之。(纺犹悬也。悬于庭之槐也。)叔向过之，曰："子盍为我请乎？"叔向曰："求系既系矣，求援既援矣，欲而得之，又何请焉？"
《家语》曰：伯夏生叔梁纥，叔梁纥娶于鲁施氏，生女九人，无男。叔梁纥曰："虽有九女，是无子也。"乃求婚于颜氏。颜氏有三女，小曰征在。颜父问三女曰："邹大夫虽父祖为士，然先圣之裔也。今其人身长九尺，武力绝伦，吾甚贪之。虽年长性严，不足为疑。三子孰能为之妻？"二女莫对，征在进曰："从父所制，将何问焉？"父曰："即尔能矣。"遂以妻之。
又曰：男子二十而冠，有为人父之端；女年十五许嫁，有适人之道。群生闭藏乎阴而为化育之始。圣人因时以合偶男女，穷天数也。霜降而妇功成，嫁娶者行焉。(季秋霜降，嫁娶者始于此。)水泮而农桑起，婚礼杀于此焉。
《龙鱼图》曰：以卖马钱娶妇，令多恶病，夫妻离别。
《汉书》曰：陈平邑中有富人张负，有女孙五嫁，夫辄死，人莫敢娶。平欲得之。邑中有大丧，平家贫，侍丧，以先往后罢为助。张负既见之丧所，独视伟平。平亦以故后去。随平至其家，家乃负郭穷巷，以席为门，然门外多长者车辙。张负欲以女孙与平，其子仲曰："平贫，奈何与之女？"负曰："固有美如陈平长贫贱者乎？"卒与女。平贫，乃假贷币以聘，与酒肉之资以内妇。
又曰：张耳，大梁人也。少时及魏公子无忌为客，尝亡命游外黄。外黄富人女甚美，嫁庸奴，亡其夫，去抵父。客素知张耳，谓女曰："必欲求贤夫，从张耳。"女听为请，决嫁之。女家厚奉给耳，耳以故致千里客及官魏外黄令。陈馀亦大梁人，好儒术，游赵。苦陉富人公乘氏以其女妻之。
又曰：张放得幸成帝。放取皇后弟平恩侯许嘉女，上为放供帐甲第，充以乘舆服余饰，时号为"天子娶妇，皇后嫁女"。
又曰：王闳妻父萧咸为中郎将，董贤父恭慕之，欲以贤为弟求婚。咸恐，私谓闳曰："董公为大司马，册文云：'允执其中。'此尧禅舜之文，长老见者，莫不心惧。此岂家子所能堪耶？"闳性有智略，闻咸言，心亦悟。乃还报谦远之意。恭不悦。
又曰：郑崇字子游，本高密大族，世与王家相嫁娶。
《后汉书》曰：袁术僣乱，曹操托杨彪与术婚姻，诬以欲图废置，奏收下狱，劾以大逆。孔融闻之，不及朝服，往见操曰："杨公四代清德，海内所瞻。《周书》'父子兄弟，罪不相及'，况以袁氏归罪杨公。"操曰："此国家之意。"融曰："假使成王杀召公，周公可得言不知邪？"操遂理出彪。
《魏志》曰：王褒与管彦男女各始生，许为婚。彦为西夷校尉，褒女更许人。彦弟馥问褒，褒曰："贤兄葬父于洛阳，随母还临淄，用意如此，何婚之有？"
《魏氏春秋》曰：司空东莱王基，当世大儒，岂不达礼，而纳司空王忱女，以姓同源异故也。
又曰：陈矫本刘氏子，出嗣舅氏，而婚于本族。徐宣每非之，廷议其阙。太祖以矫才量，欲全之，乃下令曰："丧乱以来，风教凋薄。谤议之言，难同褒贬。自建安五年已前，一切勿论。其以断前诽议者，以其罪罪也。"
《魏志》曰：桓楷字伯绪。刘表辟为从事祭酒，欲妻以妻妹蔡氏。楷自陈已结婚他处，拒而不受也。
又曰：王粲父谦，名公之胄。何进为长史，欲与为婚。见二子，使择焉，谦不许。
《魏书评》曰：夏侯、曹氏世为婚姻，故淳、渊、仁、洪、休、尚、真等，并亲旧肺腑，贵重于时。左右勋业，咸有劳效。
《吴书》曰：陶谦字恭祖，丹阳人。县甘公出，遇之途，见其容貌，异而呼之，住车与语，甚悦之。因许妻以女。甘夫人闻之，怒曰："妾闻陶家儿游戏无度，如何以女许之？"甘公曰："彼有奇表，后必大成。"遂妻之。后为徐州牧。
《吴志》曰：吕范字子衡，汝南细阳人。少为县吏，有容观姿貌。邑人刘氏家富女美，范求之。母嫌，欲勿与。刘氏曰："观吕子衡宁为久贫者耶？"遂为婚。
王隐《晋书》曰：初，后父杨骏欲以女妻郑默子预，默忌其太盛，距而不婚。
《晋书》曰：王籍之为太子文学，居叔母之丧而婚。丞相司直刘隗奏之。帝下令云："诗称杀礼多婚，以会男女之无夫家者，正今日之谓也。可一解禁止，自今后宜为其防。"
又曰：阮修字宣子。居贫，四十未有室。王敦等敛钱为婚，皆名士也。时慕之者，求入钱而不得。
《宋书》曰：江湛字微渊，济阳考城人也。为义康司徒主簿。司空檀道济为子求湛妹婚，不许。义康有命，又不从。时人重其立志义者也。
吴均《齐春秋》曰：桓闳字叔通。太祖辅政，使褚渊致意，为子晃求女婚。闳不敢闻命，曰："辞霍不婚，常所嘉揖。齐大非偶，所以不敢承殊眷。"太祖虽嘉其退让，而心不能欢也。
萧子显《齐书》曰：王秀之字伯奋，临沂人也。吏部尚书褚渊见秀之正洁，欲与结婚，秀之不肯。以此频为府外兵参军。
《梁书》曰：江蒨方雅有风格。仆射徐勉权重，惟蒨及王规与抗礼，不为之屈。勉因蒨门客翟景为子繇求婚于蒨，蒨不答。景再言之，乃杖景四十。由此与勉忤。
《韩子》曰：楚王谓田鸠曰："墨子者，显学也。其身体可则也，其言多不辩，何也？"田鸠对曰："昔者秦伯嫁女于晋公子，为之饰装，从文衣之媵七十人。至晋，晋人爱其妾而不爱公女，此可谓善嫁妾矣，未可谓善嫁女也。"
又曰：齐桓公微服以巡民，家人有年老而自养者，公问其故。对曰："臣有子五人，家贫无以妻之，使佣未及反。"公归，以告管仲。管仲曰："蓄积有腐弃之财，而民饥饿；宫中有怨女，而民无妃。"公曰："善！"乃论宫中妇女而嫁之。因下令曰："丈夫三十而室，女子十五而嫁。"
又曰：卫人嫁其子而教之曰："必私积聚。为人妇而出，常也；其成居，幸也。"其子因私积聚。其姑以为多私而出之。其子所以返者，倍其所以嫁。其父不自罪于教子非也，而自知其益富。
《淮南子》曰：礼，三十而娶。文王十五而生武王，非法也。岁星十二岁而周天，天道一备，故国君十二岁而冠，冠而娶，十五而生子，重国嗣，不从古制也。
《白虎通》曰：婚姻者何？谓昏时行礼，故曰婚。妇人因去夫而成，故曰姻。
又曰：人道何以有嫁娶者？何以为情性之大者，莫大于男女之交？人伦之始，莫若夫妇。男三十而娶，女二十而嫁何？阳数奇，阴数偶。男长女幼者何？阳道舒，阴道促。男三十筋骨以坚强，任为人父；女二十肌肤充盛，任为人母。合为五十，应大衍之数，生万物也。
又曰：礼曰：女子十五许嫁，纳采，问名，纳吉，请期，亲迎，以雁为贽。纳征用玄𫄸，故不用雁也。纳征玄𫄸，束帛离皮。玄三法天，𫄸二法地也。阳奇阴偶，明阳道之大也。离皮者，两皮也，以为庭实。庭实，偶也。
又曰：嫁娶以春何？春，天地交通，万物始生，阴阳交接之时也。《诗》曰："士如归妻，迨冰未泮。"《夏小正》曰："二月，冠子娶妇之时也。"夫有恶行，妻不得去，地无去天之义。夫虽有恶，犹不可去也。故《郊特牲》记曰：壹与之醮，终身不改。悖逆人伦，杀妻父母，废绝纲纪，乱之大者也。义绝乃得去耳。天子诸侯一娶九女者何？重国广继嗣也。适九何？地有九州，承天之施，无所不生，一娶九女，亦足承君施。九而无子，百亦无益也。
又曰：男二十五系心，女十五许嫁，感阴阳也。阳数八，阴数一。男八岁毁齿，阳气数奇，三八二十四加一而系心。阴数偶，故再成，十四加一为五，故十五许嫁。各加一者，明专一系心。所以系心者，防其淫佚也。
又曰：《婚经》曰：宾升北面，奠雁，再拜稽首，降，出。妇从房中，降自西阶。婿御妇车授绥，遣女于祢庙，重先人之遗体，不敢自专，故告祢也。父母亲戒女何？亲亲之至。父曰："戒之敬之，夙夜无违命。"母施矜结缡，曰："勉之敬之，夙夜无违宫事。"父诫于阼阶，母诫于西阶，庶女及门内施鞶，申以父母之命，命之曰："敬恭宗庙父母之言，夙夜无愆，视诸衿鞶。"去不辞，诫不诺，盖耻之，重去也。
《郑玄别传》曰：故尚书左丞同县张逸年十三，为县小吏。君谓之曰："尔有赞道之质。玉虽美，须雕琢而成器。能为书生以成尔志不？"对曰："愿之。"乃遂拔于其辈，妻以弟女。
《列女传》曰：邵南申女者，申人之女也。既许嫁于农家，礼不备而欲迎之。女与其人言：(其人，媒氏，往求命之者。)"以为夫妇者，人伦之始也，不可不正。夫家轻我，违制，不可以行。"夫家讼之。女曰："一物不具，一礼不备，守节持义，必死不往。"
又曰：鲁师春姜者，鲁师氏之母也。嫁其女，三往而三逐。春姜问故，以轻其室人也。春姜召其女而笞之曰："夫妇人以顺从为务，贞悫为首，故妇事夫有五：平旦𫄥笄而朝，则有君臣之严；沷盥馈食，则有父子之敬；报反而行，则有兄弟之道；必期必诚，则有朋友之信；寝席之交，然后有夫妇之际。"君子谓春姜曰知阴阳之顺逆也。
《楚国先贤传》曰：孙隽字文英。与李元礼俱娶太尉桓焉女。时人谓桓叔元两女俱乘龙，言得婿如龙也。
《世说》曰：王戎俭吝。其从子婚，与一单衣，裁后便责之。戎女适裴氏，贷钱数万。女归，戎色不悦。女还钱，乃怿。
《世说》曰：温峤从姑刘氏，家值乱离，惟有一女。姑问峤，有求婚意。答云："佳婿难得，但如峤比，云何？"姑答云："丧破之馀，乞得粗相存活，便足慰吾馀年，敢希汝比。"却数日，峤报姑云："已得婚处。门地粗可，婿身不减峤。"因下玉镜台一枚。姑大喜。既婚，交礼，女以手披纱扇，大笑曰："固嫌是此老奴，果如所疑。"玉镜台是峤为刘越石长史，北征刘聪所得也。
又曰：王文度为桓公长史。桓为儿求垣女，王许桓。蓝田既还，因言桓求婚。蓝田大怒。文度还，云："下官家中先得婚处。"桓公曰："吾知矣。此尊府君不肯。"
又曰：王丞相初在江左，欲结吴人，请婚陆太尉。太尉曰："培𪣻无松柏，薰莸不同器。抏虽不才，义不为乱伦之始也。"
又曰：诸葛恢大女适庾亮儿，次女适羊忱儿。亮子被苏峻害，改适江霦。恢儿娶邓攸女。于时谢尚书求其小女婿。恢乃云："羊、邓是平婚，江家我顾伊，庾家伊顾我，不能复与谢褒儿婚也。"
又曰：诸葛恢女既寡，誓不复再出。其女性甚凶强，无有登车理。恢既许江思玄婚，乃移家嫁之。初，绐女云："宜徙。"于是家人一时去，独留女在后。比其觉，已不复得出。江郎暮来，女哭詈积日，渐久歇。江霦暝入宿，但在对床上。后观其意转帖，霦乃诈厌良久，声气转急。女乃呼婢云："唤江郎觉。"江于是跃来就之，云："自是天下男子，厌，何预卿事而见唤耶？既尔相关，不得复不与人语。"于是默然而惭，遂为夫妻。
《圣证论》云：嫁娶，古人皆以秋冬。《毛诗》曰："东门之杨，其叶牂牂。"毛苌《传》曰："男女失时，不逮秋冬也。"
李固助展允婚，教曰：告文学师议曹史展允笃学贫苦，慈孝推让。年将知命，妃匹未定。闻之怆然，其闵哀之。夫冠娶仕进，非所以已亲。允兄弟无意，亦朋友不好事之罪也。前遣师辅，为允娶云。谭处士等，各欲佐助，迄今未定。出钱千万，率先夫大天府内掾史守助佐干及谭掾等，其欲议朋友，少征条名目。允贫也，礼宜从约，二三万钱，足以成婚。
虞翻《与弟书》曰：长子容当为求妇。其父如此，谁肯嫁之者？造求小姓，足使生子。天其福人，不在旧族。扬雄之才，非出孔氏。芝草无根，醴泉无源。家圣受禅，父嚚母顽。虞家世法出痴子。
魏袁淮《正论》曰：或曰：同姓不相娶，何也？曰：远别也。曰：今之人，外内相婚，礼欤？曰：中外之亲，近于同姓。同姓且犹不可，而况中外之亲乎？古人以为无疑，故不制也。今以古之不言，固谓之可婚，不知礼者也。或曰《国语》云：同德则同姓。同姓虽远，男女不相及。异德则异姓。异姓虽近，男女相及也。斯言何故也？曰：司空季子有为而言也。文公将求秦以反国，不敢逆秦故也。
梁简文帝资遣孔焘二女，教曰：夫思人至乡，事惟悼往。表闾式墓，义匪字孤。至如游殷之息见抚张既，桥玄之子受讬魏王，斯故美在令终，受兼身后。故无锡令孔焘，经术弘长，志履贞概，游处积年，一朝长往，闻其在室二女，并未有行。可广访姻家，务求偶对。
○媒
《毛诗·七月》曰：伐柯如之何？匪斧不克。娶妻如之何？匪媒不得。
《毛诗·氓》曰：送子涉淇，至于顿丘。匪我愆期，子无良媒。
《周礼·地官下》曰：媒氏掌万民之判。凡男女自成名以上，皆书年月日名焉，令男三十而娶，女二十而嫁。
又《地官》曰：媒氏，凡男女之阴讼，听之于胜国之社。(阴讼，争中冓之事以触法者。)
《家语》曰：孔子之郯，遇程子于途。顾谓子路曰："取束帛以赠先生。"子路对曰："由闻士不中间，不见；女无媒，君子不与交礼焉。"
《白虎通》曰：男娶女嫁何？阴卑不能自专，就阳而成之。故《传》曰：阳唱阴和，男行女随。男不专娶，女不专嫁，必由父母。须媒妁何？远耻防淫佚也。
《淮南子》曰：女因媒而嫁，不因媒而亲。
阚骃《十三州志》曰：乌孙国嫁娶责马娉，先令媒者与妇宿，徐乃婿近。
《桓玄传》曰：元显取妾，殆同六礼，以尚书仆射为媒人，长史为逆客。
屈原《离骚》曰：吾令丰隆乘云兮，求宓妃之所在；解佩纕以结言兮，吾令蹇修以为理。(蹇修，伏羲氏之臣。言我既见密妃，解佩带取玉纕言契，令蹇修为媒以通辞理也。)
《庄子》曰：亲父不为其子媒。亲父誉之，不若非其父者。
