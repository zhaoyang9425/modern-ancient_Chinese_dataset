○诗
《文心雕龙》曰：诗者，持也，持人情性；三百之蔽，义归无邪，持之为训，有符焉尔。人禀七情，应物斯感，感物吟志，莫非自然。尧有《大唐之歌》，虞造《南风之诗》，观其二文，词达而已。及大禹成功，九序惟歌；少康败德，五子咸讽：顺美匡恶，其来久矣。自商暨周，《雅》《颂》圆备，四时彪炳，六义环深。子夏鉴《绚素》之章，子贡悟《琢磨》之句，故商、赐二子，可以言诗。自王泽弥竭，风人辍采；春秋观志，以讽诵旧章，酬酢以为宾荣，吐纳而成声文。逮楚国讽怨，则《离骚》为刺。秦王灭典，亦造《仙诗》。汉初四言，韦孟首唱，匡谏之义，继轨周人。孝武爱文，《柏梁》列韵，严马、之徒，属词无方。至成帝品录，三百馀篇，朝章国采，亦云周备。而词人遣翰，莫见五言，所以李陵、班婕见拟于后代。按《邵南·行露》，始肇半章；孺子《沧浪》，亦有全曲；《暇豫》优歌，远见春秋；邪淫童谣，近在成世：阅时取征，则五言久矣。又古诗佳丽，或称枚叔，其《孤竹》一篇，则傅毅之词，比采而推，固两汉之作乎？观其结体散文，直而不野，宛转附物，惆怅切情，实五言之冠冕也。至于张衡《怨篇》，清典可味；仙诗缓歌，雅有新声。暨建安之初，五言腾踊，文帝、陈思，纵辔以骋节，王、徐、应、刘，望路而争驱；并邻风月，狎池苑，述恩荣，序酣宴，慷慨以任气，磊落以使才；造怀指事，不求纤密之巧，驱词逐貌，惟取昭晰之能：此其所同也。及正始明道，诗杂仙心，何晏之徒，率多浮浅，惟嵇志清峻，阮旨遥深。若乃应璩百一，独立不惧，词谲义具，魏之遗直也。晋世群才，稍入轻绮，张、左、潘、陆，比肩诗衢，采缛于正始，力柔于建安；或折文以为妙，或流靡以自妍，此其大略也。江左篇制，溺于玄风，羞笑徇务之志，崇盛忘机之谈；袁、孙已下，虽各有雕采，而词趣一揆，莫与争雄，所以景纯《仙篇》，挺拔而为俊也。宋初文咏，体有因革，严、老告退，而山水方滋；俪采百家之偶，争价一句之奇，情必极貌以写物，必穷力而追新：此近代之所竞也。故铺观列代，而情变之数可鉴；撮举同异，而纲领之要可明矣。若夫四言正体，则雅润为本；五言流调，则清丽居宗；华实异用，惟才所安。故平子得其雅，叔夜含其润，茂先拟其清，景阳振其丽；若兼善则子建、仲宣，遍美则太冲，公干。然诗有恒裁，思无定位，随性适分，鲜能圆通。若妙识所难，其易也将至；忽以为易，其难也方来矣。至于三六杂言，则出自篇什；离合之发，则萌于图谶；回文所兴，则道原为始；联句共韵，则《柏梁》馀制：巨细或殊，情理同致，总归诗囿，故不繁云。
《列子》曰：尧微服游于康衢，闻儿童谣曰："立我烝民，莫匪尔极。不识不知，顺帝之则。"尧问曰："孰教尔为此言？"童儿曰："我闻之大夫。"问大夫。大夫曰："古诗也。"
《文章流别论》曰：诗言志，歌永言。古者采诗之官，王者以知得失。古诗之四言者，"振鹭于飞"是也，汉郊庙歌多用之。五言者，"谁谓雀无角，何以穿我屋"是也，乐府亦用之。六言者，"我姑酌彼金罍"是也，乐府亦用之。七言者，"交交黄鸟止于桑"是也，于俳谐倡乐世用之。古诗之九言者，"浻酌彼行潦浥彼此注兹"是也，不入歌谣之章，故世希为之。夫诗虽以情志为本，而以声成为节。
颜延之《庭诰》曰：荀爽云："诗者，古之歌章，然则雅诵之乐篇全矣。是以后之诗者，率以歌为名。及秦勒望岳，汉祀郊宫，辞著前史者，文变之高制也。虽雅声未至，弘丽难追矣。逮李陵众作，总杂不类，是假托，非尽陵制。至其善篇，有足悲者，挚虞文论足称优洽。《柏梁》以来，继作非一，纂所至七言而已。九言不见者，将由声度阐诞，不协金石。至于五言流靡，则刘桢、张华；四言侧密，则张衡、王粲。若夫陈思王，可谓兼之矣。
钟嵘《诗评》曰：古诗，李陵、班婕妤、曹植、刘桢、王粲、阮籍、陆机、潘岳、张协、左思、谢灵运等十二人，诗皆上品。曹植诗其原出于《国风》，其骨气高奇，辞彩华茂，情兼雅怨，体备文质，粲然逸古，卓尔不群。嗟乎陈思之于文章也，譬人伦之有周、孔，鳞羽之有龙凤，音乐之有笙竽，女工之有黼黻。若孔子之门用文，则公干升堂，思王入室，王阳潘陆自可坐于廊庑之间。刘桢文体出于古诗，伏气爱奇，动多震绝。桢骨气凌霜，高风跨俗，但气过其文，雕润恨少。然自陈思已往，桢称独步。张协(字景阳。)诗其原出于王粲，文章华静，实少病累，又巧构形似之言，雄于潘岳，靡于太冲，风流调远，实旷代之高手。其辞彩葱蒨，音韵铿锵，使人味之亹亹不倦。阮籍诗其原出于《小雅》，虽无雕斫之巧，而咏怀之作可以陶性灵，发幽致，言在耳目之内，情寄八荒之表，洋洋乎会于风雅矣。陶潜诗其原出于应璩，又协左思风力，文体省净，殆无长语；笃意真古，辞兴婉媚；至于"欢言酌春酒，日暮天无云"，风华清靡，岂直田家语邪？古今隐逸诗之宗也。
《汉书》曰：王褒字子渊，蜀人也。宣帝时，修武帝故事，讲论六艺。刘向、张子侨等待诏金马门，褒有俊材，使褒作《中和》、《乐职》、(如淳曰：言王政中和，在官者乐其职。)《宣布诗》，(《艺林》曰：宣帝诗歌之名。)选好事者，依《鹿鸣》之声习而歌之。
《魏书》曰：李康字萧远。性介立不和俗，为乡里所嫉，故官不进。尝作《游九嶷》诗，明帝异其文，问左右："斯人安在？吾欲擢之。"因起为隰阳长，卒。
《晋书·载记》曰：李寿奢侈，杀人以立威。其臣龚壮作诗七篇，托言应璩以讽寿。寿报曰："省诗知意，若今人所作，时贤之话言也。古人所作，死鬼之常辞耳。"
又曰：桓玄既篡，欲引用孟昶，问其人于刘迈，迈曰："臣在京口，不闻昶有异能，但父子纷纷更相赠诗尔。"玄笑之而止。
《宋书》曰：颜延之与陈郡谢灵运共以词彩齐名，而迟速悬绝。文帝尝各敕拟《乐府·北上篇》，延之受诏便成，灵运久之乃就。延之尝问鲍昭已与灵运优劣，昭曰："谢五言如初发芙蓉，自然可爱。君诗若铺锦列绣，雕绘满眼。"锺嵘《诗评》云："灵运诗其原出于陈思，雅有景阳之体。"嵘谓若人学多才博，寓目辄书，内无文思，外无遗物，其繁且富宜哉，然名章秀句处处间起，妙曲新声骆驿奔发，类青松拔木，白玉映竹，未足以贬高才也。
又曰：谢惠连，方明之子也。十岁能属文。族兄灵运嘉赏之，云每有篇章，对惠连辄得佳语。尝于永嘉西堂思诗，竟日不就，忽梦惠连，得"池塘生春草"大以为工，常云："此语有神工，非余语也。"
《赵书》曰：徐光字季武。年十四五，为将军秣马。光但书马柳(吾浪反。)柱为诗颂，不亲马事。
《梁书》曰：丘迟字希范。辞采丽逸。时有锺嵘《诗评》云："范云婉转清便，如流风回雪。迟诗点缀映媚，似落花依草，虽义浅文通，而秀于敬子。"其见称如此。
《三国典略》曰：周文州氐酋反制，鄜州刺史高琳讨平之。军还，帝宴群公卿士，命赋诗言志，琳诗云："寄言窦车骑，为谢霍将军。何以报天子？沙漠静妖氛。"帝大悦，曰："獯猃陆梁，未时款塞，卿言有验国之福也。"
又曰：齐萧悫字仁祖。为太子洗马。尝于秋夜赋诗，其两句云："芙蓉露下落，杨柳月中疏。"曰："萧仁祖之斯文可谓雕章间出。"昔潘陆齐轨，不袭建安之风；颜、谢同声，遂革太乙之气。自汉逮晋，情赏犹自不谐，河北江南，意制本应相诡。颜黄门云："吾爱其萧散，宛然在目，而卢思道之徒，雅所不惬，箕毕殊好，理固宜然。"
又曰：王晞为常山王司马。睎恬憺寡欲，不以世务为累，时谓之方叔司马。尝游晋祠，赋诗曰："日落应归去，鱼鸟见留连。"时常山王遣使召睎，睎不时至。明日丞相西阁，祭酒卢思道问睎："昨已朱颜，得无鱼鸟致怪乎？"睎笑曰："昨陶然以酒被责，卿辈亦是留连之一物，岂直鱼鸟而已哉！"
又曰：辛德源尝于邢邵座赋诗，其十字曰："寒威渐离风，春色方依树。"众咸称善。后王昕逢之谓曰："今日可谓寒威离风，春色依树。"
《隋书》曰：杨素尝以五言诗七百字赠番州刺史薛道衡，词气宏拔，风韵秀出，亦为一时盛作。未几而卒。道衡叹曰："人之将死，其言也善，岂若是乎！"
《唐书·文苑传》：元万顷，干封中从英国公李𪟝征高丽，为辽东道管记。时别帅冯本以水军援裨将郭封，船破失期，封欲作书与𪟝，恐高丽知其救兵不至，乘危迫之，乃令万顷作离合诗赠𪟝。𪟝不达其意，大怒曰："军机急切，何用诗为？必斩之。"万顷解释之，乃止。
又曰：钱起能五言诗。初从乡荐，家寄江湖，尝于客舍月夜独吟，遽闻人吟于廷曰："曲终人不见，江上数峰青。"起愕然，慑衣视之，无所见矣，以为鬼怪而志之。及起就试之年，李暐所试《湘灵鼓瑟诗》题中有青字，起即以鬼谣十字为落句。暐深嘉之，称为绝倡，是岁登第。
又曰：元稹聪警绝人，年少有才名。与太原白居易为友，工为诗，善状咏当时风态物色，当时言诗者称"元白"焉。自衣冠士子至闾阎下俚悉传讽之，号为"元和体"。穆宗在东宫，有妃嫔左右尝念及稹篇，咏者宫中呼为"元才子"。至是极承恩遇，尝为长庆宫词数十百篇，闾里竞为传唱。
又曰：刘禹锡晚年与少傅白居易友善。居易诗笔文章时无在其右者，尝与禹倡和往来，因集其诗而序之曰："彭城刘梦得，诗豪者也。其锋森然，少敢当者。予不量力，往往犯之。夫合应者声同，交争者力敌，一往一复，欲罢不能。一二年来，日寻笔砚，同和赠答，不觉滋多。太和三年春，已前纸墨所在者，凡一百三十八首，其馀乘兴仗醉率然作者不在此数。尝戏微之云：仆与足下二十年来为文友诗敌，幸也，亦不幸也。吟咏情性，播扬名声，其适遗形，其乐忘老，幸也。然江南士女语才子者多云'元白'，以子之故，使仆不得独步于吴越间，此一不幸也；今垂老复遇梦得，非重不幸耶？梦得文之，神妙莫先于诗，若妙与神则吾岂敢如梦得！'雪里高山头白早，海中仙果子生迟'，'沉舟侧畔千帆过，病树前头万木春'之句之类，真谓神妙矣。在在处处，应有灵物护持，岂止两家子弟秘藏而已。"
《世说》曰：夏侯孝若作周诗成，示潘岳，曰："此文非徒温雅，乃见孝弟之性。"潘因此遂作《家风诗》。
又曰：孙秀收石崇、潘岳，先送石市，潘后至。石谓潘曰："安仁，卿亦复尔耶？"潘曰："可谓'白首同所归'。"潘《金谷诗》云："投分寄石友，白首同所归。"乃成其谶。
又曰：孙子荆除妇服，作诗以示王武子，曰："未知文生于情，情生于文，览之凄然，增伉俪之重。"
《文士传》曰：张秉自知短命，乃作《千年歌诗》以自伤。
《颜氏家训》曰：王籍《入若邪溪》诗云："蝉噪溜疋静，鸟鸣山更幽。"江南以为文章断绝，物无异议。简文吟咏，不能忘之。
《金楼子》云：有何赠智者，常于任昉座赋诗而其诗言不类。任云："卿诗可谓高厚。"其人大怒曰："遂以我诗为狗号。"
《国朝传记》曰：薛道衡聘陈，为《人日诗》云："入春才七日，离家已二年。"南人嗤之曰："是底言语，谁谓此虏解作诗？"及云："人归落雁后，思发在花前。"乃喜曰："名下固无虚士。"
《国朝杂记》曰：沈佺期以工诗著名，燕公张说尝谓之曰："沈三兄诗直须还他第一。"
《国史补》曰：德宗以二月一日为中和节，宴百僚赋诗，群臣奉和，诏写本赐戴叔伦于容州，天下荣之。
又曰：杜佑在淮南，进崔叔清诗百篇，上曰："此恶诗，焉用进？"时人谓之淮敕恶诗。
陆机《文赋》曰：诗缘情而绮靡。
