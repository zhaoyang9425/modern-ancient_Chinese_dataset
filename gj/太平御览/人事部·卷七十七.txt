○勇四
崔鸿《十六国春秋·前燕录》曰：将作大匠、屯骑校尉朝那侯青，武邑人也。机巧有算略，骁勇善骑射，所在先登陷陈。慕容俊拟之张飞。
又曰：成公都，晋兴玄吴人也。都骁猛有勇力。阳虑之战，年十八，横矛太呼，贼不敢当。独步当时，拟之方叔。论者咸曰："当求之于古，造次无其比也。"
《后魏书》曰：来大千，骁果，善骑射，迁中散。至于朝贺之日，大千常着御铠，盘马殿廷，莫不叹异。尝从太宗猎，见虎在高岩上，大千持槊直前刺之，应手而死。太宗嘉其勇壮，又为殿中给事。
又曰：乙瑰，代人也。其先世统部落。世祖时，瑰父正知慕国威化，遣瑰入贡，世祖因留之。瑰便弓马，善骑射，手格猛兽，膂力过人，数从征伐，甚见信待。尚上谷公主，世祖之女也。
又曰：庾叶为将有谋略，治军清整，常以少击多，士众服其知勇，名冠诸将。
又曰：杨播，字延庆。自云弘农华阴人也。除左将军，寻假前将军。随车驾南讨，至锺离。师回，诏播领步卒三千、骑五百为众军钓拢时春水初长，贼众大至，舟舰塞川。播以诸军渡淮未讫，严练南岸，身自居后。诸军渡尽，贼众遂集，于是围播数重。播乃为圆陈以御之，身自搏击，斩杀甚多。相拒再宿，军人食尽，贼围更急。高祖在北而望之，既无舟船，不得救援。水势稍减，播领精骑三百历其船，大呼曰："今我欲渡，能战者出。"贼莫敢动，遂拥众而济。高祖甚壮之，赐爵华阴子。
又曰：河间公齐，烈帝之玄孙也。少雄杰魁岸，世祖爱其勇壮、引侍左右。从征赫连昌，世祖马蹶，贼众逼帝，齐以身蔽捍，决死击贼，贼乃退。
又曰：贾思伯，字仕休，齐郡益都人也。世宗即位，加辅国将军。任城王之围锺离也，以思伯持节为其军司。及失利，思伯为后殿，以思伯儒者，谓之必死。及至，大喜，曰："仁者必勇，常谓虚谈，今于军司见之矣。"
又曰：于栗䃅，代人也。少习武艺，拜冠军将军。道武畋于白登山，见熊领数子，道武顾谓栗䃅曰："能缚之乎？"栗䃅曰："能！"道武曰："若搏之不胜，岂不虚毙一壮士耶！"栗䃅曰："自可能致御前，会而制之。"寻而擒之。晋将刘裕遗栗䃅书曰："黑槊将军"䃅常好持黑槊，故有其号。
又曰：杨大眼，武都氐王难当之孙也。少骁勇矫捷，走如飞电。宣武南征，尚书李冲典选统校征官，大眼往求征焉。冲不许，大眼曰："尚书不见知，听下官出一伎。"便出长绳三丈，系之于髻而走，绳直如矢，马驰不及。冲大惊曰："千载已来，未有此人也。"遂用为军主。大眼顾谓同僚曰："吾之今日，所谓蛟龙得水之秋也。自此一举，不复与诸君齐列矣。"所经战，皆武冠六军，大眼妻潘氏，善射，诣军省大眼。至攻战游猎之际，潘氏亦戎装齐镖并辔。及还营，同坐幕下，对诸僚佐，言笑自得。大眼指谓诸人曰："此潘将军也。"明帝加光禄大夫。淮泗之间，童儿啼者恐之，云："杨大眼至！"无不立止。王秉之初归国也，谓大眼曰："吾在南时闻君之名，以为眼如车轮。及见，君乃不异常人。"大眼曰："鼓旗相望瞋硇捃发。足使君目不能视，何必大如车轮？"
又曰：文成帝名濬，太武孙晃子也。即位后，冬大傩曜兵。帝有勇力，善骑射，灵丘南有山，高四百馀丈，诏群官仰射山峰，无能逾者。帝弯弧发矢，出山四十馀丈，过山南二百步。遂诏刊石，勒铭纪功。
《北齐书》曰：高昂，字敖曹，胆力过人，姿仪殊异。其父次同为求严师，令简＾挞。昂不遵师训，专事驰骋，每言男儿当横行天下，自取富贵，谁能端坐读书，作老博士也。其父曰："此儿不灭吾族，当大吾门。"以其昂藏敖曹，故以名字。
《北史》曰：达奚震，少骁勇，走及奔马。周文尝渭北校猎，时有兔过周文前，震与诸将竞射之，马倒而坠。震足不倾踬，因步射之，矢中兔，顾马才起，遂回身腾上。周文喜曰："非此父，不生此子。"
《陈书》曰：萧摩诃齐军战，有西域胡，妙于弓矢，弦无虚发，众军尤惮之。及将战，明彻谓摩诃曰："若〈歹壹〉此胡，则彼军夺气，君有关、张之名，可斩颜良矣。"摩诃曰："愿识其形状，当为公取之。"明彻乃召降人有识胡者，云胡著绛衣，护皮弓，两端骨弭。明彻遣人觇伺，乃知胡在阵，仍自酌以饮摩诃。摩诃饮讫，驰马冲齐军，胡挺身出阵前十馀步，彀弓未发，摩诃遥掷铣鋧，立中其额，应手而仆。齐军"大力"十馀人出战，摩诃又斩之。
又曰：周铁虎事梁河东王萧誉，王僧辩擒，欲烹之，铁虎曰："侯景尚未灭，奈何杀壮士耶！"僧辩奇之。后降高祖。
又曰：萧摩诃帅齐兵为寇，高祖遣安都北拒齐军于锺山龙尾及北郊坛。安都谓摩诃曰："卿骁勇有名，千闻不如一见。"摩诃对曰："今日令公见矣。"
《隋书》曰：宇文庆从武帝攻河阴，先登攀堞，与贼短兵接战，良久，中石乃坠，绝而后苏。帝劳之曰："卿之馀勇，可以贾人也。"
又曰：杨玄感骁勇多力，每战亲军长矛，身先士卒，喑鸣叱咤，所当者莫不震慑。论者方之项羽。
又曰：鱼俱罗，冯翊下邽人也。身长八尺，膂力绝人，声气雄壮，言闻数百步。
又曰：权武少果劲，勇力绝人，能重甲上马。尝倒投于井，未及泉，复跃而出。其拳捷如此。
又曰：长孙晟，突厥之内，大畏长孙总管，闻其弓声，谓为霹雳，见其走马，称为闪电。王笑曰："将军震怒，威行域外，遂与雷霆为比，一何壮哉！"
《唐书》曰：丘行恭从讨王世充，会战于邙山之上，太宗欲知其虚实强弱，乃与数十骑冲之，直出其后，众皆披靡，莫敢当其锋，所杀伤甚众。既而限以长堤，与诸骑相失，惟行恭独从。寻有劲骑数人追及太宗，矢中御马，行恭乃回骑射之，发无不中，馀贼不敢复前，然后下马拔箭，以其所乘马进太宗。行恭于御马前步执长刀，巨跃大呼，斩数人，突阵而出，得入大阵。贞观中，有诏刻石为人马以象行恭拔箭之状，立于昭陵阙前。
又曰：淮阳王道玄，拜洛州总管。及府废，改授洛州刺史。五年，刘黑闼引突厥河北，复授山东道行军总管。师次下博，与贼军遇，道玄帅骑先登，命副将史万宝督军继进。万宝与之不协，及道玄深入，而拥兵不进。谓所亲曰："吾奉手诏，言淮阳小儿虽名为将，而军之进止皆委吾。今其轻锐，越泞交战，大军道动，必滔泥溺，莫如结阵以待之，虽不利于王，而利于国。"道玄遂为贼所禽，全军尽没，惟万宝逃归。道玄遇害，年十九。太宗追悼久之，尝从容谓侍臣曰："道玄终始从朕，见朕深入贼阵，所向必克，意尝企慕，所以每阵先登，盖学朕也。惜其年少，不遂远图。"因为之流涕。
又曰：王君廓镇幽州。会突厥入寇，君廓邀击破之，俘斩二千馀人，获马五千匹。高祖大悦，征入朝，赐以御马，令于殿庭乘之而出，因谓侍臣曰："吾闻蔺相如叱秦皇，目眦出血。君廓往击窦建德，将出战，李𪟝遏之，君廓发愤大呼，目及鼻耳一时流血。此之壮气，何谢古人，不可以例赏之。"复赐常袍金带，还镇幽州。
又曰：刘世让为并州总管，统兵屯于雁门。突厥处罗可汗与高开道、苑君璋合众攻之，甚急。鸿胪卿郑玄璹先使在蕃，可汗合玄璹来说之，世让厉声曰："大夫奈何为夷狄作说客耶！"经月馀，虏乃退。及玄璹还，述世让忠勇，高祖下制裒美之。
又曰：李嗣业。贼将李归仁初以锐师数来挑战，我师攒矢而逐之，贼军大至，逼我追骑，突入我营，我师嚣乱。嗣业谓郭子仪曰："今日之事，若不以身啖寇，决战于阵，万死而冀其一生。不然，则我军无孑遗矣。"嗣业乃脱衣徒搏，执长刀立于阵前大呼，当嗣业刀者，人马俱碎，杀十数人，阵容方驻。前军之士尽执长刀而出，如墙而进。嗣业先登奋命，所向摧靡。
又曰：张濬拜谏议大夫，其年冬，宰相王铎至滑台，兼充天下行营都统，方征兵诸侯，奏用濬为都统判官。时王敬武初破弘霸郎，军大振，累诏征平卢兵，敬武独不赴援。铎遣濬往说之，敬武已授伪命，复怙强不迎诏使。濬至，谒见，责之曰："公为天子守藩，王臣赍诏宣谕，而侮慢诏使。既未识君臣礼分，复何颜以御军民哉？"敬武愕然谢咎。既宣诏，军士按兵默然，濬并召将佐集于鞠场面谕之曰："人生效忠仗义，所冀粗分逆顺，悬知利害。黄巢前日贩盐虏耳，公等舍累叶夫子而臣贩盐白丁，何利害之可论耶！今诸侯勤王，天下响应，公等独据一州，坐观成败。贼平之后，去就何安？若能此际排难解纷，陈师鞠旅，共诛寇盗，迎奉銮舆，则富贵功名，指掌可取。吾惜公辈舍安而即危也。"诸将改容引过，谓敬武曰："谏议之言是也。"即时出军，从濬入授京师。
《晏子春秋》曰：昔夏之衰也，有推移大戏，殷之衰也，有费仲恶来，足走千里，手裂兕虎，任之以力，凌轹天威，专行勇力，不顾乎义理，是以桀纣以灭，殷夏以衰。
又曰：庄公奋乎勇力，不顾于行；尚勇力之士，无忌于国；贵戚不荐善，偪迩不引过。故晏子见公，公曰："古者亦有徒以勇力立于世者乎？"晏子对曰："婴闻之，轻死以行理，谓之勇；诛暴不避强，谓之力。故勇力之立也，以行理义也。今公自奋乎勇力，不顾乎行暴，尚勇力之士，无忌于国，身立威疆，行流淫暴，贵戚不荐善，偪迩不引过，反圣王之德，而修灭君之行，用此存者，婴未尝闻有也。"
《吴越春秋》曰：专诸，丰邑人。伍子胥初去楚如吴时，遇之于途。专诸方与人斗，其怒有万人之气，甚不可当。其妻一呼即还。子胥怪而问其壮，何夫子怒之盛，闻一女子之声而即折道，宁有说乎？专诸曰："子视吾之仪，宁类愚者耶！何言之鄙也！夫屈一人之下，必申万人之上。"子胥因相决之，推颡深目，虎口鹰背，戾于从难，知其勇士也。
又曰：伍子胥见吴王僚，王僚望其颜色甚可畏，长一丈，大十六围，眉间一尺。僚与语三日，辞无复者，贤人也。子胥知王好之，每入，言语侃侃，有勇壮之气也。
孔演《汉魏春秋》曰：许褚之为人，长八尺馀，大十围，容貌甚雄，勇力绝人。汉末贼起，褚在汝南，与少年相聚，及宗族数千家。共坚壁相保。曹公修兵汝南，褚以其众归公，公见而壮之，曰："此樊哙也。"即日拜都尉，引入宿卫。诸从褚侠客，皆为虎士，出入周旋，不离左右。军中以褚力如虎，痴勇，号曰"痴虎"。至今天下称之，皆谓其姓名也。
吴均《齐春秋》曰：戴僧静，会稽永兴人。临湘侯副大祖在淮阴，雅有人鉴，见而赏之。会匈奴卒至，僧静应募出战，单力直前，虏骑奔退。又斩三级。时天盛寒，乃脱衣，口衔三头，以刀插背，拍浮而还。临湘侯大赏之，曰："杀三人亦可反命矣。"进之于太祖。石头之役，功冠诸将，遂至贵显。
萧方等《三十国春秋》曰：苻洛雄勇多力，猛气绝人，坐制奔牛，射洞犁耳。苻坚深惮之。故常为边守。
又曰：刘阳少骁猛，甚有勇力，手曳牛尾，却行百步。
又曰：赵将麻秋命黑槊龙腾三千人，驰击谢艾军，艾左右扰动。李伟劝艾乘马，艾不从。乃下踞胡床而麾众，赵人以为有伏，惧而不进。
《韩诗外传》曰：卫灵公昼寝而起，志气益衰，使人驰召勇士公孙亻肙，道遭行人卜商。子夏曰："何驰之疾也？"对曰："君昼寝而起，使我驰召勇士公孙亻肙。"子夏曰："微亻肙，而勇若亻肙者可乎？"御曰："可。"子夏曰："载我而反。"至，君曰："延先生上，起召公孙亻肙。"俄而亻肙至，入门拔剑疾呼，曰："商下！我取若头。"子夏顾叱之，曰："咄！内剑。吾将与若言勇。"于是君令亻肙内剑而上。子夏曰："来！吾尝与子从君而北见赵简子。赵简昨；发仗矛而见我君。我从十三行之后，趁而进曰：诸侯相见，不宜不朝服。君不朝服。行人卜商将以血溅君之衣矣。使反朝服而见吾君者，子耶？我耶？"亻肙曰："子也。"子夏曰："子之勇不若我一矣。又与子从君而东至海曹，齐君重茵而坐。我从十三行之后，趋进曰：诸侯相见，不宜相临以庶。揄其一茵而去之者，子耶？我耶？"亻肙曰："子也。"子夏曰："子之勇不若我二矣。又与子从君于囿中，于是两军逐我君，与拔矛格而还之者，子耶？我耶？"亻肙曰："子也。"子夏曰："子之勇不若我三矣。所贵为士者，上不摄万乘，下不敖乎匹夫，外立节矜敌而不侵掠，内禁残害而君不危殆，是士之所长而君子之所致贵也。若夫以长掩短，以众暴寡，凌轹无罪之民而威于闾巷之间者，是士之甚毒而君子之所致恶也。"于是灵以避席曰："抑乎寡人虽不敏，请从先生勇。"
又曰：孔子游于景山之上，子路、子贡、颜回从焉。孔子曰："君子登高必赋。尔愿言者何其，丘将启汝。"子路曰："由愿奋长戟，扬三军，乳虎在后，仇敌在前，搏躩快志，进救两国之患。"孔子曰："勇士哉！"
又曰：齐庄公出猎，有螳螂举足，将搏其转轮，问其御曰："此何虫也？"对曰："此螳螂者也。其为虫知进而不知退，不量力而轻敌。"庄公曰："以此为人，必为天下勇士矣。"于是回军避之，勇士归之。
虞溥《江表传》曰：曹公出濡须，号步骑四十万，临江饮马。孙权帅众七万应之，使甘宁领二千人为前部督。权密敕宁，使夜入魏军。宁乃选手下健儿百馀人，径诣公营下，便拔鹿角，逾垒入营，斩得数十级。北军惊骇鼓噪，举火如星，宁已还入营，作鼓吹，称万岁。因夜见权，权曰："聊以观卿胆耳！"即赐绢千匹，刀百口。权曰："孟德有张辽，孤有兴霸，足相敌也。"停住月馀，北军乃退。
刘向《列士传》曰：秦召公子无忌，无忌不行。使朱亥奉璧一双谢秦，秦王大怒。执朱亥着虎圈中，瞋目视虎，终不敢动。
《殷氏世传》曰：亮字子华，少好学，年四十举孝廉。到阳城涌〗虎争一羊，马不敢进。于是亮乃按剑，直至虎所，斩羊腹。虎乃各得其半去。时人为之谣曰："石里之勇殷子华，暴虎见之合爪牙。"
刘昭《幼童传》曰：魏太祖幼而知勇，年十岁，尝浴于谯水，有蛟来逼，自水奋蛟，蛟乃潜退。于是毕浴而还，弗之言也。后有人见大蛇，奔逐。太祖笑之曰："吾为蛟所击而未惧，斯畏蛇而恐耶？"众问乃知，咸惊异焉。
又曰：秦舞阳者，燕国人也。年十二，以勇气闻。人犯必杀之，莫有敢迕视。
