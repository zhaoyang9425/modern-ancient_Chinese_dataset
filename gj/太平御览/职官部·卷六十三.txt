○州主簿
韦昭《辩释名》曰：主簿，主诸簿书。簿，普也，普关诸事。
《汉书》曰：王尊迁东郡太守。河水盛溢泛，浸溢瓠子金堤，尊躬率吏民，沉白马祀水神河伯。尊亲执珪璧，使巫祝请以身填金堤，因止宿，庐于堤上。及水盛堤坏，吏民皆走，惟二主簿位在尊旁，尊立不动，而水波稍却回还。吏民嘉壮尊之勇节，白马三老朱英等奏其状。
《东观汉记》曰：周喜仕郡为主簿。王莽末，群贼入汝阳城，喜从太守何敞讨贼，为流矢所中，谓贼众曰："卿曹皆民隶也，岂有还害其君者耶？喜请以死赎君命。"因仰天号泣，贼于是相视曰："此义士也。"给其车马遣送之。
《后汉书》曰：朱俊，会稽人也。太守尹端以俊为主簿。熹平二年，端坐讨贼许昭失利，为州所奏，罪应弃市。俊乃羸服间行，轻赍数百金到京师，赂主章史，还得刊定州奏，故端得输作左校。端喜于降免而不知其由，俊亦终无所言。
《魏志》曰：卢毓，字子家，涿郡人也。崔琰举为冀州主簿。时天下草创，多逋逃，故重士亡法，罪及妻子。亡士妻白等，始适夫家数日，皆未与夫相见，大理奏弃市。毓驳之曰："夫女子之情，以接见而恩生，成妇而义重。故《诗》曰：'未见君子，我心伤悲；亦既见止，我心则夷。'又《礼》'未庙见之妇而死，即葬女氏之党，以未成妇也。'今白等生有未见之悲，死有非妇之痛，而吏议欲肆之大辟，若同牢合卺之后，罪何所加？(卺，音谨)且《记》曰：'附从轻'，言附人之罪，以轻者为比也。又《书》云：'与其杀不辜，宁失不经'，恐过重也。苟以白等皆受礼聘，已入门庭，刑之为可，杀之为重。'太祖曰："毓之所执是也。又引经典有意，使孤叹息。"
又曰：庞涓，字子异。太守徐揖请为主簿。后郡人黄昂反，围城。涓弃妻子，夜逾城围，告急于张掖、敦煌二郡，初疑未发兵，涓欲伏剑，二郡感其义，遂兴兵。军未至，而郡邑以陷，揖死，涓乃收敛捐丧，送还本郡，行服三年乃还。
又曰：崔林，字德儒，清河人。少时晚成，宗族莫知，惟从兄琰异之。太祖定冀州，擢为州主簿。
《蜀志》曰：杜微，字国辅，梓潼涪人。丞相亮领益州牧，以微为主簿。微固辞，舆而致之。既至，亮引而微自陈谢。亮以微不闻人言，于座上作书与之。
《吴录》曰：荀咸，字子良。为郡主簿。太守黄君行春，留咸守郡。郡掾栖采雀卵，咸责数以春月不宜破卵，杖之三十。
王隐《晋书》曰：陶侃，字士衡，鄱阳人。为郡主簿。夫人病，欲使主簿迎医于数百里。天大寒雪，各辞，疾召侃使行，侃曰："资于事父以事君。夫人亦当父母，安有父母之病而闻迎医不便行也？"
《晋书》曰：潘京，字世长，武陵汉寿人也。弱冠，郡辟主簿，太守赵廞甚器之，尝问曰："贵郡何以名武陵？"京曰："鄙郡本名义陵，在辰阳县界，与夷相接，数为所攻，光武时移东出，遂得全完，共议易号。传曰止戈为武，《诗》称高平曰陵，于是名焉。"为州所辟，因谒见问策，探得"不孝"字，刺史戏京曰："辟士为不孝耶？"京举板答曰："今为忠臣，不得复为孝子。"其机辩皆此类。
又曰：易雄，长沙浏阳人也。仕郡，为主簿。张昌之乱也，执太守万嗣，将斩之，雄与贼争论曲直。贼怒，叱使牵雄斩之，雄趋出自若。贼人又呼问之，雄对如初。如此者三，贼乃舍之。嗣由是获免，雄遂知名。
又曰：潘京，武陵人也。郡辟主簿。后太庙立，州郡皆遣使贺，京白太守曰："夫太庙立，移神主，应问讯，不应贺。"遂遣京作文，使诣京师，以为永式。
又曰：习凿齿，字彦威。为桓温荆州主簿，亲遇隆密。时语曰："徒三十年看儒书，不如一诣习主簿也。"
《宋书》曰：王思远，宋建平王景素辟南徐州主簿，深见礼遇。景素被诛，左右离散，思远亲视殡葬，手种松柏，与庐江何昌寓上表理之，事感朝廷。景素女废为庶人，思远分衣食以相资赡，年长为备笄总，访求偶对，倾家送遣。
《三国典略》曰：梁李膺，字公胤，广汉人也。西昌侯藻为益州，以为主簿。使至建康，梁武悦之，谓曰："卿何如李膺？"对曰："胜。"问其故，对曰："昔事桓灵之主，今逢尧舜之君。"梁武嘉其对，以如意击席者久之。
《后魏书》曰：裴安祖，弱冠，州辟主簿。民有兄弟争财，诣州相讼，安祖召其兄弟，以礼义责让之。此人兄弟明日相率谢罪，郡内钦服之。
又曰：韦朏，字尊显。少有志业，年十八辟州主簿。时属岁俭，朏以家粟造粥以饵饥人，所活甚众。
又曰：杜暹补婺州参军。秩满将归，州吏以纸万馀张以赠之，暹惟受一番，馀悉还之。时州僚别者见而叹曰："昔清吏受一大钱复何异也！"
《唐书》曰：颜杲卿以荫受官。性刚直，有吏干。开元中为魏州录事参军，振举纲目，政称第一。
《三辅决录》曰：韦元将，年十五，身长八尺五寸，为郡主簿。杨彪称曰："韦主簿年虽少，有老成之风，昂昂千里之驹。"
《陈留耆旧传》曰：戴斌为郡主簿，送故将丧归乡里蠡吾，里人距之，孝子、臣吏、脱绖叩头求哀，终不见听。斌乃投绖放缞操手剑，瞋目厉声距踊而前曰："哭不哀者，郎君也；丧车不前者，戴斌也。"里人服其义，乃内之。
《广陵列士传》曰：刘俊为郡主簿。郡将为贼所得，俊知言辞不能动贼，因叩头流血，乞得代之。贼不听，前斫府君，俊因投身，投之正与刃会，斫俊左肩，疮尺馀。贼又欲更下刃，俊号呼，抱持不置，贼因相谓曰："此义士，杀之不祥。"遂俱纵遣。
黄义仲《交、广二州记》曰：合浦之士有尹牙，为郡主簿，太守答云："重仇未报。"牙即变姓易名，为报之。天子奇其义，因赦不问。
《俗说》曰：谢景仁为豫州主簿，在玄合下。桓闻其善弹筝，便呼之。既至，取筝令弹。谢即理弦抚筝，因歌《秋风》，意气殊迈。桓大以此奇之。
○从事
《汉书》曰：邴吉，字少卿。为廷尉右监，坐法失官，归为州从事。
又曰：赵广汉，涿郡人。为州从事，以严絜、通敏、下士为名。
又曰：扬雄数为朝廷在位贤者称"严君平德"。杜陵李强为益州牧，喜谓雄曰："吾真得严君平矣。"雄曰："备礼以待之，彼人可见而不得诎也。"强心以为不然，及至蜀，致礼与相见，卒不敢言以为从事，乃叹曰："扬子云诚知人也。"
《东观汉记》曰：鲍永为司隶校尉，矜严公正。平陵鲍恢为从事，恢亦抗直。诏曰："贵戚且敛手，以避二鲍。"
又曰：樊准，字幼陵，为州从事。临职介正，不发私书。
又曰：班彪避地河南，大将军窦融以为从事。深敬待之，后接以师友之道。
《后汉书》曰：朱震，字伯厚，为州从事，奏济阴太守赃罪之数。谚曰："车如鸡栖马如狗，疾恶如风朱伯厚。"
《续汉书》曰：杨球为幽州从事，部分边塞，职事修理。
谢承《后汉书》曰：陈众辟州从事。有剧贼淳于临等数千人攻县杀吏，光武遣司空李通率师击之。州牧惶怖，恐获罪戾，众于是自请以恩信晓喻降之，乘单车驾白马，往到贼所，以义告谕。临素服名德，即降服，民生立祠曰："白马从事。"
华峤《后汉书》曰：卫羽为州从事。时中常侍单超兄子匡为济阴太守，负其势，大为贪放。刺史第五种欲取之，闻羽素抗厉，乃召羽谓曰："闻公不畏强御，今欲相委以重事，若何？"对曰："愿庶几于一割。"羽出，遂驰至定陶，闭城门，收匡宾客亲吏四十馀人。七日中起发其赃五六千万，钟即举奏，一州震栗。
《魏志》曰：贾洪，字叔业。家贫好学，应州辟。其时州中自参事以下百馀人，惟洪与严苞才学最高，故众为之语曰："州中晔晔贾叔业，辨论胸胸严文通。"
又曰：袁绍领冀州从事，沮授喜曰"吾心"也。
又曰：张辽，字文远，雁门马邑人。本聂壹之后，以避怨变姓。汉并州刺史丁原以辽武力过人，召为从事。
又曰：邢颙，太祖辟为冀州从事，时人称之："德行堂堂邢子昂。"
《蜀志》曰：张松说刘璋交通先主，从事广汉王累自倒悬于门以谏，璋无所纳。
又曰：马谡，字幼常。以荆州从事，随先主入蜀，材力过人，好论军计。
又曰：谯周，字允南。身长八尺，体貌素朴，推诚不识，无造次辨论之方，然潜识内敏。建兴中丞相亮领益州牧，命周为劝学从事。
王隐《晋书》曰："山涛，字巨源，河内人。年四十始为州郡部河南从事。"
又曰：刘毅辟为司州都官从事，京邑肃然。弹河南尹事司隶徐不过曰："躩虎之犬，鼷鼠蹈其背。"毅曰："既能躩虎，又能杀鼠，何损于犬。"投传而去。
《晋中兴书》曰：华谭，字令思。生未期而父殁，母年十八，执节养谭。弱冠知名，扬州刺史周俊礼辟署从事。爱其才器，以为宾友。
《陈留耆旧传》曰：高慎，字孝甫。敦质少华，口不能剧谈，默而好深沉之谋，为从事，号曰卧虎。故人谓之："嶷然不语，名高孝甫。"
《益部耆旧传》曰：李弘，字仲元。为州从事，扬雄称之曰："不屈其志，不累其身，不夷不惠。可否之间，见其貌肃如也，观其行穆如也，闻其言戚如也。"
又曰：巴郡任文公，有道术，为州从事。时越巂欲反，州遣五从事案虚实。止传舍，食未半，有风发案，文公起曰："当有逆变。"因促驾去，诸从事未能发，为郡兵所杀。
《锺离意别传》曰：扬州刺史夏君三辟意九江从事。三府侧席，夏君见意曰："刺史得京师书，闻从事有令问，刺史何惜王家之爵不贡贤者。"乃表上尚书。
《李固别传》曰：益州及司隶辟，皆不就，门徒或称从事掾，固曰："未曾受其位，不宜获其号。"
《孟嘉别传》曰：庾亮辟嘉为劝学从事。亮盛修学敩，高选儒官。正旦大会，褚褒问亮："嘉何在？"亮曰："但自觅之。"褒历观之，指嘉曰："将无是乎？"亮欣然。
《罗含别传》曰：含字君章，刺史庾廙以亲贤之，重作镇方岳搜杨楚，楚匪兰弗刈，仍辟含荆州部从事。
《潜夫论》曰：孝明帝时，荆州举茂才，过阙谢恩，赐食既讫，问何异闻，对曰："巫地有剧贼九人，刺史不能得。"帝曰："汝非部郡从事耶？"对曰："是也。"帝乃振怒曰："贼发部中而不能擒，何以为茂才！"乃捶数百而切让州郡。十日之间贼即伏诛。由此观之，擒盗贼在明法不在数赦也。
《世说》曰：顾和为州从事。月旦，朝未入，停车，周侯历和车边过，和风貌夷然不动，周指顾心曰："此中何有？"徐应曰："此中最是难测地。"周入，遇丞相曰："卿州吏中有令仆才。"
又曰：罗含为宣武从事，谢镇西作江夏使，往检校之。罗既至，初不问郡家事，乃遥就谢数日，饮酒而还。桓公问何事？罗云："未审公谓谢尚是何似人？"桓公答："仁祖是胜我许人。"罗云："岂有胜公人而有行非者，故一无所问。"桓公奇其意而不责。
《王丞相集·教》曰：丹阳从事陈耽器局弘正，可转主簿；吴兴从事谢鸾，才干正直，可转西曹。
○中正
《魏略》曰：时苗，字德胄，巨鹿人也。为大官令，领其郡中正定九品，至于叙人才，不能宽大，然纪人之短，虽在久远，衔之不置。
《吴志》曰：习温为荆州太平公。太平公即州都也。后潘秘为尚书仆射，代温为太平公，甚得其誉。
《晋书》曰：杨晫、陶侃共载诣顾荣，州大中正温雅责晫与小人共载，晫曰："江州名少风俗，卿已不能养进寒俊，且可不毁之。"杨晫代雅为大中正，举侃为鄱阳小中正。
又曰：诸葛瞻领丹阳、宣城、新安三郡大中正，时中州人士多寓焉。
又曰：刘毅，字仲雄。年七十，已告老。后举为青州大中正，尚书以毅悬车致仕，不宜劳以碎务。孙尹曰："司徒魏舒、司隶严询与毅年齿相近，询管四十万户州，兼董司百僚，总摄机要，舒所统殷广，兼执九品，铨十六州，议者不以为剧。昔郑武公年过八十，入为司徒。毅志气聪明，一州品第，不足劳其思虑。"毅遂为州都，铨正人流，清浊区别，其所弹贬，自亲贵始。
又曰：解结问别驾治中："河北白壤高良，何故少人士，每以三品为中正？"皆云不审。陈𫖳对曰："《诗》称惟岳降神，生甫及申。英伟大贤多出山泽，河北地平气均，蓬蒿裁六尺，不足成林故也。"
又曰：干宝称晋宣帝除九品，置大中正，晋令云："大小中正为内官者，听月三会议，上东门外，设幔陈席。"
又曰：刘毅上表："刺史初临州，大中正州里才业高者兼主簿从事，迎刺史，若吏部选用，犹下中正，问人事所在，父祖位状。
《晋起居注》曰：仆射诸葛恢启称："州都大中正为吏部尚书，侍郎、司徒、左长史属掾皆为中正。臣今领吏部，请解大中正以为都中正，职局司理，不宜兼者也。"
萧子显《齐书》曰：张绪，字思蔓，吴郡人。转太子中庶子、本州大中正。长沙王晃属选用吴兴闻人邕为州议曹，绪以资籍不当，执不许。晃遣书佐固请之，绪正色谓晃信曰："信此是家州聊，殿下何得见逼！"
《梁书》曰：沈约迁侍中、光禄大夫，领太子詹事、扬州大中正，关尚书八条事。
《后魏书》曰：房坚迁齐州大中正。高祖临朝，令诸州中正各举所知，千秋与幽州中正杨尼各举其子。高祖曰："昔有一祁，名垂往史；今有二奚，当闻来牒。"
《北齐书》曰：干明中邢邵为中寿监，同郡许惇与邵竞本州中正，遂凭附宋钦道，出邵为刺史。
《三国典略》曰：陈以孔奂为御史中丞，领扬州大中正。晋陵自宋、齐以来为大都，奂清白自守，妻子并不之官，所得秩俸随即分赡孤寡。郡中大悦，号曰"神君"。
《襄阳耆旧传》曰：晋朝以江表始通人物，未悉使江南别立大中正。
《通典》曰：魏司空陈群以天台选用不尽人才，择州之才优有昭鉴者除为中正，自拔人才，铨定九品，州郡皆置。吴有大公平，亦其任也。
《郭子》曰：孙子荆应上品，拨王武子。时为大中正。谓访闻此人，非卿能拔，自为之目，曰："天才英雄，亮拔不群。"
《傅子》曰：魏司空陈群，始立九品之制，郡置中正，平次人才之高下，各为辈目。州置都，而总其议。晋宣帝除九品，州置大中正，议曰：案九品之状，诸中正既未能料究人才，以为可除九品制，州置大中正。
《曹羲集·九品议》曰：伏见明论，欲除九品，而置州中正，欲捡虚实。一州阔远，略不相识，访不得知，会复转访本郡先达者耳。此为问州中正而实决于郡人。
《孙楚集·奏》曰：九品，汉氏本无，班固著《汉书》，序先往代贤智此九条，此盖《记鬼录》次第耳。而陈群依之，以品生人。又魏武拔奇，决于胸臆，收才不问阶次，岂赖九品而后得人！今可令长守为大小中正，各自品其编户也。
《刘毅集·论九品》曰：臣闻用治理者，以官才为本。官才有三难，而治乱之所由。人物难知，一也；爱憎难，二也；情伪难明，三也。今立中正，定九品，操人主之威福，夺天朝之权柄，上品无寒门，下品无势族。今职名中正，实为奸府；事名九品，而有八损。宜罢中正，除九品，弃魏弊法，更立一代之美制。
《荀勖集》曰：袁让豫州大中正曰："被敕以臣为豫州大中正。臣与州闾乡党初不相接，臣本州十郡，方于他州，人数倍多，品藻人物，以正一州清论。此乃臧否之本，风俗所重。"
《傅畅自序》曰：时请定九品，以余为中正。余以祖考历代掌州乡之论，又兄宣年三十五，立为州都令，余以少年复为此任，故至于上品。以宿年为先，是以乡里素滞屈者渐得叙也。
应璩《新论》曰：百郡立中正，九州置都士。州闾与郡县，希疏如马齿生，不相识面，何缘别义理？
