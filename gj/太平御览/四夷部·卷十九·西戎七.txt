○吐蕃
《唐书》曰：吐蕃在长安之西八千里，本汉西羌之地，其种落莫知所出，或云南凉秃发利鹿孤之后也。利鹿孤有子曰樊尼。及利鹿孤卒，樊尼尚幼，弟傉檀嗣位，以樊尼为安西将军。后魏神瑞元年，傉檀为西秦乞佛盘炽所灭，樊尼招集馀众，以投沮渠蒙逊，以为临松太守。及蒙逊灭，樊尼乃率众西奔，济黄河，逾积石，于羌中建国，开地千里。樊尼威惠夙著，为群羌所怀，皆抚以恩信，归之如市。遂改姓为窣勃野，以秃发为国号，语讹谓之吐蕃。其后子孙蕃昌，又侵伐不息，土字渐广。历周及隋，犹隔诸羌，未通于中国。其国人号其王为赞普，置大论、小论，以统理国事。无文字，刻木结绳为约。虽有官，不常厥职，临时统领。征兵用金箭，寇至举烽燧，百里一亭。用刑严峻，小罪剜眼、劓、刖，或皮勒鞭鞭之，但随喜怒，而无常科。囚人于地牢，深数丈，二、三年方出之。宴异国宾客，必驱牦牛，令客自射牲以供馔。与其臣下一年一小盟，刑羊、狗、猕猴，先折其足而杀之，绎其肠而屠裂之，令巫者告于天地、山川、日月、星辰之神，云"若心迁变，怀奸反复，神明鉴之，同于羊狗"；三年一大盟，夜于坛墠之中陈设肴馔，杀人、马、牛、驴以为牲，咒曰："尔等咸须同心戮力，共保我家，惟天地神祇共知尔志，有负此盟，使尔身体屠裂，同于此牲！"其地气候大寒，不生稷稻，有青〈麦果〉麦、豆、小麦、荞麦，畜多牦牛、猪、犬、羊、马、又有天鼠，状如雀鼠，其大如猫，皮可为裘。又多金、银、铜、锡。其人或随畜牧而不常厥居，然颇有城郭。其国都城号为逻些城，屋皆平头，高者至数十尺。贵人处于大毡帐，名为拂庐。寝处污秽，绝不栉沭。接手饮酒，以毡为盘，捻麸为碗，实以羹酪，并而食之。多事羱羝之神，人信巫觋。不知节候，麦熟为岁首。围棋、六博、吹蠡、鸣鼓为戏，弓剑不离身。重壮贱老，母拜于子，子倨于父，出皆少者前，老者后。军令严肃，每战，前队皆死，后队方进。重兵死，恶疾终，累代战没，以为甲门；临阵败死者，悬狐尾于其首，表其似狐之怯，稠人广众，必以徇焉，其俗耻之，以为次死。拜必两手据地，作狗吠之声，以身再揖而止。居父母丧，截发，青黛涂面，衣服皆黑，既葬，即吉。其赞普死，以人殉葬，衣服、珍玩及常所乘马、弓剑之类，悉埋之。
又曰：贞观八年，其赞普弃宗弄赞始遣使朝贡。弄赞弱冠嗣位，性骁武，多英略，其邻国羊同及诸羌并宾伏之。太宗遣行人冯德遐往抚慰之。见德遐，大悦，闻突厥及吐谷浑皆尚公主，乃遣使献金，随德遐入朝，多赍金宝，奉表求婚，太宗未之许。
又曰：弄赞常率众二十馀万，顿于松州西境，遣使贡金帛，云来迎公主。太宗遣吏部尚书侯君集等击破之，弄赞大惧，遣使谢罪，因复请婚，太宗许之。弄赞乃遣其相禄东替至礼，献金五千两，自馀宝玩数百事。贞观十五年，太宗以文成公主妻之，令礼部尚书、江夏郡王道宗主婚，持节送公主于吐蕃。弄赞率其部兵次柏海，亲迎于河源。见王人，执子婿之礼，甚恭。既而叹大国服饰、礼仪之美，俯仰有愧沮之色。及与公主归国，谓所亲曰："我祖、父未有通婚上国者，今我得尚大唐公主，为幸实多，当为公主筑一城，以夸示后代。"遂筑城邑，立栋宅，以居处焉。公主恶其人赭面，弄赞令国中权且罢之，身亦释毡裘，袭纨绮，渐慕华风，仍遣酋豪子弟请入国学，以习诗书，又请中国识文之人典其表疏。
又曰：太宗伐辽东还，弄赞遣禄东赞来贺，奉表曰："圣天子平定四方，日月所照之国并为臣妾。而高丽恃远，阙于臣礼，天子自领百万，渡辽致讨，隳城陷阵，指日凯还。夷狄才闻陛下发驾，少进之间，已闻归国，鹰飞迅越，不及陛下速疾。奴忝预子婿，喜百常夷。夫鹅犹雁也，故作金鹅奉献。"其鹅黄金铸成，高七尺，中可实酒三斛。
又曰：高宗嗣位，授弄赞为驸马都尉，封西海郡王，赐物二千段。弄赞因致书与司徒长孙无忌等，云天子初即位，若臣下有不忠之心者，当勒兵以赴国，并献金银珠宝十五种。高宗嘉之，进封为王，赐杂彩三千段，因请蚕种及造酒、碾硙、纸墨之匠，并许焉。
又曰：高宗闻刘审礼等败，召侍臣问以绥御之策，中书舍人郭正一曰："吐蕃作梗，年岁巳深，命将兴师，相继不绝，空劳士马，虚费粮储，近讨则徒损兵威，深入则未穷巢穴。臣望少发兵募，且遣备边，明立烽候，勿令侵抄。使国用丰足，人心叶同，宽之数年，可一举而灭。"给事中刘齐贤、皇甫文亮等，皆言严守之便。
又曰：长寿元年，武威军总管王孝杰大破吐蕃之众，克复龟兹、于阗、疏勒、碎叶等四镇。乃于龟兹置安西都护府，发兵以镇守之。
又曰：圣历二年，番将赞婆率所部千馀人，及其兄弟莽布支等来降，则天遣羽林飞骑郊外迎之。授赞婆辅国大将军，行右卫大将军，封归德郡王，优赐甚厚。
又曰：神龙元年，赞普之祖母遣其大臣悉董然来献方物，为其孙请婚。中宗以所养雍王宗礼女为金城公主许嫁与之，自是频岁贡献。景龙三年十一月，又遣其大臣尚赞吐等来迎女。中宗宴之于苑内球场，命驸马都尉杨慎交与毡蕃使打吐，中宗率侍臣以观之。四年正月，下制曰："圣人布化，用百姓为心；王者垂仁，以八荒无外。故能光宅遐迩，财成品物。由是隆周理历，恢柔远之图；强汉乘时，建和亲之义。斯盖御宇长策，经邦茂轨。朕受命上灵，克纂洪业，庶几前烈，永致和平。眷彼吐蕃，僻在西服，皇运之始，早申朝贡。太宗文武圣皇帝，德侔覆载，情深亿兆，思偃兵甲，遂通姻好，数十年间，一方清净。自文成公主化往其国，因多变革。我之边隅，亟兴师旅；彼之蕃落，颇闻凋弊。顷者赞普及祖母可敦酋长等，屡披诚款，积有岁时，思托旧亲，请崇亲好。金城公主，朕之少女，岂不锺念？但为人父母，志恤黎元，若允乃诚祈，更敦和好，则边土宁晏，兵役休息。遂割深慈，为国大计，筑兹外馆，聿膺嘉礼，降彼吐蕃赞普。即以今月进发，朕亲自送于郊外，命大将军杨矩使焉。"其月，帝幸始平县，以送公主，设帐殿于百顷泊侧，引王公宰臣赋诗饯别，改始平县为金城县，改其地为凤池乡。
又曰：开元二年秋，吐蕃大将蚠达延、乞力徐等，率众十馀万寇临洮，军又进寇兰、渭等州，掠监牧羊马而去。玄宗令摄左羽林将军薛讷及太仆少卿王晙率兵邀击之。仍下诏，将大举亲征，召募将士克期进发。俄而晙等与贼相遇于渭源之武阶驿，前军王海滨力战死之，晙等乘之而进，大破吐蕃之众，杀数万人，尽收得所掠羊马。贼馀党奔北，相枕藉而死，洮水为之不流。上遂停亲征，命紫微舍人倪若水往按军实，仍吊祭王海滨而还。
又曰：开元十七年，玄宗遣皇甫惟明等使吐番。惟明等既见赞普及公主，具宣上意。赞普等欣然请和，尽出贞观已来前后敕书，以示惟明等。令其重臣名悉猎随惟明入朝，上表曰："外甥是先皇帝宿亲，又蒙降金城公主，遂和同为一家，天下百姓普皆安乐。中间为张玄表、李知古等东西两处先动兵马，侵抄吐蕃，边将所以互相征讨，迄至今日，遂成衅隙。外甥以先代文成公主、今金城公主之故，深识尊卑，岂敢失礼？又缘年小，枉被边将谗构斗乱，令舅致怪，伏乞垂察。追留死将万足承前数度使人入朝，皆被边将不许，所以不敢自奏。去冬，公主遣使人娄众失若将伏专往，蒙降使看公主来，外甥不胜喜荷。谨遣谕名悉猎及副使押卫将军浪些纥夜悉猎入朝，奏取进止，两国事意，悉猎所具。外甥蕃中已处分边将，不许抄掠，若有汉人来投，便令却送。伏望皇帝舅远察赤心，许从旧好，长令百姓快乐。如蒙圣恩，千年万岁，外甥终不敢先违盟誓。谨奏进金胡瓶一、金盘一、金碗一、马脑杯一、零羊衫段一，谨充微国之礼；金城公主又别进金鸭、盘盏、杂器物等。"十八年十月，名悉猎等至京师，上御宣政殿，列羽林仗以见之。悉猎颇晓书记，先曾迎金城公主至长安，当时朝廷皆称其材辩。及是，上引入内宴与语，甚礼之，赐紫袍、金带及鱼袋，并时服缯彩、银盘、胡瓶等，仍于别馆，供拟甚厚。悉猎受袍带、器物，而却进鱼袋，辞曰："本国无此章服，不敢当殊异之赏。"上喜而许之，诏御史大夫崔琳充使报聘，仍于赤岭各竖分界之碑，约以更不相侵。时吐蕃使奏云："公主请《毛诗》、《礼记》、《左传》、《文选》各一部。"制令秘书省写与之，正字于休烈上疏谏曰："臣闻：戎狄，国之寇也；经籍，国之典也。戎之生心，不可以无备；典有恒制，不可以假人。传曰："裔不谋夏，夷不乱华。"所以革其非心，在乎有备无患。昔者东平王入朝，求史记诸子，汉帝不与。盖以史记多兵谋，诸子杂诡术。夫以东平，汉之懿戚，尚不欲示征战之书；今西戎，国之寇仇，岂可贻经典之事？且臣闻，吐蕃之性慓悍果决，敏情持锐，善学不回。若达于书，必能知战；深于诗，则知武夫，有师干之试；深于礼，则知月令，有废兴之兵；深于传，则知用师，多诡诈之智；深于史，则知往来，有书檄之制。何异备寇兵而资盗粮也？臣闻鲁秉周礼，齐不加兵；吴获乘车，楚屡奔命。一以守典存国，一以丧法危邦，可取鉴也。且公主出嫁从人，远适异国，合慕夷礼。返求良书，愚臣料之，恐非公主本意也。虑有奔北之类劝教于中。若陛下虑失蕃情，以备国信，必不得已，请去《春秋》。当周德既衰，诸侯强盛，礼乐自出，战伐交兴，情伪于是乎生，变诈于是乎起，则以臣召君之事，取威定霸之名。若与此书，国之患也。《传》曰：于奚请曲县鞶缨，仲尼云：'惜也，不如多与之邑。惟名与器，不可假人'。狄固贪婪，贵货易土，正可锡之锦绮，厚以玉帛，何必率从其求，以资其智？臣忝叨列位，职刊秘籍，实痛经典弃在戎夷，昧死上闻，惟陛下深察。"
又曰：开元二十二年，遣将军李佺于赤岭与吐蕃分界立碑。二十四年正月，吐蕃遣使贡方物金银器玩数百事，皆形制奇异。上令列于提象门外，以示百寮。
又曰：开元二十八年春，章求兼琼密与安戎城中吐蕃翟都局及维州别驾董承宴等通谋，都局等遂翻城归款，因引官军入城，尽杀吐蕃将士，使监察御史许远率兵镇守。上闻之甚悦。中书令李林甫等上表曰："伏以吐蕃此城，正当冲要，凭险自固，恃以窥边，积年以来，蚁聚为患，纵有百万之众，难以施功。陛下亲纡秘策，不兴师旅，须令中使李思敬晓谕羌族，莫不怀恩，翻然改图，自相谋陷，神算运于不测，睿略通于未然，累载逋诛，一朝荡灭。又臣等今日奏事，陛下从容谓臣等曰：'卿等但看四夷不久当渐沦丧。'德音才降，遽闻戎捷，则知圣与天合，应如响至，前古以来，所未有也。请宣示百寮，编诸史策。"手制答曰："此城仪凤年中，羌引吐蕃，遂被固守。岁月既久，攻伐亦多。其地险隘，非力所制。朝廷群议，不劝取之。朕以小蕃无知，事须处置，授以奇计，所以行之，获彼戎心，归我城守，有足为慰也。"
○大羊同
《通典》曰：大羊同，东接吐蕃，西接小羊同，北直于阗，东西千馀里，胜兵八九万。其人辫发毡裘，畜牧为业。地多风雪，冰厚丈馀。所出物产，颇同吐蕃。俗无文字，但刻木结绳而已。刑法严峻。其酋豪死，抉去其脑，实以珠玉，剖其五脏，易以黄金，假造金鼻、银齿，以人为殉，卜以吉辰，藏诸岩穴地，人莫知其所。多杀牜孛牛莫马以充祭祀，葬毕服除。其王姓姜葛，有四大臣，分掌国事。自古未通。
○悉立
《通典》曰：悉立，在吐蕃西南，户五万馀。有城邑村落，依溪涧。丈夫以缯彩缠头，衣毡褐；妇人辫发，着短裙。以蒸报为俗。畜多水牛、羖羊、鸡、豕，谷宜粳稻、麦、豆，饶甘蔗、诸果。死，葬于中野，不为封树。丧制以黑为衣，一年就吉。刑有刖、劓。羁事吐蕃。
○章求拔
《通典》曰：章求拔，或云章揭拔，本西羌种也。在悉立西南，居四山之内，近代移出山，西接东天竺。遂改衣服，变西羌之俗。其地延袤八九百里，胜兵二千馀人。居无城郭，好为寇掠，商旅患之。闻悉立入朝，亦遣使朝贡。
○且末(上子余切)
《汉书》曰：且末国，王治且末城，去长安六千八百二十里。有葡萄诸果。西通精绝二千里。
《北史》曰：且末西北有流沙数百里，夏日有热风，为行旅之患。风之所至，惟老驼预知之，即嗔而聚立，埋其口鼻于沙中。人每以为候，亦即将毡拥蔽鼻中。其风迅〈马夫〉，斯须过尽，若不防者，必至危毙。后魏大统八年，其兄鄯善未率众内附。
乌秅(上一加切，下真加切)
《汉书》曰：乌秅，王治乌秅城，去长安九千九百五十里。田石间有白草，累石为室，民接手饮，(师古曰：自高山下溪涧中饮水。接，连其手也。)出小步马。(师古曰：小细步也，所谓百步千迹也。)
○西夜
《汉书》曰：西夜国，王号子合，王治呼犍谷，(犍，音巨言切。)去长安万二百五十里。与胡异，其种类羌氐。行国，(师古曰：言不着土地。)随畜逐水草往来，而地出玉石。
《后汉书》曰：西夜国，去洛阳万四千四百里。地生白草，有毒，国人煎以为药，傅箭镞，所中辄死。
