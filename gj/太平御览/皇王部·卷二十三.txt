○西晋怀皇帝
《晋书》曰：孝怀皇帝讳炽，字丰度，武帝第二十五子也。光熙元年，封豫章郡王。属惠帝之时，宗室构祸，帝冲素自守，门绝宾游，不务世事，专玩史籍，有誉于时。初拜散骑常侍，及赵王伦篡，见收。为射声校尉。累迁车骑大将军、都督青州诸军事，未之镇。永兴元年，改授镇北大将军、都督邺中诸军事。十二月丁亥，立为皇太弟。帝以清河王覃本太子也，惧不敢当。典书令庐陵修肃曰："二相经营王室，志宁社稷，储贰之重，宜归时望，亲贤之举，非大王而谁？清河幼弱，未允众心，是以既升东宫，复赞藩国。今乘舆播越，二宫久旷，常恐氐羌饮马于泾川，蚁众控弦于灞水。宜及吉辰，时登储副，上翼大驾，早宁东京，下允黔首颙颙之望。"帝曰："卿，吾之宋昌也。"乃从之。光熙元年十一月孝惠帝崩。羊皇后以于太弟为嫂，不得为太后，催清河王覃入，已至尚书阁，侍中华混等急召太弟。癸酉，即皇帝位，大赦，皇后羊氏为惠皇后，居弘训宫，追尊所生太妃王氏为皇太后，立妃梁氏为皇后。十二月，南阳王模杀河间王颙于雍谷。永嘉元年春正月癸丑朔，大赦，改元，除三族刑。以太傅、东海王越辅政。二月辛巳，东莱人王弥起兵反，寇青、徐二州。三月庚午，立豫章王诠为皇太子。辛未，大赦。庚辰，东海王越出镇许昌。五月，马牧帅汲桑聚众反叛，败魏郡太守冯嵩，遂陷邺城，害新蔡王腾。烧邺宫，火旬日不灭。入掠平原，山阳公刘秋遇害。洛阳步广地里陷，有二鹅出，色苍者冲天，白者不能飞。秋七月己酉朔，东海王越进屯官渡，以讨汲桑。己未，以平东将军、琅琊王睿为安东将军、都督扬州江南诸军事、假节，镇建邺。八月己卯朔，抚军将军荀晞败汲桑于邺。十二月戊寅，并州人田兰、簿盛等斩汲桑于乐陵。甲午，东海王越矫诏囚清河王覃于金墉城。癸卯，越自为丞相。以抚军荀晞为征东大将军。二年春正月丙子朔，日有蚀之。丁未，大赦。二月辛卯，清河郡王覃为东海王越所害。冬十月甲戌，刘元海僣帝号于平阳，仍称汉。三年三月丁巳，东海王越归京师。乙丑，勒兵入宫，于帝侧收近臣中书令缪播、帝舅王延等十馀人，并害之。丁卯，大旱，江、汉、河、洛皆竭，可涉。九月丙寅，刘聪寇浚仪，遣平北将军曹武讨之。丁丑，王师败绩。东海王越入保京城。聪至西明门，越御之，战于宣阳门外，大破之。使车骑将军王堪、平北将军曹武讨刘聪，王师败绩，堪奔还京师。刘聪攻洛阳西明门，不克。冬十一月，石勒陷长乐，安北将军王斌遇害，因屠黎阳。乞活师李恽、薄盛等帅众救京师，聪退走。恽等又破王弥于新汲。四年十月壬子，以骠骑将军王浚为司空，平北将军刘琨为北平大将军。京师饥。东海王越羽檄征天下兵，帝谓使者曰："为我语诸征镇，若今日尚可救，后则无逮矣。"时莫有至者。十一月甲戌，东海王越帅众出许昌，以行台自随。宫无复守卫，荒馑日甚，殿内死人交横，府寺营署并掘堑自守，盗贼公行，桴鼓之音不绝。越军次项，自领豫州牧。镇东将军周馥表迎大驾，迁都寿阳，越使裴頠讨馥，为馥所败，走保东城，请救于琅琊王睿。五年春正月，帝密诏荀頠讨东海王越罪状，告方镇讨之。以征东大将军荀晞为大将军。丙子，东海王越薨。五月，进司空王浚为大司马，琅琊王睿为镇东大将军。东海王越之出也，使河南尹潘滔居守。大将军荀晞表迁都仓垣，帝将从之，诸大臣畏滔，不敢奉诏，且宫中及黄门恋资财，不欲出。至是饥甚，人相食，百官流亡者十八九。帝召群臣会议，将行而警卫不备。帝抚手叹之曰："如何曾无车舆！"乃使司徒傅祗出诣河阴，修理舟楫，为水行之备。朝士数十人导从。帝步出西掖门，至铜驼街，为盗所掠，不得进而还。六月癸未，刘曜、王弥、石勒同寇洛川，王师频为盗贼所败，死者甚众。庚寅，司空荀藩、光禄大夫荀组奔轘辕，太子左率温夷夜开广莫门奔小平津。丁酉，刘曜、王弥入京师。帝开华林园门，出河阴藕池，欲幸长安，为曜等所追及。曜等遂焚烧宫庙，逼辱妃后，吴王晏、竟陵王楙、(音茂。)尚书左仆射和郁等皆遇害，百官士庶死者三万馀人。帝蒙尘于平阳，刘聪以帝为会稽公。荀藩移檄州镇，以琅琊王为盟主。豫章王端东奔荀晞，晞立为皇太子，自领尚书令，且置官属，保梁国之蒙县。百姓饥，米斛万馀价。八月，刘聪使子粲攻陷长安，太尉、征西将军、南阳王模遇害，长安遗人四千馀家奔汉中。九月癸亥，石勒袭阳夏，至于蒙县。大将军荀晞、豫章王端并没于贼。六年春正月，帝在平阳。九月辛巳，前雍州刺史贾匹讨刘粲于三辅，走之，关中小定，乃与卫将军梁芬、京兆太守梁综共奉秦王业为皇太子于长安。七年春正月，刘聪大会，使帝著青衣行酒。侍中庾珉号哭，聪恶之。丁未，帝遇弑，崩于平阳，在位七年，时年三十。
《晋阳秋》曰：怀帝天姿清劭，少有声名，若遭承平之世，足为守文佳主。而继惠帝扰乱之后，东海专政，禄去王室，无幽、厉之衅，而有犬戎之祸，悲夫！
○愍皇帝
《晋书》曰：愍皇帝讳邺，字彦旗，武帝孙，吴孝王晏之子也。出继伯父秦献王东，袭封秦王。永嘉二年，拜散骑常侍、抚军将军。及洛阳倾覆，避难于荥阳密县，与舅荀藩、荀组相遇，自密南趣许颖。豫州刺史阎鼎与前抚军长史王毗、司徒长史刘畴、中书郎李昕及藩、组等同谋奉帝归于长安，而畴等中途复叛，鼎追杀之，藩、组仅而获免。鼎遂扶帝乘牛车，自宛趣武关，归于长安，频遇山贼，士卒亡散，次于蓝田。鼎告雍州刺史贾匹，匹遽遣州兵迎卫，达于长安，又使辅国将军梁综助守。时有玉龟出霸水，神马鸣城南。元年九月辛巳，奉秦王为皇太子，登坛告类，建宗庙社稷，大赦。加匹征西将军，以秦州刺史、南阳王保为大司马。贾匹讨贼张连，遇害，众推始平太守麹允领雍州刺史，为盟主，承制选置。建兴元年夏四月丙午，奉怀帝崩问，举哀成礼。壬申即皇帝位，大赦，改元。以卫将军梁芬为司徒，雍州刺史麹允为使持节、领军将军、录尚书事，京兆太守索綝为尚书右仆射。五月，诏琅琊王曰："朕以冲昧，纂承洪绪，未能枭夷凶逆，奉迎梓宫，枕戈烦冤，肝心抽裂。前得魏浚表，知公帅先三军，已据寿春，传檄诸侯，协齐威势，想今渐进，已达洛阳。凉州刺史张轨，乃心王室，连旗万里，已到汧陇；梁州刺史张光，亦遣巴汉之卒，屯在骆谷；秦州骁勇，其会如林。间遣使适还，具知平阳定问，云幽并隆盛，馀胡衰破，然犹恃险，当须大举。未知公今所到，是以息兵秣马，未便进军。今为已至何许，当须来旨，便乘舆自出，会除中原也。公宜思宏谟猷，勖济远略，使山陵旋反，四海有赖。故遣殿中都尉刘蜀、苏马等具宣朕意。公茂德昵属，宣隆东夏，恢融六合，非公而谁！但洛都陵庙，不可空旷，公宜镇抚，以绥山东，右丞相当入辅弼，追踪周邵，以隆中兴也。"二年秋七月，刘曜、赵舟等，又逼京都，领军将军麹允讨破之。四年七月，刘曜攻北地，曲允帅步骑三万救之。王师不战而溃，北地太守麹昌奔于京师。曜进至泾阳，渭北诸城悉溃，建威将军曾充、散骑常侍梁纬、少府皇甫阳等皆死之。八月，刘曜逼京师，内外断绝，镇西将军焦嵩、平东将军宋哲、始平太守竺恢等同赴国难。麹允与公卿守长安小城以自固，散骑常侍华辑监京兆、冯翊、弘农、上洛四部兵东屯霸上，镇军将军胡崧帅城西诸郡兵屯遮马桥，并不敢进。冬十月，京师饥甚，米斗金二两，人相食，死者太半。太仓有曲数十饼，麹允屑为粥以供帝，至是复尽。帝泣谓允曰："今窘厄如此，外无救援，死于社稷，是朕事也。然念将士暴离斯酷，今欲闻城未陷为羞死之事，庶令黎元免屠烂之苦。行矣遣书，朕意决矣。"十一月乙未，使侍中宋敞送笺于曜，帝乘羊车、肉袒衔璧，舆榇出降。群臣号泣，攀车执帝之手，帝亦悲不自胜。御史中丞吉朗自杀。曜焚榇受璧，使宋敞奉帝还宫。初，有童谣曰："天子何在豆田中。"时王浚在幽州，以豆有藿，杀隐士霍原以应之。及帝如曜营，营实在城东豆田壁。辛丑，帝蒙尘于平阳，麹允及群官并从。刘聪假帝光禄大夫、怀安侯。壬寅，聪临殿，帝稽首于前，麹允伏地恸哭，因自杀。五年春正月，帝在平阳。庚子，虹霓弥天，三日并照。平东将军宋哲奔江左。十一月，刘聪出猎，令帝行车骑将军，戎服执戟为导，百姓聚而观之，故老或歔欷流涕。聪后因大会，使帝行酒洗爵，反而更衣，又使帝执盖，晋臣在座多失声而泣，尚书郎辛宾抱帝恸哭，为聪所害。十二月戊戌，帝遇弑，崩于平阳，在位五年，时年十八。帝之继皇统也，属永嘉之乱，天下崩离，长安城中户不盈百，墙宇颓毁，蒿棘成林。朝廷无车马章服，惟桑板署号而已。众惟一旅，公私有车四乘，器械多阙，运馈不继。巨猾滔天，帝京危急，诸侯无释位之志，征镇阙勤王之誉，故君臣窘迫，以至杀辱。
○东晋元皇帝
《晋书》曰：元皇帝讳睿，字景文，宣帝曾孙，琅邪恭王觌之子也。咸宁二年生于洛阳，有神光之异，一室尽明，所藉藁如始刈。及长，白毫生于日角之左，隆准龙颜，目有精曜，顾眄炜如也。年十五，嗣位琅琊王。幼有令问，惠皇之际，王室多故，每恭俭退让，以免于祸。沈敏有度量，不显灼然之迹，故时人未之识焉。惟侍中嵇绍异之，谓人曰："琅琊王毛骨非常，殆非人臣之相。元康二年，拜员外散骑常侍。累迁左将军，从讨成都王颖。荡阴之败，叔父东安王繇为颖所害。帝惧祸及，将出奔。其夜月正明，而禁卫严警，无由得去，甚窘近。有顷，云雾晦冥，雷雨暴至，徼者皆弛，因得潜出。颖先令诸关无得出贵人，帝既至河阳，为津吏所止。从者宋典后来，以策鞭帝马而笑曰："舍长！官禁贵人，汝亦被拘耶！"吏乃听过。至洛阳，迎太妃归国。东海王越之收兵下邳也，假帝辅国将军。寻加平东将军，都督扬州诸军事。越西迎大驾，留帝居守。永嘉初，用王导计，始镇建业，以顾荣为军司马，贺循为参佐，王敦、王导、周𫖮、(音拟。)刁协等为腹心股肱，宾礼名贤，存问风俗，江东归心焉。及怀帝蒙尘于平阳，司空荀藩等移檄天下，推帝为盟主。愍帝即位，加左丞相。岁馀，进位丞相、大都督中外诸军事。建武元年春二月辛巳，平东将军宋哲至，宣愍帝诏曰："时遭屯否，皇纲不振。朕以寡德，奉承洪绪，不能祈天永命，绍隆中兴，至使凶胡敢帅犬羊，逼迫京辇。朕今幽塞穷城，忧虑万端，恐一旦崩溃。卿诣丞相，具宣朕意，使摄万机，时据旧都，修复陵庙，以雪大耻。"三月，帝素服出次，举哀三日。西阳王义及群僚参佐、州郡牧守等上尊号，帝不许。义等以死固请，至于再三。帝慨然流涕曰："孤，罪人也，惟有蹈节死义，以雪天下之耻，庶赎𫓧钺之诛。吾本琅琊王，诸贤见逼不已！"乃呼私奴命驾，将反国。群臣乃不敢迫，请依魏晋故事为晋王，许之。辛卯，即王位，大赦，改元。大兴元年，春正月戊申朔，临朝，悬而不乐。三月癸丑，愍帝崩问至，帝斩缞居庐。景辰，百寮上尊号。即皇帝位，诏曰："昔我高祖宣皇帝诞膺期运，廓开王基。景、文皇帝奕世重光，缉熙诸夏。爰暨世祖，应天顺时，受兹明命。功格天地，仁济宇宙。旻天不融，降此鞠凶，怀帝短世，越去王都。天祸荐臻，大行皇帝崩殂，社稷无奉。肆群后三司六事之人，畴谘庶尹，至于华戎，致缉大命于朕躬。予一人畏天之威，罔敢稽违。遂登坛南面，受终文祖，燔柴颁瑞，告类上帝。惟朕寡德，缵承洪绪，若涉大川，罔知攸济。惟尔股肱爪牙之佐，文武熊罴之臣，用能弼宁晋室，辅予一人。思与万国，共兹休庆。"于是大赦，改元。庚午，立太子绍为皇太子，永昌元年春正月乙卯，大赦，改元。戊辰，大将军王敦举兵于武昌，以诛刘隗为名，龙骧将军沈充帅众应之。三月，征征西将军戴若思、镇北将军刘隗还卫京都。刘隗军于金城，右将军周礼守石头，帝被甲徇六师于郊外。遣平南将军陶侃领江州，安南将军甘卓领荆州，各帅所统，以蹑敦后。夏四月，敦前锋攻石头，周礼开城应贼，奋威将军侯礼死之。敦据石头，戴若思、刘隗帅众攻之，王导、周𫖮、郭逸、虞潭等三道出战，六军败绩。尚书令刁协奔于江垂，为贼所害。镇北将军刘隗奔于石勒。帝遣使谓敦曰："公若不忘本朝，于此息兵，则天下尚可安也。如其不然，朕当归于琅琊，以避贤路。"辛未，大赦。敦自为丞相、都督中外诸军、录尚书事，封武昌郡公，邑万户。十一月己丑，帝崩于内殿，在位六年，时年四十七，葬平陵，庙号中宗。
孙盛《晋阳秋》曰：昔秦始皇东游，望气者云："五百年后，东南金陵之地有天子气。"于是始皇改曰秣陵。吴人以为：孙权，帝之表也。盛案：始皇游岁至权僣号四百三十七年，考之年数既不合，校之基守又非伦，岂应帝王之符而见兆于上代乎？有晋金行，奄君四海，金陵之祥，其在斯乎？且秦政东游，至是五百二十六年，所谓"五百年之后当有王者"也。又孙皓将亡，吴郡临芜湖，一夜草木自除，于湖边得石函，中有小石，青白色，长四尺，广二寸馀，上有白帝字。时人莫察其祥意者，岂中宗兴五湖之征欤？太康三年，建业有寇，馀姚人任振以《周易》筮之曰："寇已灭矣，后三十八年，扬州当有天子。"又太安中童谣曰："五马浮渡江，一马化为龙。"永嘉大乱，王室沦覆，惟琅琊、西阳、汝南、南顿、彭城五王获济，至是中宗登祚。先是，岁、镇、辰、太白四星聚于牛、斗之间，五铎又见于晋陵，置数玄感，若合符契焉。又初元石图有牛继马后，故宣帝深忌牛氏，遂为二榼，共一口以贮酒。帝先饮佳者，以毒者鸩其将牛金，而恭王妃夏氏通小吏牛饮，而生元帝，亦有符云。
《世说》曰：元帝始过江，谓顾骠骑曰："寄人国事，志常怀惭。"荣跪答曰："臣闻王者天下为家，是以秋毫无定处，九鼎迁洛邑，愿陛下无以迁都为念。"
又曰：元帝正会，引丞相王导登御床，王公既固辞，中宗引之弥苦。文献曰："使太阳与万物同晖，臣下何以仰瞻？"
○明皇帝
《晋书》曰：明皇帝讳绍，字道畿，元皇帝长子也。幼而聪哲，为元帝所宠异。年数岁，尝坐置膝前，属长安使来，因问帝曰："汝谓日与长安孰远？"对曰："长安近。不闻人从日边来，居然可知也。"元帝异之。明日，宴群寮，又问之。对曰："日近。"元帝失色，曰："何乃异间者之言？"对曰："举目则见日，不见长安。"由是益奇之。建兴初，拜东中郎将，镇广陵。元帝为晋王，及即帝位为皇太子。性至孝，有文武才略。永昌元年闰月己丑，元帝崩。庚寅，太子即皇帝位，大赦。尊所生荀氏为皇太后。大宁元年三月戊寅朔，改元，临轩，停飨宴之礼，县而不乐。二年夏五月，王敦矫诏拜其子应为武卫将军，兄含为骠骑大将军。帝所亲信常从督公乘雄、冉曾并为敦所害。六月，敦将举兵内向，帝密知之，乃乘巴滇骏马微行，至于湖，阴察敦营垒而出。军士疑帝非常人。又敦昼寝，梦日环其城，惊起曰："此必黄须鲜卑奴来也。"帝母荀氏，燕代人，帝状类外氏，须黄，敦故谓帝云。于是使五骑物色追帝。帝亦驰去，仅以获免。秋七月壬申朔，敦遣其兄含及钱凤、周抚、邓岳等水陆五万，至于南岸。温峤移屯水北，烧朱爵桁，以挫其锋。帝躬帅六军，出次南堂。至癸酉夜，募壮士，遣将军段秀、中军司马曹浑、左卫参军陈嵩、锺寅等甲卒千人渡水，掩其未备，平旦，战于越城，大破之，斩其前锋将何康。王敦愤惋而死。三年春二月戊戌，复三族刑，惟不及妇人。三月戊辰，立皇太子衍为皇太子，大赦，增文武位二等，大酺三日，赐鳏寡孤独帛，人二匹。闰八月壬午，帝不豫，召太宰、西阳王义，司徒王导，尚书令卞壸，车骑将军郄鉴，护军将军庾亮，领军将军陆晔，丹阳尹温峤并受遗诏，辅太子。戊子，帝崩于东堂。在位三年，时年二十七，葬武平陵，庙号肃祖。
《晋阳秋》曰：明帝文武鉴断，初在东宫，敬礼贤士，昵近明德。自王导、庾亮、温峤、桓彝、阮放皆见亲侍，分好绸缪，雅好辞章，谈论辩，明理义。与二三君子并著诗论，粲然可观。于时，东宫号为多士。王敦既平，思求民瘼，诏尚书令、仆射、尚书曰："吾饥于餐直言，渴于求亮正，想诸君达此怀矣。予违汝弼尧舜之相君臣，吾虽虚暗，庶不距逆耳之谈。稷契之任，诸君居之矣。望共勖之！"
《世说》曰：晋明帝欲起池台，元帝不许之。明帝为太子，好养武士，夕中作池，比晓便成，即今谓太子池是也。
○成皇帝
《晋书》曰：成皇帝讳衍，字世根，明帝长子也。大宁三年三月戊辰，立为皇太子。闰月戊子，明帝崩。己丑，太子即皇帝位，大赦，增文武位二等，赐鳏寡孤老帛，人二匹，尊皇后庾氏为皇太后。秋七月癸卯，皇太后临朝称制。咸和元年春二月丁亥，大赦，改元，大酺五日，赐鳏寡孤老米，人二斛。二年十一月，豫州刺史祖约、历阳太守苏峻等反。十二月辛亥，苏峻使其将韩晃入姑孰，屠芜湖。三年二月庚戌，峻至于蒋山。假领军将军卞壸节，六师及峻战于西陵，王师败绩。丙辰，峻攻青溪栅，因风纵火，王师又大败。尚书令、领军将军卞壸，丹阳尹羊宪，黄门侍郎周导，庐江大守陶瞻并遇害，死者数千人。庾亮又败于宣阳门内，遂携其诸弟与郭默、赵裔奔寻阳，于是司徒王导、右光禄大夫陆旷、荀崧等卫帝于太极殿，太常孔愉守宗庙。贼乘胜麾戈接于帝座，突入太后后宫，左右侍人皆见掠夺。是时大官惟有烧馀米数石，以供御膳。百姓号泣，震响都邑。丁巳，峻矫诏大赦，又以祖约为侍中、太尉、尚书令，自为骠骑将军、录尚书事。五月乙未，峻逼迁天子于石头，帝哀泣升车，宫中恸哭。峻以仓屋为宫。九月戊申，司徒王导奔于白石。庚午，陶侃使督护杨谦攻峻于石头。温峤、庾亮阵于白石，竟陵太守李阳拒贼南偏。峻轻骑出战，坠马，斩之，众遂大溃。贼党复立峻弟逸为帅。四年二月，大雨霖。丙戌，诸军攻石头。李阳与苏逸战于祖浦，阳军大败。建威长史滕含以锐卒击之，逸等大败。含奉帝御于温峤舟，群臣顿首号泣请罪。丁亥，大赦。时大兵之后，宫阙灰烬，以建平园为宫。甲午，苏逸以万馀人自延陵湖将入吴兴。乙未，将军王允之及逸战于漂阳，获之。咸康元年春正月庚午朔，帝加元服，大赦，改元，增文武位一等，大酺三日，赐鳏寡孤独不能自存者米，人五斛。二月，扬州诸郡饥，遣使赈给。八年夏六月庚申，帝不豫，诏曰："朕以眇年，获嗣洪绪，托于群公之上，于兹十有八年。未能阐融政道，翦除逋祲，夙夜战兢，匪遑宁处。今遘疾殆不兴，是用震悼于厥心。年龄眇眇，未堪艰难。司徒、琅琊王岳，亲则母弟，体则仁长，君人之风，允塞时望。肆尔群公卿士，其辅之以祇奉祖宗明祀，协和内外、允执其中，呜呼，敬之哉！无坠祖宗之显命。"壬辰，引武陵王晞、会稽王昱、中书监庾冰、中书令何充、尚书令诸葛恢受顾命。癸巳，帝崩于西堂，在位十七年，时年二十二，葬兴平陵，庙号显宗。
