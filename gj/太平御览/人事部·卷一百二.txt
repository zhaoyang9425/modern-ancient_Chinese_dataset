○游说中
《史记》曰：苏秦说赵王，王乃饰车百乘、黄金千镒、白璧百双、锦绣千纯，以游诸侯。
又曰：苏秦说齐王曰："齐三军之良、五家之兵，战如雷霆，解如风雨。"
又曰：蒯通对高祖曰："秦失其鹿，天下共逐之。"
又班彪《王命论》曰：游说之士比天下于逐鹿也。
又曰：汉王使隋何说淮王，隋何曰："臣请与大王持剑，而归汉王。"
又曰：蒯通为奇策感通韩信，佯以相人说信。
又曰：子贡之晋，谓晋君曰："臣闻虑不先定不可以应卒，兵不先辩不可以胜敌。今吴战胜，必以其兵临晋。"晋君大恐。
又曰：田常欲为乱于齐，惮高、国、鲍、晏，故移兵欲伐鲁。子贡说田常曰："臣闻之，忧在内者攻强，忧在外者攻弱。今君忧在内，破鲁以广齐，战胜以骄主，求以成大事难矣。"
又曰：范阳人蒯通君说范阳令曰："今诸侯叛秦矣。武信君兵且至，而君坚守范阳，少年皆争杀君，下武信君。君急遣臣见武信君，可转祸为福，在今矣。"
又曰：田肯说高祖曰："秦，形胜之国也，得百二焉。地势便利，其以下兵于诸侯，譬犹居高屋之上建瓴水也。"
又曰：汉王数困荥阳、成皋，计欲捐成皋以东，屯巩、洛以距楚。郦生曰："臣闻知天之天者，王事可成。王者以人为天，而人以食为天。夫仓敖，天下输久矣。"
又曰：子贡一出说，存鲁，乱齐，破吴，强晋而霸越也。
又曰：汉王数困荥阳、成皋，计欲捐成皋，以东，屯巩、洛以距楚。郦生因曰："臣愿足下急复进兵，收取荥阳，据敖仓之栗，塞成皋之险，杜太行之道，距飞狐之口，守白马之津，则天下知所归矣。"
又曰：韩非知说之难，为《说难》书曰："凡说之难，在知所说之心，可以吾说当之。"
又曰：韩信既杀龙且，项恐，使武涉说信曰："足下右救则汉王胜，左救则项王胜。项王今日亡，则次取足下矣。"
又曰：蒯通说韩信曰："郦生一士，伏轼掉三寸之舌，下齐七十馀城。"案《汉书》曰："食其凭轼下齐。"
又曰：张仪闻苏秦死，乃说楚王曰："今秦与楚接境壤，大王诚能听臣，臣请使秦以秦女为大王箕帚之妾，长为昆弟之国，臣以为计无便于此者。"楚从其计。
又曰：李斯说秦王曰："自孝公以来，周室卑微，诸侯相兼，关东为六国，秦之乘胜役诸侯，盖六世矣。今诸侯服秦，譬若郡县。夫以秦之强，大王之贤，如老妪灶上扫除，足以灭诸侯，成帝业。今怠而弗急，诸侯复强，相聚约从，虽有黄帝之资，弗能并也。"秦王听其计。
又曰：李左车说成安君陈馀曰："臣闻韩信涉西河，虏魏王，擒夏悦，新喋血阏与，今乃辅以张耳，议欲以下赵，此乘胜而远斗，其锋不可当。臣闻千里馈粮，士有饥色。今井陉之道，车不得方轨，骑不得成列，其势粮食必在其后。愿足下假臣奇兵三万人，从间道绝其辎重。彼前不得斗，退不得还，吾奇兵绝其后，野无所掠，不至十日，两将之头可致麾下。"
又曰：郦食其说齐王曰："知天下所归乎？"齐王曰："天下何归？"曰："归汉。""何以言之？"曰："汉王与项王戮力西面击秦，约先入咸阳者王之。项王负约不与而王之汉中。又还杀义帝，汉王闻之，起蜀汉之兵，责义帝之罪。降城即以侯其将，得财即以分其士，蜀汉之粟方船而下。项羽有背约之名，杀义帝之负，于人之罪无所忘。天下之士归于汉王，可坐而观。今以据敖仓之粟，塞成皋之险，守白马之津，杜太行之陵，距飞狐之口，天下后服者先亡。王疾下汉王，齐国社稷可得而保；不下汉王，危亡可立而待。"乃听郦生。
又曰：高祖使陆生赐尉他印，为南越王。陆生进说它曰："足下中国人，亲戚昆弟坟墓在真定。今反天姓，弃冠带，欲以区区之越与天子抗衡，祸且及身。乃欲以新造未集之越，屈强于此。汉使一偏将将十方众临越，则杀王降汉，如反复手耳。"
《汉书》曰：张耳、陈馀北略地燕界。赵王为燕军所获，燕因留之，欲与分地。赵有厮养卒，乃走燕壁，问曰："知臣何欲？"燕将曰："若欲得王耳。"曰："君知张耳、陈馀何人也？"燕将曰："贤人也。"曰："其志何欲？"燕将曰："欲得其王耳。"赵卒叹曰："君未知两人所欲也。夫武臣张耳、陈馀，杖马箠下赵数十城，亦各欲南面王。夫臣之与主，岂可同日道哉！两人亦欲分赵而王，时未可耳。今两人名为求王，实欲燕杀之，此两人分赵而王。夫以一赵尚易燕，况以两王右提左挈而责义杀王，灭燕易矣。"燕以为然，乃归赵王。养卒为御而归。
又曰：陆贾说尉他，他赐贾橐中，装直千金。张晏注曰："珠玉之宝装里也。"
又曰：魏豹叛汉王，汉王谓郦生曰："缓颊往说之。"
又曰：蒯通知天下权在于韩信，欲说令背汉。曰："臣愿披心腹，堕介肝胆，效愚忠，恐足下不能用也。"曰："夫功者难成而易败，时者难值而易失。时不再来，愿足下无疑臣之计。"信犹豫，不忍背汉，遂谢通。通乃阳狂为巫。
又曰：汉三年，与项羽相距京、索间，上数使使劳苦丞相。鲍生谓萧何曰："数劳苦君者，有疑君。今为君计，遣君子孙昆弟能胜兵者，悉诣军所，上益信君。"于是何从其计，汉王大悦。
又曰：项羽击陈留、外黄，外黄不下。数日降，羽悉令男子年十五以上诣城东，欲坑之。外黄令舍人儿年十三，往说羽曰："彭越强劫外黄，外黄恐，故降以待大王，大王至，又皆坑之，百姓岂有所归心哉！从此以东，梁地十馀城皆恐，莫肯下矣。"羽然其言，乃赦外黄当坑者。而东至睢阳，闻之皆争下。
又曰：汉王至雒阳，新城三老董公遮说汉王曰："臣闻顺德者昌，逆德者亡；兵出无名，事故不成。故曰明其为贼，敌乃可服。项王为无道，放杀其主，天下之贼也。夫仁不以勇，义不以力，三军之众为之素服，以告诸侯，为此东伐，四海之内莫不仰德。此三王之举也。"汉王曰："善！非夫子无所闻。"于是汉王为义帝发丧，哀临三日，发使告诸侯。
又曰：娄敬，齐人也。汉五年，戍陇西，过雒阳，帝在焉。敬脱挽辂，见齐人虞将军曰："臣愿见上言便宜。"虞将军入言，上召见，赐食。敬说曰："陛下都洛阳，岂欲与周室比隆哉？"上曰："然。"敬曰："陛下取天下，与周异。周之先积德累善十有馀世。武王伐纣，成王即位，周公之属傅相焉，乃营成周都雒阳，以为天下中，诸侯四方纳贡职，道里均矣，有德则易以王，无德则易以亡。今陛下与项籍战荥阳，大战七十，小战四十，使天下之民肝脑涂地，哭泣之声不绝，伤疾者未起，而欲比隆成康之时，臣窃以为不侔矣。且夫秦地被山带河，四塞以为固，卒然有急，百万之众可具。夫与人斗，不搤其亢，拊其背，未能全胜。今陛下入关而都，按秦之故，此亦搤天下之亢而拊其背也。"高帝即日西都关中。
又曰：陈豨反，上自将，至邯郸，而韩信谋反关中，吕后用萧何计诛信。上已闻信诛，便拜何相国，益封五千户，令卒五百人一都尉为相国卫。诸君皆贺，邵平独吊，谓何曰："祸自此始矣。上暴露于外，而君守内，非被矢石之难，而益君封置卫者，以今者淮阴新反于中，有疑君心。夫置卫君，非以宠君也。让封勿受，悉以家私财佐军。"何从其计，上喜悦。
又曰：齐悼惠王时，曹参为相，礼下贤人，请蒯通为客。初，齐王田荣怨项羽，谋举兵叛之。齐处士东郭先生、梁石君在劫中，强从。及田荣败，二人丑之，相与入山深隐居。客谓通曰："先生之于曹相国，拾遗举过，显贤进能，齐国蔑若先生者。先生知梁石君、东郭先生，士俗所不及，何不进于相国乎？"通曰："诺。臣之里妇，与里诸母相善也。里妇夜亡肉，姑以为盗，怒而逐之。妇晨去，过所善诸母，语以事而谢之。里母曰：'汝安行，我今令而家追汝矣。'即束缊请火于亡肉家，曰：'昨暮，犬夜得肉，争斗相杀，请火治之。'亡肉家遽追呼其妇。故里女非谈说之士也，束蕴乞火非还妇之道也，然物有相感，事有适可。臣请乞火于曹相国。"曰："妇人有夫死三日而嫁者，有幽居守寡不出门者，足下即欲求妇，何取？"曰："取不嫁者。"通曰："然则求臣亦犹是也，彼东郭先生、梁石君，齐之俊士，隐居不嫁，未尝卑节下意以求仕也。愿足下使人礼之。"曹相国曰："敬受命。"皆以为上宾。
又曰：袁盎逢丞相申屠嘉，下车拜谒，丞相从车上谢。盎还，愧其吏，乃之丞相舍上谒，求见丞相，曰："且陛下从代来，每朝，郎官者上书疏，未尝不正辇受其言。言不可用，置之；言可采，未尝不称善。何也？欲以致天下贤士，日闻所不闻，以益圣。今君自闭钳天下之口，而日益愚。夫以圣主责愚相，君受祸不久矣。"丞相乃再拜曰："嘉鄙人，乃不知，将军幸教。"引与之坐，为上客。
范晔《后汉书》曰：更始，尚书令谢躬留魏郡，太守陈康守邺，自率诸将击五莱贼。世祖因躬在外，乃使吴汉袭其城。汉先令辩士说陈康曰："盖闻之，上智不处危以侥幸；中智能因危以为功；下愚安于危以自亡之。智在人所由，不可不察。今京师败乱，四方云扰，公所闻也。萧王兵强士附，河北归命，公所见也。谢躬内背萧王，外失众心，公所知也。公今据孤危之城，待灭亡之祸，义无所立，节无所成，不若开门内军，转祸为福，免下愚之败，收中知之功。此计之至者也。"康然之，于是开门内汉。
又曰：袁绍奔冀州，董卓购募求绍。时侍中周秘、城门校尉伍琼等阴为绍说卓曰："夫废立大事，非常人所及。袁绍不识大体，恐惧出奔，非有它志。今急购之，势必为变。袁氏树恩四世，门生故吏遍于天下，若收豪杰以聚徒众，英雄因之而起，则山东非公之有也。不如赦之，拜一郡守，绍喜于免罪，必无患矣。"卓经为然，乃遣授绍渤海太守。
又曰：袁绍以书要公孙瓒，以袭冀州，收韩馥。绍乃使外甥陈留高干及颍川荀谌等说馥曰："公孙瓒乘胜来南，而诸郡应之。袁车骑意未可量也。窃为将军危之。"馥惧曰："然则为之奈何？"谌曰："君自料宽仁容众，为天下所附，孰与袁氏？"馥曰："不如也。""临危叱决，智勇迈于人，又孰与袁氏？"馥曰："不如也。""世布恩德，天下之蒙其惠，又孰与袁氏？"馥曰："不如也。"谌曰："今将军资三不如之势，久处其上，袁氏一时之杰，必不为将军下也。且公孙提征伐之卒，其锋不可当。夫冀州天下之重资，若两军并力，兵交城下，危亡可立而待也。夫袁氏将军之旧，且同盟。当今之计，莫若举冀州以让袁氏，厚德将军，公孙瓒不能复与之争矣。是将军有让贤之名，而身安于太山也。愿勿有疑。"馥性怯，因然其计。
又曰：沮授说袁绍曰："将军累叶台辅，世济忠义。今朝廷播越，宗庙残毁，观诸州郡，虽外托义兵，内实相图，未有匡正社稷恤民之意。且今州城粗定，兵强士附，西迎大驾，即宫邺都，挟天子令诸侯，畜士马以讨不庭，谁能御之？"
又曰：曹操与袁绍相持于官渡，绍遣人求助，刘表许之，而不至，亦不助曹操，且欲观天下之变。从事中郎南阳韩嵩、别驾刘先说袁曰："今豪杰并争，两雄相持，天下之重在于将军。将军若欲有，起乘其弊可也；如其不然，因将军所宜从。岂可拥甲十万，坐观成败，求援而不能助，见贤而不肯归！此两怨必集于将军，恐不得复中立矣。"
又曰：曹操军至新野，蒯越、韩嵩、傅巽等说刘琮曰："逆顺有大体，强弱有大势。以人臣拒人主，逆道也；以新造之楚御中国，必危；以刘备敌曹公，不当也。三者皆短，欲以抗王师之锋，必亡之道也。将军自料何与刘备？"琮曰："不若也。"巽曰："诚以刘备不足御曹公，则虽保全楚不能自存也，诚以刘备足御曹公，则备不为将军下也。愿将军勿疑。"琮乃请降。
又曰：阎忠说皇甫嵩曰："将军指挥足以展风云，叱咤可以兴雷电。"
《东观汉记》曰：隗嚣将王玄说嚣曰："昔更始，四方响应，天下喁喁，谓之太平，一旦坏败。今南有子阳，北有文伯，江湖海岱，王公十数，而欲牵儒生之说，弃千乘之基，计之不可者也。今天水完富，士马最强，北取西河，东收三辅，案秦旧迹，表里山河，玄请以一丸泥为大王东封函谷关，此万世一时也。若计不及此，且畜养士马，据隘自守，旷日持久，以待四方之变，图王不成，其弊犹足以霸。"嚣然其计。
又曰：更始，大司马朱鲔守洛阳，吴汉诸将围守，数月不下。世祖以岑彭尝为鲔校尉，令彭说鲔曰："赤眉已得长安，今公谁为守乎？萧王受命，平定燕、赵，百姓安土鲔归心，贤俊四面云集。今北方清净，大兵来攻洛，保一城欲何望乎？不如亟降。"鲔曰："大司徒公被害时，鲔与其谋，又谏更始无遣上北伐，自知罪深，故不敢降耳。"彭还，诣河阳白上，上谓彭复往晓之："夫建大事者，不忌小怨。今降，官爵可保，况诛罚乎？"上指水曰："河水在此，吾不食言。"彭奉上旨，复至城下说鲔，因曰："彭往者得执鞭侍从，蒙荐举拔擢，深受厚恩，思以报义，不敢负公。"鲔从城上下索曰："当如此来。"彭趋索欲上。鲔见其不疑，即曰："旦蚤与我会，上东门外。"彭如期往，与鲔交马语。鲔轻骑诣，降，彭为杀羊具食。鲔身为降虏，未见吴公，诸将不敢食。彭即令鲔自缚，与俱见吴公。将诣行在所河津亭，上即时解鲔缚，复令彭夜送归洛阳。
又曰：更始使侍御史黄党即封世祖为萧王，罢兵，耿弇曰："今使者来，欲罢兵，不可听也。兵一罢，不可复会也。"上曰："国家已都长安，天下大定，何用兵为？"弇曰："青、徐之贼，铜马、赤眉之属数十辈，辈数十万众，皆东至海，所向无前，圣公不能辨也，败必不久。"帝起坐曰："卿失言，我击卿。"弇曰："大王哀厚弇如父子，故披赤心为大王陈事。"上曰："我戏卿耳。何以言之？"弇曰："百姓患苦，王莽苛刻日久，闻刘氏复兴，莫不欣喜，望风从化，而去虎口，就慈母，倒戟横矢，不足以喻。明公首事，南破昆阳，败百万师；今复定河北，以义征伐，表善惩恶，躬自克薄，以待士民，发号响应，望风而至，天下至重，公可自取，无令他姓得之。"上曰："卿若东得，无为人道之。"弇曰："此重事，不敢为人道也。"
又曰：冯异因间进说曰："天下同苦王氏，思汉久矣。更始诸将纵横暴虐，所至虏掠，百姓失望。今公专命方面，施行恩德。夫有桀纣之乱，乃见汤、武之功；民人饥渴，易为充饱。宜急分遣官属，徇行郡县，理冤结，布惠泽。"上纳之。
又曰：隗嚣既立，便聘平陵方望为军师。望至，说嚣曰："足下欲丞天顺民，辅汉今而起，立者乃在南阳，王莽尚据长安，虽欲以汉为名，其实无所受命，将何以见信于众？宜急立高庙，称臣奉祠，所谓神道设教，求助民神者也。且礼有损益，质文无常。削地开兆，茅茨土阶，以致其肃敬。虽未备物，神明其舍诸？"嚣从其言。
又曰：蜀郡功曹李熊说公孙述曰："方今四海波荡，匹夫横议。将军割据千里，地方十城，若奋发盛德以投天隙，霸王之业成矣。宜改名号，以镇百姓。"述曰："吾亦虑之，公言起我意。"于是自立为蜀王。熊复说述曰："今山东饥馑，人民相食；兵所屠灭，城邑丘墟。蜀地沃野千里，土壤膏腴，果实所生，无谷而饱。女工之业，覆衣天下。名材竹干，不可胜用，又有鱼盐银铜之利，浮水转漕之便。北据汉中，杜褒、斜之途，东守巴郡，拒杆关之口；地方数千馀里，战士不下百万。见利则出兵而略地，无利则坚守而力农。东下汉水以窥秦地，南顺江流以震荆、仰所谓用天因地，成功之资也。君有为之声，闻于天下，而名号未定，志士狐疑，宜即大位，使远人有所依归。"述遂自立为天子。
又曰：荆邯东方渐平，兵且西向，说公孙述曰："兵者，帝王之大器，古今所不能废也。昔秦失其守，豪杰并起，汉祖无有前人之迹，立锥之地，起于战阵之中，躬自奋击，兵破身困数矣。然军败复合，创愈复战。何则？死而功成，逾于却就于灭亡。臣之愚计，以为宜及天下之望未绝，豪杰尚可招诱，急以此时发国内精兵，令田戎据江南之会，倚巫山之固，筑垒坚守，傅檄吴、楚，长沙已南必随风而靡。令延岑出汉中，定三辅，天水、陇西拱手自服。如此，海内震摇，冀有大利。"
又曰：邓禹闻上安集河北，即杖策比渡，追及于邺。上欣其至，禹进说曰："更始虽都关西，今山东未安，赤眉、青犊之属，动以万数，三辅假号，往往群聚。更始既未有所挫，而自听断，诸将皆庸人屈起，志在财币，争用威力，朝夕自快，非有忠良明知，深虑远图，欲尊主安民者。明公虽建蕃辅之功，犹恐无所成立。于今之计，莫如览延英雄，务悦民心，立高祖之业，救万民之命。以公而虑天下，不足定也。"上大悦，因令左右号禹曰邓将军，常宿止于中，与定计议。
又曰：光武以寇恂为河内太守，行大将军事。恂同门生董崇说恂曰："上新即位，四方未定，而君以此时据大郡，此谗人所侧目，怨祸之府也。宜思功遂身退之计。"恂然其言，因病不视事。
