○鞍
《说文》曰：鞍，马鞁具也。(鞁，皮彼切。)
《汉书》曰：孝宣许皇后，元帝母也。父广汉昌邑王侍郎，从武帝上甘泉，误取他郎鞍以被其马，发觉，吏劾从行而盗当死者。诏下蚕室，后为宦者丞。
司马彪《汉书》曰：光武征赵喜，引见，赐鞍马，待诏公车。
《东观汉记》曰：景丹将兵诣上，上劳勉。丹出至城外兵所，下马坐鞍旃毾上。(毾音塔。音登。)
又曰：王莽诛，诸谋者季次元闻事发觉，被马欲亡。马驾在辕中，惶遽着鞍上马，出门顾车乃自觉止。
又曰：章帝曰："明德后时，广平钜鹿乐城王在邸入问起居。朕从上望见车骑鞍勒皆纯黑，无金银采饰，马不逾六尺。于是以白太后，即赐钱各五百万。"
《英雄记》曰：吕布刺杀董卓，与李亻霍战败，乃将数百骑以卓头击马鞍，走出武关。
《魏志》曰：许褚从讨韩遂、马超于潼关。太祖将北渡临济河，先渡兵，独与褚及虎士百馀人留南岸断后。超将步骑万馀人来奔太祖军，矢下如雨，褚乃扶太祖上船。贼战急，军争济，船重欲没，褚斩攀船者，左手举马鞍蔽太祖。船工为流矢所中，死，褚右手并棹船，仅乃得渡。是日微褚几厄。
又曰：太祖马鞍在库为鼠所啮，库吏惧死，邓哀王冲以刀穿单衣如鼠啮者，谬有愁色。太祖问之，冲曰："俗以鼠啮衣者其主不吉。"太祖曰："此妄言耳。"俄而，库吏以啮鞍闻，太祖笑曰："儿衣在侧而啮，况鞍悬柱乎。"
《魏略》曰：五官将知王忠昔尝啖人，时因从驾出行，令取蒙间髑髅著忠系马鞍，以为嬉笑。
《吴志》曰：曹公破走，鲁肃先还，权大请诸将。肃将入阁拜，权起礼之，谓曰："子敬，孤持鞍下马相迎，足以显卿未？"肃趋进曰："未也。"众人闻之，无不愕然。就坐，徐举鞭曰："愿至尊威加乎四海，总括九州，克成帝业，更以安车蒲轮征肃，始当显耳。"权拊掌欣笑。
又曰：孙权每田猎，乘马射虎，尝突前攀持马鞍。张昭变色而前曰："将军何有当尔！夫为人君者，谓能驾御英雄，驱使群臣，岂谓驰逐于原野，校勇于猛兽者乎？如有一旦之患，奈天下笑何？"
《后魏书》曰：傅永有气干，拳勇过人，能手执鞍桥倒立驰骋。
《江表传》曰：孙策讨祖郎，生获之。策谓郎曰："尔昔斫孤马鞍，今创军立事，除弃宿恨，汝莫怨怖。"郎叩头谢罪，即破械赐衣，署门下贼曹。
《魏百官名》曰：紫茸题头高桥鞍一具。
《三辅决录》曰：平陵士孙奋富闻京师。梁冀知奋俭吝，以镂衢鞍遗奋，从货五十万。
《西京杂记》曰：武帝时，身毒国献白光琉璃鞍，鞍在暗室光照十丈。
又曰：武帝得贰师天马，造玫瑰石为鞍。
《异苑》曰：昔有人乘马山行，遥望岫里有二老公相对摴蒲，遂下骑造焉。以策柱地而观之，自谓俄顷，视其马鞭，漼然已烂，顾瞻其马鞍，体骸枯朽。既还至家，无复亲属，一恸而绝。
《六韬》曰：车骑之将，军马不具。鞍勒不备者诛。
陆景《典语》曰：周世以膏腴之沃壤，丰镐之宝地，大启封境以封秦。释鞍授鞚，假骥他人，欲无陵已，其可得乎！
傅玄《马射赋》曰：百马齐兴，六骥孔闲。金衔玉羁，文防镂鞍。明珂景服，华〈革菆〉采鲜。
《古乐府》左延年《从军诗》曰：从军何等乐，一驱乘双驳。鞍马照人目，龙骧自动作。
谢惠连诗曰：挂鞍长林侧，饮马修川湄。
刘琨《扶风歌》曰：系马长松下，发鞍高岳头。
魏曹植《上银鞍表》曰：于先武皇帝世，敕此银鞍一具，初不敢乘，谨奉上。
宋刘义恭《谢金梁鞍启》曰：赐臣供御金梁桥鞍，制作精巧，宜副龙驷。圣慈下逮，猥垂光赐。
后汉李尤《鞍铭》曰：驱骛驰逐，腾跃覆跩。(跩，丑世切。)虽其捷习，亦有颠沛。井羸其瓶，罔不斯败。
○辔
《释名》曰：辔，佛也。言牵引佛戾以制马也。
《诗》曰：我马维驹，六辔如濡。
又曰：我马维骆，六辔沃若。
又曰：驷铁孔阜，六辔在手。
《周礼》曰：挈壶氏挈辔以令舍。(悬辔于当所舍止之处。)
又曰：大驭掌驭王路以祀。及犯𫐈，王自左驭，驭下祝，登受辔。犯𫐈遂驱之。
《家语》曰：古者，天子以内史为左右手，以德法为衔勒，以百官为辔。善御马者，正衔勒，齐辔策，均马力，和马心，故口无声而马应辔，策不举而极千里。善御人者，一其德法，正其百官，均齐人力，和安人心，故令不再而人顺从，刑不用而天下理矣。
又曰：善御马者，正身以总辔。
又曰：闵子骞为费宰，问政于孔子。孔子曰："君者人也。吏者辔也，刑者策也。人君之政，执其辔、策而已矣。"
又曰：孔子适卫，卫将军文子问曰："今齐之以刑而犹弗胜，何礼之齐也？"孔子云："礼，譬之于御则辔也。"
《汉春秋》曰：大仆公卿奉引，大仆执辔，大将军陪乘。光武东京郊祀，法驾则河南尹奉引，奉车都尉执辔，侍中参乘。
《孔丛子》曰：夫子云，夫政令者，人君之衔辔，所以制下也。
《管子》曰：凡赦者，小利而大害也，故久而不胜其祸。故赦者，马之委辔也，无赦者，痤疽之矿石也。(痤，作和切。疽，七余切。)
《列子》曰：凡御者得之于衔，应之于辔；得之手，应于心。
《淮南子》曰：权衡者，人主之车舆；爵禄者，人臣之衔辔矣。
又曰：王良造父御也，上车摄辔，马为齐整。
班固《东巡颂》曰：乘舆动色，群后屏气。万骑齐镳，千乘弭辔。
魏明帝《善哉行》曰：百马齐辔，御由造父。
后汉李尤《辔铭》曰：辔衔在手，急缓必时。赏罚在心，中和是思。马知良御，进取道里。人知善政，令行禁止。
○鞚
张揖《埤苍》曰：靮，(音的。)马缰也。鞚，马勒也。〈革面〉、(音缅。)〈革奇〉，(音羁)勒靻也。(靻，音浙，柔皮也。)
服虔《通俗文》曰：所以制马口曰鞚。
环济《吴纪》曰：大皇帝征合肥，未下，因撤军还兵。吕蒙等共留津北，魏将张辽奄至，围数重，蒙等死战。既破围上马出，外浮桥南已绝，丈馀无板。谷利时为亲近监，白曰："至尊牢摄鞍缓鞚，利当着鞭以增马势。"于是得渡。
《晋书》曰：温峤字太真。王敦举兵内向，六军败绩。太子将自出战，峤制鞚谏，太子乃止。
《晋起居注》曰：冠军将军王浃表："臣以发许昌城内北人诸将孙凯等谋，欲逼臣留身躯遣南人。臣初出城门，乃相缠绕，牵臣马鞚。臣手刃斩截，仅乃得出。"
应玚《驰射赋》曰：放鞚长骋，神足奔越。终节三驱，每不虚发。
陈琳《武库赋》曰：马则飞云绝景，直鬐䯄駠，走骏惊飚，步象云浮。受衔斯游，敛鞚则止。
傅玄《良马赋》曰：奋亹沛艾，虎据麟跱。望云睇景，乘虚四起。纵衔则往，揽鞚则止。
成公绥《射兔赋》曰：收辅车之双辔，舍良马之长鞚。禽迅羽之轻焱，截逸足之狡弄。盈得获于后乘，充庖厨之所贡。
夏侯湛《征迈辞》曰：上伊阙兮临川，拊骏马兮授鞍。中衢兮载叹，敛鞚兮盘桓。
闵鸿《与刘子雅书》曰：若能鞚奔骥以接驽乘，则力追者万群；倾修翅以顾短翮，则归飞者如云。
○勒
刘芳《毛诗笺音义证》曰：辔是御者所执者也。不得以辔为勒。且旧语云："马勒不云辔。"以勒为辔者，盖是北人避石勒名也。今南人皆云马勒，而以鞚为辔。反复推之，此为明证。又《诗》称"执辔如组"，又曰"六辔在手"。以所执为辔，审矣。今俗儒咸以辔为勒，而曾无寤者。
《家语》曰：闵子问政于孔子。孔子曰："不能御民者，弃其德法，专用刑辟。譬犹御马，弃其衔勒，而专用箠策，马必伤，车必败。无德法而用刑，民必流，国必亡。"
《汉书》曰：呼韩耶单于，甘露三年正月，朝天子于甘泉宫，赐以冠带衣裳、玉具剑、鞍勒一具，马十五匹。
王隐《晋书》曰：愍怀太子好卑鸡、小马、小牛，令左右骑，断羁勒使堕地。
萧方等《三十国春秋》曰：凉州胡安据盗发张骏墓，得珊瑚马鞭、马瑙锺、黄金勒。
《邺中记》曰：虎讳勒，呼马勒曰辔，罗勒曰香菜。
《永昌记》曰：哀牢王出入射猎，骑马金银鞍勒如翠毛之饰。
《淮南子》曰：雁门之北狄不谷食，贱长贵壮，各上气力，人不弛弓，马不解勒，便之也。(高诱曰：不谷曰不谷食□酪而已。北狄，鲜卑也。弛，舍也。便，习也。)
《说苑》曰：田子方度西河造翟黄。翟黄乘轩车，载华盖，黄金之勒，约镇簟席，如此者具驷十八乘。子方望以为人君。翟黄至而子方曰："子，人臣也，将何以至此？"对曰："此皆君之赐也。臣进五大夫，禄爵倍，以故至于此。"
韩阳《天文要集》曰：造父五星在传舍南，造父洗马辔勒衔镳。
枣据诗曰：麒骥伏吴坂，不与伯乐俱。驽马同衔勒，岂得独卓殊。
魏文帝《马脑勒赋》曰：马脑，玉属也，出自西域。文理交错，有似马脑，故其方人因以名之。或以系颈，或以饰勒。余有斯勒，美而赋之。命陈琳、王粲并作。词曰："天珍物，寄中山之崇岗。禀金德之灵施，含白虎之华章。扇朔方之玄气，喜南离之焱阳。歙中区之黄采，曜东夏之纯苍。苞五色之明丽，配皎日之流光。内炤(音照。)浮景，外鲜文繁。奇章异彩，的皪其间。尔乃藉彼朱罽，华勒用成。骈居列跱，焕若罗星。"
应玚《驰射赋》曰：群骏笼茸于衡首，咸皆腰褭与飞兔。拢修勒而容与，并轩翥而厉怒。
陈琳《马脑勒赋》曰：五官将得马脑以为宝勒，美其英纟采之光艳也，使琳赋之。"尔乃他山为错，荆和为理，制为宝勒，以御君子。"
王粲《马脑勒赋》曰：因姿象形，匪雕匪刻。厥容应规，厥性顺德。御世嗣之骏服兮，表𫘧骥之仪式。
王沉《马脑勒赋》曰：厥象伊何，如规之盈。鲛鳞纤郁，白黑殊形。如冰之洁，如玉之贞。固乾坤之所育兮，匪雕镂而自成。尔乃施饰龙首，加服鸾镳。和铃锵锵，回景逍遥。
○镳
《释名》曰：镳，包也。所以在傍苞敛其口也。
《说文》曰：镳，马衔也。衔马勒口中也。
《尔雅》曰：镳谓之钀。(郭璞曰：勒也，许揭切，又鱼列切。)
《诗》曰：游于北园，四马既闲。輶车鸾镳，载险歇骄。(毛苌曰：輶，轩也。险歇骄，田犬也。郑玄曰：轩车，驱逆之车也。置鸾于镳者，异于乘车也。)
释智匠《古今乐录》曰：明帝休成之乐歌曰："玉镳息节，金辂怀音。"
《文士传》曰：山巨源为吏部郎，欲举嵇康自代。康闻，与之书曰："譬犹禽鹿，少见驯育，则服教从制，长而见羁。虽饰以金镳，飨以嘉肴，愈思长林，而志在丰草。"
《鲁国先贤志》曰：黄伯仁《龙马颂》曰："扬鸾镳兮挥红沫之播飘。"
《盐铁论》曰：古者庶人贱骑绳控，草鞮(音低。)皮荐而已。及其后，革鞍攻成，铁镳不饰。
又曰：古者樵车无轮，栈车无轭，其后木𫐉不衣，长毂败幅。今富者银黄华左，搔以结緌。错镳涂朱，珥靳飞𫐉。
《楚辞》曰：绝镳衔以驰骛兮，暮着次而敢止。路荡荡其无人兮，远不御兮千里。
枣据诗曰：真伪各有分，驽骥不齐镳。
陶琬之诗曰：我服既晖，我驷既闲，扬镳警路，哀籥清绵。(《桓玄集》载：琬之为江州主簿。)
宋文帝《登景阳楼诗》曰：士女炫街里，轩冕曜都城。万〈车尔〉扬金镳，千舳树兰旌。
袁淑《游新亭曲水诗序》曰：离榭修幕，陵〈土遂〉弥阜。镳容旆采，裛野丽云。
鲍昭诗曰：飞镳出荆路，骛服入秦州。
王沉《践行赋》曰：六龙齐镳，鸾声振振。景动波回，天行星陈。
张协《玄武馆赋》曰：天子翱翔郊甸，顺时巡省。龙驷腾镳，羽骑游骋。顾流光以按辔，回鸾旗而时幸。
李充《穆天子赋》曰：其马则赤骥盗骊，骅骝𫘧耳，杨和齐镳，一瞬千里。
董子晓《乘舆驳马赋》曰：躯观若斯，气势云披。衔金镳，着玉羁。
颜延之《七绎》曰：梓工饰雕簟之舆，涓人进龙图之马。轙驾则眩夺凤盖，振镳则圈促函夏，故动轫驰光，举策流赭。
张委《九慜》曰：映金箱之羽盖，鸣玉衡之鸾镳。望天路以振策，指万里于崇朝。
殷淡《宣贵妃诔》曰：严位服于旗容，尚徽谥于铭策。节哀路于萧钟，齐行镳于辌翟。
应琚《与刘文达书》曰：仆顷倦游谈之事，欲修无为之术，不能与足下齐镳骋辔、争千里之表也。
桓温《与慕容皝书》曰：自沧流以北，幽朔以东，将军皆以羁落而总率之矣。首尾唇齿，左右力用，鸣镝扬镳，动数十万。
