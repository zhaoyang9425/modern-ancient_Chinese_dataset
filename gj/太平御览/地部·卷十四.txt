○西楚南越诸山
景山
盛弘之《荆州记》曰：景山，在上洛县西南二百里，东与荆山连接，有沮水源出焉。其山一名雁浮山，荆山之首曰景山，雁南翔北归遍经其上，土人由兹改名为雁山，又为雁塞山。
荆山
《山海经》曰：荆山首曰景山，金玉是出。此即卞和抱璞之处，南连青山，北接雁塞，通林交麓，峭峙相望。虽群峰竞起，而荆山独秀。卞和得玉于此山，献厉王，王使玉人相之，曰：石也。刖其左足。厉王薨，献之武王，玉人相之，又曰，石也。刖其右足。和抱其璞哭荆山之下。
《河图括地象》曰：荆山为地雌，上为轩星。
荆门山
袁山松《宜都山川记》曰：南崖有山名荆门，北对崖有山名虎牙，二山相对，其荆门山在南，上合而下空彻，山南有像门也。
勾将山
袁山松《勾将山记》曰：登勾将山南望，见宜都、江陵近在目前，沮潭沔汉诸山，嵎嵎时见，远眺云梦之泽，皛然与天际。四顾总视众山数千亻刃者，森然罗列于足下；千仞以还者，{山畾}嵬如丘浪势焉。今在上洛县西北。
虎牙山
袁山松《宜都山川记》曰：虎牙山有石壁，其文黄赤色，形如齿形。
孤山。
《郡国志》曰：安远有陆抗城，故城之南有孤山。袁山松为郡，尝登此山以四望，见大江如萦带，舟船如凫雁焉。
高筐山
袁山松《勾将山记》曰：登勾将，北见高筐山，嶷然半天，《荆州图副》云："昔尧时大水，此山不没如筐，因名也。"
佷山
《宜都记》曰：佷山，山谷之内有石穴，穴出清泉，水有神鱼，大者二尺，小者一尺，钓者先请多少，拜而请之，数满便止。水侧有异花，欲摘如鱼请。又有异木，名千岁，叶似枣，冬夏常青。复有苍范溪相近。
宜阳山
《宜都记》曰：宜阳山有风井，穴大如瓮，夏出冬入。有樵人置笠穴口，风吸之，后于长杨溪口得笠，则知潜通也。
丹山
《宜都记》曰：丹山，时有赤气笼井如丹，故有此名。
小酉山
盛弘之《荆州记》曰：小酉山，山上石穴中有书千卷，相传秦人于此而学，因留之。故梁湘东王云"访酉阳之逸典"是也。
芋山
盛弘之《荆州记》曰：芋山，有蹲鸱如两斛大，食之终身能不饥，今民取食之。
嵩梁山
盛弘之《荆州记》曰：嵩梁山，在澧水之阳，望之如香炉之状，今名石门。吴永安六年，自然洞开，玄朗如门三百丈，门角上各生一竹，倒垂下拂，谓之天帚。孙休以为嘉祥，置县因山为名。隋文帝改曰石门山也。
崇山
盛弘之《荆州记》曰：崇山，《书》云"放驩兜于崇山"，崇山在澧阳县南七十五里。
武山
《武陵记》曰：武山，高可万亻刃，山半有盘瓠石窟，中有一石狗形，云是盘瓠之遗像。又有班蛇，四眼，身大十围。山有水出，谓之武溪是也。在县之西。
壶头山
《武陵记》曰：壶头山，在县东，马援所穿室也。室内有蛇如百斛船，云是援之余灵。
天门山
《武陵记》曰：天门山，上有葱，如人所种，畦陇成行。人欲取之，先祷山神乃取，气味甚美；不然者，不可得。岩中有书数千卷，人见而不可取。
黄闻山
《武陵记》曰：昔有临沅黄道真，住黄闻山侧钓鱼，因入桃花源。陶潜有《桃花源记》。今山下有潭，立名黄闻，此盖闻道真所说，遂为其名也。
风门山
《武陵记》曰：风门山，有石门去地百余丈，每将欲风起，此门先有黑气若烟，隐隐而上，斯须风起竟日。
石帆山
《武陵记》曰：石帆山，石危起若数百幅帆形。
虎齿山
《武陵记》曰：虎齿山，形如虎齿。民尝六月祭之；不然，即辄有虎害。
移山
《武陵记》曰：移山，在汧阳界，本在江北岸，因风雨之势，一夕移渡江南岸。后以此名之。
淳于山
《武陵记》曰：淳于山，与白雉山相近，在辰州、武陵二郡界。绝壑之半，有一白雉，远望首尾可二丈，申足翔翼若虚中翻飞，即上视之，乃有一石雉舒翅缀着石上。山下有石室数亩，望室里虽暗，犹见铜钟高丈余，数十枚，其色甚光明。
武陵山
《武源记》曰：武陵山，中有秦避世人居之，寻水号曰桃花源，故陶潜有《桃花源记》。
又云：山上有神母祠。
平都山
《神仙传》云：后汉延光元年，阴长生于马明生连求仙法，乃将长生入青天山中，煮黄土为金以示之，立坛唼血，取太清神丹经授之，乃别去。长生后于平都山白日升天，即此山是也。(山在南宾县北二里。)
阳歧山
《荆南记》曰：石首县阳歧山，山无所出，不足可书，本属南平界。
范玄平记云：故老相承云，胡伯始以本县境无山，于此山上计偕簿。
高都山
《江源记》云：《楚辞》所谓"巫山之阳，高丘之阻"，高丘，盖高都山也。
君山
《博物志》曰：君山，洞庭之山是也。帝之二女居之，曰湘夫人，帝女遣精卫至王母，取西山之玉印，印东海北山。
庾穆之《湘州记》云：昔秦皇欲入湘观衡山而遇风浪，溺败至此山而免，因号为君山。又《荆州图副》云："湘君所游，故曰君山。有神，祈之则利涉。山下有道，与吴包山潜通。上有美酒数斗，得饮者不死。"
《汉武帝故事》云：帝斋七日，遣栾宾将男女数十人至君山，得酒欲饮之，东方朔曰："臣识此酒，请视之。"因即便饮，帝欲杀之。朔曰："杀朔若死，此为不验，若其有验，杀亦不死。"帝赦之。
小庐山
《衡山图经》曰：小庐山，一名浮丘山，在县西一百八里，高六里三十步，东西二十里，南北四十里。言其山似九江庐山，故曰小庐山。
又古老相传，谓浮丘公上升之所，兼有道观存焉。
静福山
《衡山图经》曰：静福山，在县北五十里，有梁廖冲者守清虚，为本郡主簿西曹祭酒。湘东王国常侍，大同三年家于此山，先天二年飞升于此山。后刺史蒋防敬慕高风，刻石为碑。
方台山
萧诚《荆南志》曰：华容方台山，山出云母，土人采之，先候云所出之处，于下掘取，无不大获。往往有长五尺者，可以为屏风。当掘之时，忌有声响，则所得粗恶。
攸县云阳山
《遁甲经》曰：沙土之地，云阳之墟，可以避时，可以隐居。云阳氏，古之仙人姓氏，因号云阳山。在攸县。
《仙方记》云：南岳山有福地，有松膏实甘鲜可饵。相传云，服食练行之人，多来采此松膏而服之，不苦涩，与余处松有别。
乌龙白骑山
《湘川记》云：汝城县东有乌龙白骑山，远望似城，有黑石如龙，白石如马罗列，号曰乌龙白骑山。
文斤山
《湘川记》云：耒阳文斤山，上有石床方高一丈，四面绿竹扶疏，常随风委拂此床。大旱则祷雨时应。
石燕山
甄烈《湘州记》云：石形似燕，大小如一，山明云净，即翩翩飞翔。
罗含《湘中记》云：石燕在零陵县，雷风则群飞翩翩然，其土人未有见者，今合药或用。
万岁山
盛弘之《荆州记》曰：桂阳万岁山，出灵寿草仙方，服之不死。又有话石山，石有声，如人共话。
黄箱山
盛弘之《荆州记》曰：黄箱山，一名黄岑山，在东南三十里。其山郴水所出，即是五岭之一，从东第二骑田岭是也。又有浪井，井三日一涌。
麓山
盛弘之《荆州记》曰：长沙西岸有麓山，其下有精舍，左右林岭环回泉涧，精舍傍有礜石，每至严冬，其上不停霜雪。
宋渊《麓山记》曰：山足曰麓，盖衡山之足也。
昭山
《宋永初山川记》曰：昭山下有旋潭，深无底，是湘水最深之处。昔有舟人覆于此潭，其槽并甑有名题号，后于洞庭寻得，即知暗通也。
五溪山
《长沙图经》曰：五溪山，在县西北五十八里，高二里，北入朗州界。昔吴黄龙三年，潘濬将兵五万讨武陵五溪蛮，在此山下立营，截住徒党，因以为名。按溪水自郡州武刚县东北流，至岳州沅江县合益水。《益阳城记》云，在益水之阳，水出县北，流入资口，在县门桥下，皆五溪之下口也。又按关羽屯军资水北岸，即一名茱萸江也。吴甘宁拒之，云"闻吾咳唾，彼即不敢过江"是此处。今号为关羽濑。
钱石山
《湘川记》云：曲江县东有钱石山，其状四方有若台，其石三面壁立，其上碎石如钱，故谓之钱石山。
采玉山
《湘川记》曰：曲江县有采玉山，卉木滋茂，泉石澄彻。相传云，古采玉于此得名。
玉山
《湘川记》曰：玉山下有庙，昔有人得玉瑛于此，有银山、白石山、越玉山。又浮山，其地蹑一处，则百余步地动。
临贺山
盛弘之《荆州记》曰：临贺山，东山中有二竹，大数十围，有盘石径四五丈，极方正，青如弹棋局，两竹垂拂扫石上，绝无尘秽，未至数十里，闻风吹箫管之音。
马岭山
《郡国志》曰：郴州马岭山，本名牛脾山，山上有仙人苏躭坛，即郴人也。为儿童时，与众童牧更直守牛，每耽守牛，牛不敢散。尝与众人猎，即乘鹿，人笑之，曰："龙也"。去郡百二十里，母临食晚，往买鲊，须臾即还。一旦有众宾来，耽启母曰："受性当仙，仙人合召耽去，今年疾疫甚，饮家中井水即无恙。又种药于园梅树下，可治百病，买此水及药，过于供养。"便去。母遽视之，众宾皆白鹤也。以耽常乘白马，故号马岭山。
弹丸山
《水经注》曰：临桂弹丸山，有涌泉，奔流迅激，东注于漓水，山龛及溪中有石如弹丸，因以石名焉。验其山有石窦，下深数丈，洞穴深远，莫究其极。
百丈山
《桂林风土记》曰：百丈山，在郡城东北七十五里，一名把杖山。叠障深重，远延西南数百里，四接郡界，莫穷远近。自府北驿路径穿其中，俗以崎岖险阻，故以百丈名之。又以林峦深邃，行人皆持兵杖以防猛兽，因亦名把杖山。
漓山
《桂林风土记》曰：漓山，在城南二里，漓水之阳，因以名焉，一名沈水山。其山孤拔，下有澄潭，上高三百余尺，傍有洞穴，其穴广数丈，南北直透，上有怪石欹危，藤萝萦茂。世乱民保以避寇，旱或祷祀颇灵。
隐山
《桂林风土记》曰：隐山在州之西郊，先是榛莽翳荟，古莫知者。宝历初，李渤出镇，遂寻其源，见石门半开，有水渊澈，乃夷薙芜秽，疏通岩穴，石林磴道，若天造灵府，不可根本，因号隐山。
独秀山
《桂林风土记》曰：独秀山，在城西北一百步，直耸五百余尺，周回一里，平地孤拔秀异，下有洞穴凝垂乳，窦路通山北，傍回百余丈，豁然明朗。宋光禄卿颜延年牧此郡，常于此石室中读书，遗迹犹存。尝赋诗云："未若独秀者，嵯峨郭邑开"是也。
南溪山
《桂林风土记》曰：南溪山，在县南五里余，其山耸拔千尺，烟翠凝空，古今所遗，其溪东注，与桂江合。
龙蟠山
《桂林风土记》曰：龙蟠山，本名盘龙山，有石洞深致，洞中天然石室、石床、石盆，洞门数重。人秉烛游，常见龙迹大如碗。洞有水，水中有鱼，四足有角如龙形，人杀则风雨晦冥立至也。前使李渤给事，改名隐山，连其所也。
尧山
《郡国志》云：广州尧山，高四千丈，自番禺、交阯见之。有飓风，风发屋折树翻湖焉。
云母山
《续南越志》云：天后朝，曾城县有何氏女服云母粉，得道于罗浮山，山因所出以名之。
马鞍山
《南越志》云：始皇朝，望气者云，南海有五色气，遂发卒千人凿之，以断山之冈阜，谓之凿龙。今所凿之处，形如马鞍，故名焉。
虑山
裴关《广州记》云：东莞县有虑山，其侧有杨梅、山桃，只得于山中饱食，不得取下；如下，则辄迷路。
火山
《岭表录》云：梧州对岸西火山，山下水澄潭，水深无极，其火每三五夜一见于山顶。每至一更初，火起匝其顶，如野花之甚者，广十丈余，食顷而息。或言其下水中有宝珠，光照于上，如火。上有荔枝，四月先熟，以其地热，故谓火山也。
浮石山
《交州记》云：海中有浮石山而峙高数十丈，去永平营百余里，浮在水上。昔李逊征朱崖，欲审其实否，牵长索于山底洞过。
