○从事中郎
《魏志》曰：韩嵩，字德高，义阳人。少好学，贫不改操。知世将乱，不应三公之命，与同好数人隐居于郦西山中。黄巾起，嵩避难南方，刘表逼以为从事中郎。
《吴志》曰：严畯，字曼才，彭城人也。少耽学，善《诗》、《书》、《三礼》。避乱江东，与诸葛瑾、步骘齐名友善。性质直纯厚，其于人物，忠告善导，志存补益。张昭进之于孙权。权以为骑都尉、从事中郎。
《晋书》曰：祖纳，字士言，最有操行，能清言，文义可观。性至孝，少孤贫，常自炊爨以养母。平北将军王敦闻之，遗其二婢，辟为从事中郎。有戏之曰："奴价倍婢。"纳曰："百里何必轻于五羖皮耶！"
又曰：稽绍，字延祖，方直儒雅，为卫军从事中郎。
虞预《晋书》曰：刘隗，字大连，彭城人。学涉有具，为秘书郎。避乱南渡，遂为中宗从事中郎，甚见器遇。
何法盛《晋中兴书》曰：谢万少而才器俊秀，太宗闻其名，取为镇军从事中郎。
《抱朴子》曰：友人稽君道为广州刺史，其弟应静为太傅从事中郎，别于襄阳，君道泣而应静不泣，抱朴子以为丈夫宜然。
○府掾
《史记》曰：倪宽为廷尉史。为人温良，有廉智，张汤以为长者，数称誉之。及汤为御史大夫，而宽为掾。
《汉书》曰：陈遵为公府掾。公府掾史率皆羸车小马，不尚鲜明，而遵独极舆马、衣服之好，门外车骑交错。
《东观汉记》曰：吴良以清白方正称，东平王苍辟为西曹掾。数谏正苍，多善策。苍上表荐良。
《续汉书》曰：府掾比古之元士，皆三命也。
《汉旧注》曰：或曰：汉初掾史辟皆上言，故有秩皆比命士；其所不言则为百石，属其后皆自辟，故通为百石云。
《魏志》曰：董寻，字文奥。为人忠直，为军谋掾。青龙中，上大兴宫室，群臣皆负土，寻上书谏曰："今臣自知言必死，而臣自譬于牛之一毛，生既无益，其死何损。且比本不生矣，是以发笔流涕，心与世辞。臣有八子，臣死之后，以累陛下。"
《魏略》曰：令狐劭，字孔叔。在安邑毛城中，会太祖攻破邺，遂围毛城。城破，邵等辈十馀人皆当斩。太祖阅见之，疑其衣冠也，问其祖考而识其父，乃解于署军谋掾。
《蜀志》云：马良，字季常。为左将军掾。后遣使吴，良谓亮曰："今衔国命，协穆二家，幸为良介于孙将军。"亮曰："君试自为文。"良即草曰："寡君遣掾良通好，以绍昆吾、豕韦之勋。其人吉士，荆楚之令，鲜于造次之华，而有克终之美，愿降心存纳，以慰将命。"权善待之。
《吴志》曰：张温父允，以轻财重士名显州郡，为孙权东曹掾。
《晋中兴书》曰：荀闿，字道明。有清称，京师为之语曰："洛中英英荀道明。"大司马齐王冏辟以为掾。
又曰：王珣弱冠与陈郡谢玄俱辟，大司马桓温语人曰："谢掾年三十必拥旄仗节，王掾当作黑头公，皆未易才也。"
《典略》曰：赵戬除万年令，遂遭三辅乱，客荆州，刘表以为宾客。是时，白衣平原祢衡高论冠世，来游京师，诋訿朝士，及南见戬，叹之曰："所谓铁则干将、莫耶，木则椅桐梓漆，人则颜冉、仲弓。"后辟魏王相国掾。
《殷氏家传》曰：殷泰，字子平。为文皇帝车骑掾，委以书记，上叹曰："非为秋兔之毫，乃是鹰鹯之爪。
郭子曰：王仲祖、谢仁祖同为王公掾。在坐，长史云："谢掾能作异舞。"王命为之，谢便起舞，神意甚暇。王公熟视，顾谓诸客曰："使人思安丰。"(安丰，王戎封也。)
《语林》曰：王蓝田，少有痴称。王丞相以地辟之，既见，无所他问，问来时米几价。蓝田不答，直张目视王公，王公曰："王掾不痴，何以云痴？"
○府属
《汉书》曰：谷永，字子云。为长安吏，后博学经书，有茂材，除补御史大夫属。
华峤《后汉书》曰：陈宠以时俗三府掾属不肯亲事，但出入养虚，故宠独勤心于事。又以法令繁冗，吏得生因缘，以致轻重，及置撰科牒辞讼比例，使事类相从，以塞奸源。其后公府奉以为法。
《魏志》曰：蒋济，字子通，辟丞相主簿西曹属。令曰："舜举皋陶，不仁者远；臧否得中，望于贤属。"
又曰：胡质，字文德，少与蒋子通俱知名于江淮间，仕州郡。济为别驾，使见太祖。太祖问曰："胡通达长者，宁有孙子不？"济曰："有子曰质，规摹大略不及父，至于精良综事过之。"太祖辟为丞相属。
臧荣绪《晋书》云：刘沈，字道真，世为北州名族，博学好古，辟卫瓘属。
范亨《燕书》曰：鲜于休有才器伎干，辟为左光禄大夫曹属。
○咨议参军
《齐书》曰：张岱历为三府咨议，与典签主帅共事，事举而情得。或谓岱曰："主王既以执事多门，而每能缉和公私，云何致此？"岱曰："古人言一心可以事百君。我为政端平，待物以礼，悔吝之事，无由而及。明暗短长，更是才用之多少耳。"
《南史》曰：柳叔夜，年十六为新野太守，甚有名绩，补遥光咨议参军。及事败，左右扶上马，欲与俱亡，答曰："吾已许始安以死，岂可负之耶？"遂自杀。
○公府舍人
《史记》曰：李斯，上蔡人也，为丞相吕不韦舍人。
《汉书》曰：爰盎，字丝，楚人也。为将军吕禄舍人。
又曰：田叔，字子仁，以壮勇为卫将军舍人。(卫青也也)后使刺三河，奏事称意，为京辅都尉。
干宝《晋纪》云：阎赞为人鲠直，不畏强御，初仕为太傅杨畯舍人。
○记室参军
《魏志》曰：太祖以陈琳、阮瑀管记室，军国书檄多琳所作。锺会以中郎在大将军管记室事，为心腹之任，时人谓之子房。
《吴志》曰：孙惠以书干东海王越，诡其姓名，自称南岳逸民秦秘之，勉之以勤王匡世之略，辞义甚美。越省书榜题，道衢招求其人，惠乃出见。越即以为记室参军，专掌文疏，豫参谋议。每造书檄，越或驿马催之，应命立成，皆有辞旨。
何法盛《晋中兴书》曰：王丞少而冲淡，弱冠知名。太尉王衍雅重之，以比南阳乐广。司空东海王越以为记室参军，雅相敬重，敕子毗曰："夫学之所益者浅，体之所安者深，闲习礼度不如式瞻仪形，讽味遗言不如亲承音旨。王参军人伦之表，汝其师之。"
又曰：殷浩，字渊源，弱冠与京兆杜乂并有美誉。善言玄理，论难精微，故风流清谈皆归之。征西将军庾亮引为记室参军。
又曰：孔寅，字舒元。中宗命为安东参军，专掌记室。时书命殷积，寅每称职。
沈约《宋书》曰：孔𫖮署衡阳王义季记室，奉笺固辞曰："记室之局，实惟华要，自非文行秀敏，莫敢居之。𫖮学不综实，性又疏惰，何可以属知秘记，秉笔文闱。假吹之尤，方斯非滥。"
《三国典略》曰：颜晃字克明，琅琊临沂人也。少孤贫，有词彩。解褐梁邵陵王纶兼记室参军。时东宫学士庾信常使于府，王使晃接对，信轻其尚少，曰："此府兼记室几人？"晃答曰："犹少于宫中学士。"时杜龛为吴兴太守，专好勇力，梁元帝患之，乃使晃管其书翰。仍谓龛曰："颜晃文学之士，使相毗佐，造次之间，必宜咨禀。"
《后周书》曰：柳庆领记室，时北雍州献白鹿，群臣欲草表陈贺。尚书苏绰谓庆曰："近代以来，文章华靡，逮于江左，弥复轻薄。洛阳后进，祖述不已。相公柄民轨物，君职典文房，宜制此表，以革前弊。"庆操笔立成，辞兼文质。绰读而笑曰：："枳橘犹自可移，况才子也。"
《隋书》曰：魏澹专精好学，博涉经史，善属文，词采赡逸。齐博陵王济闻其名，引为记室。
《唐书》曰：李巨川，字下已，陇右人。国初十八学士道玄之后，故相逢吉之侄曾孙。父循，大中八年登进士第。巨川干符应进士，属天下大乱，流离奔播，切于禄仕，乃以刀笔从诸侯府。王重荣镇河中，辟为掌书记。时车驾在蜀，贼据京师，重荣匡合诸藩，叶力殄寇，军书奏请，堆案盈几。巨川文思敏速，翰动如飞，传之藩邻，无不耸动。重荣收复之功，巨川之助也。
《典略》曰：阮瑀，字元瑜，陈留人。以才自护，曹洪闻其有才，欲使报答书记。瑀不肯，榜笞瑀，瑀终不屈。洪以语曹公，公知其无病，使人呼瑀，瑀终惶怖诣门。公见之，谓曰："卿不肯为洪，且为我作之。"瑀："诺。"遂为记室。
《世说》曰：太原孙楚，字子荆，为大司马石苞记室参军。
又曰：郗超、王珣，并以俊才为桓温大司马所眷，珣为主簿，超为记室参军。桓时为荆州，超为人多须，珣形状短小。于时西人为之歌曰："髯参军，短主簿，能令公喜，能令公怒。"
○府参军
《魏志》曰：张范参丞相军事，甚见敬重。太祖征伐，常谓文帝曰："举动必咨此人。"世子执子孙礼。
又曰：董昭等谓太祖宜进爵国公，备九锡，以彰殊勋。密以咨荀彧，彧以为太祖本兴义兵，以匡朝宁国，秉忠贞之诚，守退让之实；君子爱人以德，不宜如此。太祖由是心不平。会征孙权，表请彧劳军于谯，因留彧，以侍中光禄大夫持节，参丞相军事。太祖军至濡须，彧疾留寿春，以忧薨，时年五十。
又曰：曹休，字文烈。刘备遣将吴兰屯下辩，太祖遣曹洪征之，以休参洪军事。太祖谓休曰："汝虽参军，其实师也。"洪闻此令，恒委事于休。
又曰：于禁屯颖阴，乐进屯阳翟，张辽屯长社。诸将任气，多共不协，使赵俨并参三军，每事诲谕，遂相亲睦。
又曰：太祖征马超，文帝留守，使程昱参军事。田银、苏伯等反河间，遣将军贾信讨之。贼有千馀人请降，议者皆以为如旧法，昱曰："……诛降之意。臣以为不可诛也，纵诛之，宜先启闻。"众议曰：军事有专，无请。"昱不答。文帝起入，特引见昱，昱曰："凡专命者，谓有临时之急，呼吸之间者耳。今此贼制在贾信之手，无朝夕之变，故老臣不愿将军行之。"文帝答曰："君虑之善。"即白太祖，太祖果不诛。太祖还，闻之甚悦，谓昱曰："君非徒明于军计也，又善处人父子之间。"
《晋书》曰：魏舒，字阳元，为相国参军。府朝碎事，未尝不见是非，至废兴大事，众人既下意，然后徐为之，多出众议，莫不敬从晋王曰："魏舒堂堂，人之领袖也。"
又曰：孙楚，字子荆，为佐著作郎，参石苞骠骑军事。楚既负其才器，颇侮易苞。初至，揖曰："天子命我参卿军。"初，参军不敬府主，楚既轻苞，遂制施敬，自楚始也。
又曰：李涓，字宣伯。容貌简素，颓然若不足者；而智度沉邃，言必有中。高祖为大将军，涓再参军，上信重之。
臧荣绪《晋书》曰：庾敳，字子嵩，参太傅军事。从子亮，少时见敳在太傅府，僚佐多名士，皆一世秀异。敳处其中，常自袖手。
《晋中兴书》曰：郄超，字景兴。少而卓荦不羁，有旷世之度；倜傥高俊，笼盖当时。时人为之语曰："扬州独步王文度，盛德绝伦郄景兴。"交游士林，每在胜拔。又精于理义。大司马桓温取为参军。温英气盖世，罕有所推，与超相见，常谓不能测也。
又曰：薛兼为军祭酒，言于中宗曰："臣邑人张闿，才干堪任，当今之良器，愿垂引纳，以综朝事。"中宗即召闿为安东参军。
又曰：郭亚为尚书郎，大将军王敦以璞有术，取为参军。璞畏，不敢辞。
又曰：中宗之为安东，取周访为参军，在散辈中未之识也。府进镇东，访随例为参军。时府参军谯国周访有罪，当死，误收访，访自列无罪而吏不察。访穷蹙，乃身自执使仗奋击，收捕数十人皆被创披散。访得逸走，归府闻，中宗大惊，怒，不问格斗之罪。
又曰：苏峻反，范汪逃遁西归。时庾亮、温峤治兵浔阳，咸以众少贼强未敢即路，且信使阻绝，不相知闻。及汪经过，峤等访焉。汪曰："贼政令不一，贪暴纵横，灭亡已兆，虽强易弱。朝廷倒悬，宜时进讨。"峤等纳之。是日，护军、平南二府交命，始解褐，参护军事。
又曰：阮孚，字遥集，咸子也。避乱渡江，中宗以为安东参军，蓬发饮酒，不以王务婴心。
又曰：镇南将军刘弘以陶侃为长吏，谓侃曰："我昔为羊太傅参军，羊公见语云：君后当居我身处。我今相察，亦复然也。"
沈约《宋书》曰：宗越随柳元景北伐，领马幢主，隶柳元怙，有战功，在景后。还，补后军参军督护随王。诞戏之曰："汝何人，遂得我府四字。"越答曰："征伐未死，不忧不得咨议参军。"诞大笑。
《宋书》曰：王瞻，字明远，一字叔鸾。负气傲俗，好贬裁人物。仕宋，为王府参军。尝诣刘彦节，直登榻曰："君侯是公孙，仆是公子，引满促膝，惟余二人。"彦节外迹虽酬之，意甚不悦。
《梁史》曰：沈警，字世明。惇笃有行，业学通左氏《春秋》，家累千金。后将军谢安命为参军，甚相敬重。警内足于财，为东南豪士，无进仕意，谢病归。安固留不止，乃谓曰："沈参军，卿有独善之志，不亦高乎！"警曰："使君以道御物，前所以怀德而至，既无用佐时，故遂饮啄之愿耳。"还家，积载以坟索自娱。
《后秦记》云：姚襄遣参军薛瓒使桓温，温以胡戏瓒，瓒曰："在北曰狐，居南曰貉，何所问也？"
《后周书》曰：梁昕以三辅望族上谒。太祖见昕容貌瑰伟，深赏异之。即授右府长流参军。
《文章志》云：顾凯之，字长康。博学有文章，性迟钝。为桓温参军，甚被亲昵。温尝语人云："凯之体中有痴黠各半，合而论之，只得平平耳。"
干宝《司徒仪》曰：行参军之职掌，凡使命及督察覆行之事，弹劾、补遗、献纳、闻见、以达视听。
《世语》曰：王子猷作桓温车骑参军。桓谓王曰："卿在府久，此当相料理。"初不答，直高视，以手版柱颊云："西山朝来，致有爽气。"
又曰：郝隆为桓公南蛮参军。三月三日作诗，不能者，罚三升。隆初以不能受罚，既饮，览笔便作，其一句云："娵(子瑜反。)隅跃清池。"桓问娵隅是何语，答云："蛮名鱼为娵隅。"桓公曰："作诗何以为蛮语？"隆答曰："千里投君，始得为府参军，那得不作蛮语？"
《魏武选令》曰：今诏书省司隶官锺校尉，材智决洞，通敏先觉，可上请参军，以辅暗政。
《俗说》曰：陶夔为王孝伯参军。三日曲水集，陶在前行坐，有一参军督护在坐。陶于坐作诗，随得五三句。后坐参军督护随写取诗，成；陶犹更思补缀。后坐写其诗者先呈，陶诗经日方成。王怪，笑陶参军，乃复写人诗；陶愧愕不知所以。王后知陶非滥，遂弹去写诗者。
诸葛亮《与参军掾属教》曰：任重才轻，固多阙漏。前参军董幼宰，每言辄尽，数有谏云。虽性鄙薄，不能悉纳。幼宰参署七年，事有不至，至于十反，未有忠于国。如亮可以少过矣。
《孙绰为功曹参军驳事笺》曰：纲纪居管辖之任，以纠司外内，驳议弹射，诚无所拘。然亦所以献可替否，举直绳违而已。
