○第
《汉书》曰：高祖诏列侯食邑者，皆赐大第室。二千石，受小第室。注云：有甲乙次第，故曰第。又曰：出不由里门，面大道者，名曰第。
《史记》驺奭者，齐诸邹子，亦颇采驺衍之术以纪文。于是齐王嘉之，自如淳于髡以下，皆命曰列大夫，为开第，康庄之衢，高门大屋，尊宠之。览天下诸侯宾客，言齐能致天下贤士也。
《汉书》：霍去病益贵，上为治第，辞曰："匈奴不灭，无以家为。"
又曰：高后德夏侯婴、脱孝惠、鲁元于下邑，赐北第。上曰近我，以尊异之，注云：第以北为尊。
又曰：平恩侯许伯入第，司隶校尉盖宽饶往贺，酒酣，仰视屋曰："美哉！富贵无常，忽则易人，如此传舍，所阅多矣。唯谨慎为得久，君侯可不诫哉！"
《晋书》：青溪桥东南临淮水，周三里九十步，太宗旧第，后为会稽文孝王道子宅。谢安薨后，道子领扬州刺史，于此理事，时人呼为东府，至是筑城，以东府为名。其城东北角有灵秀山，即道子宅内山，嬖臣赵牙所筑也。
《齐书》：刘𤩽姿状纤小，而儒学冠于当朝，京师贵游士子莫不下席受业。𤩽性谦下，不以高名自居。住檀桥，有屋数间，上皆穿漏。学徒不敢斥，呼青溪焉。竟陵王子良亲往谒。表世祖为𤩽立漏。学徙不敢斥，呼为青溪焉。竟陵王子良亲往谒。表世祖为𤩽立馆，以杨烈桥故主第给之。生徒皆贺，𤩽曰："室美岂为人灾？华宇岂吾宅耶？"未及徙居，遇疾卒。
《唐书》：段纶，兵部尚书。纶少任侠，落拓，不修细行。仕隋左亲卫，隐太子见而悦之，妻以琅琊长公主，舍高祖之旧第，数闻鼓吹之音，观之，无所睹。纶谓主曰："闻图谶李氏当王命，今于第内有此祯祥，必而家应箓之征也。"
又曰：张延赏东都旧第，在思顺里，亭馆之丽，甲于都城，子孙五代，无所加工。时号三相张公云。
《魏王奏事》：爵虽列侯，食邑不满万户，不得作第。其舍在里中，皆不称宅。
《荀氏家传》曰：荀彧，字文若。太祖既定冀州，为公起大第于邺。诸将各以功次受居第。太祖亲游之，笑曰："此亦《周礼》六勋之差也。"
《文选·蜀都赋》：亦有甲第，当衢向术。
《西京赋》：北阙甲第，当道直启。
○邸
《史记》曰：代王驰入北邸。
《史记·封禅书》曰：方士多言古帝王有都甘泉者。其后天子又朝诸侯甘泉。甘泉作诸侯邸。
陆机《洛阳记》曰：百郡邸，在洛城中东城下步广里中。
○屋
《说文》曰：屋，居也。
《释名》曰：大屋曰庑，庑，抚也，覆也；亦谓之正也，屋之正大者。
《通俗文》曰：客堂曰庌。
《声类》曰：庑，堂下周也。
《释名》曰：屋，奥也；其中温奥。
《易·丰卦》曰：丰其屋，蔀其家，窥其户，阒其无人。(王弼注云：屋，藏荫物也。以荫处极而最在外际自藏阴者也。既丰其屋。又覆其家，暗之甚也。弃其所处而深自藏。窥户无人。)
《诗·鹊巢·行露》曰：谁谓雀无角，何以穿我屋？
又曰：于我乎！夏屋渠渠。注：夏，大也。渠渠，犹勤勤也。
又《车辚·小戎》曰：在其板屋，乱我心曲。注：西戎板屋。心曲，心之委曲也。
又曰：瞻乌爰止，于谁之屋？
《周礼·冬官·庐人》曰：殷重屋，堂修七寻，崇三尺，四阿，重屋。《考工记》：葺屋三分，瓦屋四分。注：各分，其修，以其一为峻。
《尚书大传》曰：武王伐纣，观兵于孟津，有火流于王屋，化为赤乌，三足。
《礼记》曰：富润屋。
《左传》：清庙茅屋，昭其俭也。
又曰：宋灾，乐喜为政，火所未至，彻小屋，涂大屋。注：大屋难彻，故就涂之。
又曰：栾氏乘公门，宣子谓赵鞅曰："矢及君屋，死之。"鞅用剑以帅卒，栾氏退。
又《昭六年传》曰：叔孙婼聘于晋，一日必葺其墙屋，去如始至。
《东观汉记》曰：锺离意为棠邑令，初到无屋，意乃出俸钱作屋。民赍柱趣作，浃日而成。毕，为民士祝曰："兴功役者令也。如有祸祟，令当之。"民大悦。
又曰：王霸，建武初，连征不至。霸安贫贱，居常茅屋蓬户，藜藿不厌。然乐道不息，以寿终。
《吴志》曰：吴仪，字子羽。为人不治产业，造屋才足自容。邻家起大宅，孙权出，望见起屋，左右曰："是仪家。"权曰："吴子羽俭，必非也。"令人亲至，果在邻舍。
又曰：鱼宗为将军朱据长史，将母在营。夜雨屋漏，宗起，涕泣谢母，母曰："但当勉之，何足泣也？"
《晋记》曰：左将军王廙，中宗姨弟也，为母起屋违制，上流涕责廙。
皇甫谧《列女传》曰：卫农与妻宿客舍，遇雷雨，妻梦虎啮其足，惊起，相谓曰："我此行未宜，天欲戮我。"夫妻出，中夜叩头。屋坏，压杀数十人。
《家语》曰：孔子厄于陈蔡，从者七日不食。子贡以货窃犯围出，籴于野人，得米一石焉。颜回、仲由炊之。坏屋之下有埃尘，黑堕饭中，颜回取而食之。子贡自外望见之，不悦，以为窃食。(《吕氏春秋》亦载。)
又曰：周公居冢宰之尊，而犹下白屋之士。(日见百七十人。)
《新语》曰：尧、舜之人可比屋而封，桀、纣之人可比屋而诛。
《汉武故事》曰：上起神屋九间，虽昆仑玄圃不之过也。
又曰：武帝四岁封胶东王，长主抱膝上，问曰："儿欲得妇？"不长主指左右长御百馀人，皆云不用。因指其女问曰："阿娇好不？"笑对云："好。若得阿娇作妇，当作金屋贮之。"长主大悦，乃苦要上，遂定婚。
《汉官典职》曰：南北宫相去七里，中间作大屋，复道三行，天子案行中央，台官从左右。
崔凯《丧服节》曰：礼，人君宫室之制为殷屋。殷屋，四厦屋也。卿大夫为夏屋，隔半以北为正室，中半以南为堂。正室，斋室也。
《神异经》曰：西北金阙，北荒有百屋，齐长四十丈，画以五色。
戴延之《西征记》曰：洛阳城有郁金屋。
《广志》曰：大秦国以青水精为屋。
《郡国志》曰：秦州俗尚气力，不耻寇盗，弓马射猎，以为工能。其居，八板为屋。故《诗》云："在其板屋，修我甲兵，及车辚辚，四铁小戎。"皆言田狩之事。
《论衡》曰：丰屋知名家，乔木知旧都，鸿文在国，圣世之验。又工伎之书，起宅盖屋，必择吉日。夫屋覆人形，宅居人体，何患害于岁月而必择之？亦如以障蔽人身者神要之，则夫装车、治船，亦当择日。
《世说》曰：蔡司徒说在洛，陆机兄弟住参佐廨中，数间瓦屋，士龙住东头，士衡住西头。
又曰：庾阐作《杨都赋》成，以示庾亮。亮云："可三二京，四三都。"谢安云："不得尔，此是屋下架屋耳，事事拟学而无不俭狭。"景阳诗：蜘蛛网四屋。
《七启》曰：云屋皓旰(音旱)闲宫显敝。
《陶潜集》：少无适俗韵，性本爱丘山，方宅十馀亩，草屋八九间。
刘义恭《启事》曰：洪恩潭被，赐臣息伯禽柽屋二间。
《楚词·九歌》曰：鱼鳞屋兮龙堂。
○家
《说文》：牖户之间谓之扆，其内谓之家。
《易·家人》：有严君焉，父母之谓也。
又：家人嗃々，未失也；妇子嘻嘻，失家节也。
《易·家人》：女正位乎内，男正位乎外。
《诗》：刑于寡妻，至于兄弟，以御于家邦。言文王自家刑国。
《后汉书》曰：李通严毅，治家如官庭。
○舍
《说文》曰：市居曰舍。
《礼记》有客弗能馆，不问其所舍。
《左传》秦获晋侯以归，晋大夫反首拔舍而从之。注：反首，乱头发反下垂也。拔舍，草止也。
《汉书》：曾城舍，班婕妤居之。
又曰：成帝赵皇后女弟绝幸，为昭仪，居昭阳舍。
桓子《新论》：董贤女弟为昭仪，居椒风舍。
《后汉书》曰：朱祐初学长安，帝往候之，祐不得相劳苦，而先升讲舍。后车驾幸其第，帝因笑曰："主人得无舍我讲乎？"以有旧恩，数蒙赏赖。
谢承《后汉书》曰：赵昱请处士綦母君公立精舍，受《公羊传》。
又曰：杨震客居湖县，立精舍，家贫，常以种蓝自业。
又曰：杨奇，字公挺，震之玄孙。少有志节，不以家势为名，交结英彦，不与豪右相交通，于河南缑氏界中立精舍，门徒常二百人。
又曰：陈实，字仲弓。诣大学，郭林宗、陈仲举为亲友。归家，立精舍，讲授诸生数百人。
又曰：周磐，字坚伯。初为安陵令，以从弟畅为司隶，县属州部换阳平令，复换重合令。磐已历二县，耻复经三城，遂去还家，立精舍，教授学徒，守先人冢庐，远方知名。
又曰：张涣，字然明，弘农华阴人。诣太学受业，博通五经。隐处在扶风郿县界中，立精舍，斟酌法乔卿之《雅训》，昼诵《书》《传》，暮习弓马。
魏武令曰：孤本欲自立精舍，今遂为国讨贼。
《后汉书》：张湛称疾不朝，拜太中大夫，居中东门候舍，故时人号曰东门君。
《齐书》：周颙，字彦伦，汝南安城人也。智林道人遗书颙。于锺山西立隐舍，休沐则归之。
《古今注》野人为员舍如蜗牛之壳，故曰蜗舍。
○庐
《说文》曰：庐，寄也；春夏居，秋冬去。
《释名》曰：寄此为庐。
《周礼》：凡国野之道，十里有庐，庐有饮食。
《汉书》：武帝赐严助书曰：制诏会稽太守，君厌承明之庐，张晏曰：承明庐，在石渠阁外直宿山，曰庐也。劳侍从之事，怀故土，出为郡吏。会稽东接于海，南近诸越，北枕大江。间者阔焉，久不闻问，具以《春秋》对，无以从横说。
华峤《后汉书》曰：汝南薛苞，字孟尝。父取后妻，憎苞，分之出外。日夜号泣不能去，被殴杖，不得已庐于门外。旦入洒扫进食，父怒逐之。又庐于里头，晨昏不废。积岁馀，父母惭而还之。
《东观汉记》曰：耿纯率宗族归光武，纯兄归，烧家庐舍。上以问纯，纯曰："恐宗人宾客，卒有不同，故焚烧庐舍，绝其反顾之望。"上大笑。
又曰：李恂为武威太守，后坐事免，无田宅财产，居山泽，结草为庐。
《魏略》曰：杨沛前后宰历城，守不以私计介意。后家无馀积，无他奴婢，占河南席阳亭部荒田二顷，分牛庐，居止其中。
《魏志》曰：管宁至辽东，乃庐于山谷。时避难者多居郡南，而宁居北，示无迁志。
《晋书》：征虏将军石崇，河南金谷涧中有别庐，冠绝时辈，引致宾客，日以赋诗。
诸葛亮《表》：先帝不以臣卑鄙，三顾臣于草庐之中，谘臣以当世之事。
《郡国志》：庐山，周武王时有匡俗先生，字君孝，兄弟七人皆有道术，结庐于此仙去。空庐尚存，故曰庐山。
皇甫谧《高士传》曰：世莫知焦先所出，或言生汉末，无父母兄弟，见汉衰乃不言，常结草为庐，冬夏袒露，垢汗如泥。后野火烧其庐，先因露寝，遭冬雪大至，先袒卧不移，人以为死，就视如故。
《洛阳故宫名》曰：侍中庐，在南宫中。
○屠苏(附)
《通俗文》曰：屋平曰屠苏。
《广雅》曰：屠苏，庵也。
《魏略》曰：李胜为河南尹，厅事前屠苏坏，令人治之。
○庵
《释名》曰：圜屋曰庵，庵，掩也；自覆掩也。
