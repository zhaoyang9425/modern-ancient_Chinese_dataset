○唐高祖神尧皇帝
《唐书》曰：高祖神尧皇帝姓李氏，讳渊。其先陇西狄道人。凉武昭王暠七代孙也。暠生歆。歆生重耳，仕魏为弘农太守。重耳生熙，为金门镇将，领豪族镇武川，因家焉。仪凤中，追尊宣皇帝。熙生天赐，仕魏为幢主。仪凤中，追尊光皇帝。生皇祖，讳虎，后魏左仆射，封陇西郡公，与周文帝及太保李弼、大司马独孤信等以功参佐命，当时称为"八柱国"，家乃赐姓大野氏。周受禅，追封唐国公。至隋文帝作相，还复本姓。武德初，追尊景皇帝，庙号太祖。皇考讳昞，周安州总管、柱国大将军，袭唐国公，谥曰仁。武德初，追尊元皇帝，庙号世祖。高祖以周天和元年生于长安，七年袭唐国公。及长，倜傥豁达，任性直率，宽仁容众，无贵贱咸得其欢心。隋受禅，补千牛备身。文帝独孤皇后，即高祖之从母也。由是特见亲爱，累转谯、陇、岐三州刺史。有史世良者，善相人，谓高祖曰："公骨法非常，必为人主，愿自爱，勿忘鄙言。"高祖颇以自负。大业初，为荥阳、楼烦二郡太守，征为殿内少监。九年，迁卫尉少卿。辽东之役，督运于怀远镇。及杨弘感反，诏高祖驰驿镇弘化郡，兼知关右诸军事。高祖历试中外，素树恩德，及是结纳豪杰，众多款附。时炀帝多所猜忌，人怀疑惧。会有诏征高祖诣行在所，遇疾未谒。时甥王氏在后宫，帝问曰："汝舅何迟？"王氏以疾对，帝曰："可得死不？"高祖闻之益惧，因纵酒沉湎，纳贿以混其迹焉。十一月，炀帝幸汾阳宫，命高祖往山西、河东黜陟讨捕。师次龙门，贼帅母端儿帅众数千薄于城下，高祖从十馀骑击之，所射七十发，皆应弦而倒，贼乃大溃。十三年，为太原留守，郡丞王威、武牙部将高君雅为副将。群贼蜂起，江都阻绝，太宗以晋阳令刘文静及门下客长孙顺德、刘弘基各募兵，旬日间，众且一万，密遣使召世子建成及元吉于河东。威与君雅见兵大集，恐高祖为变，相与疑惧，请高祖祈雨于晋祠，将为不利。晋阳乡长刘世龙知之，以告高祖，阴为之备。五月甲子，高祖与威、君雅视事，太宗密严兵于外，以备非常。遣开阳府司马刘政会告威等谋反，即斩之以徇，遂起义兵。遣刘文静为使于突厥始毕可汗，令率兵相应。六月甲申，命太宗将兵徇西河，下之。癸巳，建大将军府，并置三军，分为左右；开仓库以赈穷乏，远近响应。秋七月，高祖率兵西图关中，以元吉为镇北将军、太原留守。癸丑，发自太原，有兵三万。景辰，师次灵石县，营于贾胡堡。隋武牙郎将宋老生屯霍邑以拒义师。会霖雨积旬，馈运不给，高祖命旋师，太宗切谏乃止。有白衣老父诣军门曰："余为霍山神使谒唐皇帝曰：八月雨止，路出霍邑东南，吾当济师。"高祖曰："此神不欺赵无恤，岂负我哉！"八月辛巳，高祖引师趋霍邑，斩宋老生，平霍邑。景戌，进下临汾郡及绛郡。癸巳，至龙门，突厥始毕可汗遣康稍利率兵与刘文静会于麾下。隋骁卫大将军屈突通镇河东，津梁断绝，关中向义者颇以为阻。于是水滨居人，竞进舟楫，不谋而至者，前后数百人。九月壬寅，冯翊贼帅孙华、土门贼帅白玄度各率其众送款，并具舟楫以待义师。高祖令华与统军王长谐、刘弘基引兵渡河。屈突通遣其虎牙郎将桑显和率兵数千，夜袭长谐，义师不利。太宗以游骑数百掩其后，显和溃散，义师复振。丙辰，冯诩太守萧造以郡来降。戊午，高祖亲率众围河东，屈突通自守不出，乃命攻城，不利而还。文武将吏请高祖领太尉，加置僚佐，从之。华阴令李孝常以永丰仓来降。庚申，唐高祖率军济河，舍长于春宫。三秦士庶至者日以千数，高祖礼之，咸过所望，人皆喜悦。景寅，遣陇西公建成、司马刘文静屯兵永丰仓，兼守潼关，以备他盗。太宗率刘弘基、长孙顺德等前后数万人，自渭北徇三辅，所至皆下。高祖从父弟神通起兵鄠县，柴氏妇起兵于司竹，至是并与太宗会。乙亥，命太宗自渭汭屯兵阿城，陇西公建成自新丰趣霸上。高祖率大军自下邽西上，经炀帝行宫园苑，悉罢之，宫女放还亲属。冬十月辛巳。至长乐宫，有众二十万。隋京师留守刑部尚书卫文升、右翊将军阴世时、京兆郡丞滑仪挟代王侑以拒义师。高祖遣使至城下，喻以匡服之意，再三，皆不报。诸将固请围城。十一月景辰，攻拔京城。卫文升先以病死，以阴世师、滑仪等拒义兵，并斩之。癸亥，率百僚，备法驾，立代王侑为天子，遥尊炀帝为太上皇，大赦，改年为义宁。甲子，隋帝诏加高祖假黄钺、使持节、大都督内外诸军事、大丞相，进封唐王，总录万机。以武德殿为丞相府，改教为令。以陇西公建成为唐国世子；太宗为京兆尹，改封秦王；姑臧公元吉为齐公。十二月癸末，丞相府置长史、司录以下官僚。金城贼帅薛举寇扶风，命太宗为元帅击之。遣赵郡公李恭招慰山南，所至皆下。癸巳，太宗大破薛举之众于扶风。屈突通自潼关奔东都，刘文静等追擒于阌乡，虏其众数万。河南大守萧瑀以郡降。丙午，遣云阳令詹俊、武沂县正李仲兖徇巴蜀，下之。二年春正月戊辰，世子建成为抚宁大将军、东讨元帅，太宗为副，总兵七万，徇地东都。三月景辰，右屯卫将军宇文化及弑隋太上皇于江都宫，立秦王浩为帝，自称大丞相。徙封太宗为赵国公。戊辰，隋帝进高祖位相国，总百揆，备九锡之礼。唐国置丞相以下，立皇高祖以下四庙于长安通义里第。夏四月戊戌，世子建成及太宗自东都班师。五月乙巳，天子诏高祖冕十二旒，建天子旌旗，出警入跸。王后与王子王女爵命之号，一遵旧典。戊午，隋帝诏遣使持节、兼太保、刑部尚书、光禄大夫、梁郡公萧造，兼太尉、司农少卿裴之隐奉皇帝玺绶于高祖。高祖辞让，百僚上表劝进，至于再三，乃从之。隋帝逊于旧邸。改大兴殿为太极殿。
甲子，高祖即皇帝位于太极殿，命刑部尚书萧造兼太尉，告于南郊，大赦天下，改隋义宁二年为唐武德元年。官人百姓，赐爵一级，义师所行之处，给复三年。罢郡置州，改太守为刺史。丁卯，宴百官于太极殿，赐帛有差。东都留守兵立隋越王侗(音同)。为帝。壬申，命相国长史裴寂等修律令。六月甲戌，太宗为尚书令，废隋《大业律令》，颁新格。己卯，备法驾，迎皇高祖宣简公已下神主，祔于太庙。追谥妃窦氏为穆皇后。庚辰，立世子建成为皇太子。封太宗为秦王，齐国公元吉为齐王。诸州总管加号使持节。癸未，封隋帝为酅国公。薛举寇泾州，命秦王为西讨元帅征之。改封永康王神通为淮安王。壬辰，加秦王雍州牧，馀官如故。秋七月，秦王与薛举大战于泾州，我师败绩。八月壬午，薛举死，其子仁杲复僣称帝，命秦王为元帅以讨之。凉州贼帅李轨以其地来降，拜凉州总管，封凉王。九月乙巳，亲录囚徒。辛未，追谥隋太上皇为炀帝。宇文化及至魏州，鸩杀秦王浩，僣称天子，国号许。冬十月，李密率众来降。十一月，秦王大破薛仁杲于浅水原，降之，陇右平。乙巳，凉王李轨僣称天子于凉州。诏颁五十三条格，以约法缓刑。十二月壬申，加秦王太尉、陕东道大行台。庚子，李密叛于桃林，行军总管盛彦师追讨，斩之。二年春二月丁酉，窦建德攻宇文化及于聊城，斩之，传首突厥。闰月辛丑，刘武周侵我并州。己酉，李密旧将徐世𪟝以黎阳之众及河南十郡降，授黎州总管，封曹国公，赐姓李氏，庚戌，上微行都邑，以察甿俗，即日还宫。甲寅，贼帅朱粲杀我使散骑常侍段确，奔洛阳。夏四月乙巳，王世充篡越王侗位，僣称天子，国号郑。辛亥，李轨为其伪尚书安兴贵所执以降，河右平。九月辛未，贼帅李子通据江都，僣称天子，国号吴。沈法兴据毗陵，僣称梁王。丁丑，和州贼帅杜伏威遣使来降，授和州总管、东南道行台尚书令，封楚王。裴寂与刘武周将宋金刚战于介州，我师败绩，右武卫大将军姜宝谊死之。并州总管、齐王元吉惧武周所逼，奔于京师，并州陷。乙未，京师地震。甲子，上亲祠华岳。十一月景子，窦建德陷黎阳，尽有山东之地。淮安王神通、左武卫大将军李世𪟝皆没于贼。十二月景申，永安王李基、工部尚书独孤怀恩、总管于筇为刘武周将宋金刚掩袭，并杀焉。甲辰，狩于华山。壬子，大风拔木。三年春正月辛巳，幸蒲州，命祀舜庙。癸巳上至自蒲州。甲午，李世𪟝于窦建德所自拔归国。建德僣称夏王。四月甲寅，加秦王益州道行台尚书令。秦王大破宋金刚于介州，金刚与武周俱奔突厥，遂平并州，伪总管尉迟敬德等以介州降。六月壬辰，徙封楚王杜伏威为吴王，赐姓李氏，加授东南道行台尚书令。景午，亲录囚徒。七月壬戌，命秦王率诸军讨王世充。遣皇太子镇蒲州，以备突厥。景申，突厥杀刘武周于白道。冬十月庚子，怀戎贼帅高开道遣使降，授蔚州总管，封北平郡王，赐姓李氏。四年五月己未，秦王大破窦建德之众于武牢，擒建德，河北悉平。丙寅，王世充举东郡降，河南平。秋七月甲子，秦王凯旋，献俘于太庙。丁卯，大赦天下。废五铢钱，行开元通宝钱。斩窦建德于市，流王世充于蜀。甲戌，建德馀党刘黑闼据漳南反，置山东道行台尚书省于洺州。秋八月，兖州总管徐圆朗举兵反，以应刘黑闼，僣称鲁王。冬十月乙丑，加秦王天策上将军，位在王公上，领司徒、陕东道大行台尚书令；齐王元吉为司空。乙巳，赵郡王李恭平荆州，获萧铣。五年春正月景申，刘黑闼据洺州，僣称汉东王。三月丁未，秦王破刘黑闼于洺水上，尽复所陷州县，黑闼亡奔突厥。蔚州总管、北平王高开道叛，寇易州。夏四月庚戌，秦王还京师，高祖迎劳于长乐宫。壬申，代州总管、定襄郡王大恩为虏所败，战死。六月，刘黑闼引突厥寇山东。置谏议大夫官员。秋七月，隋汉阳太守冯益以南越之地来降，岭表悉定。八月辛亥，以洺、荆、并、幽、交五州为大总管府。改封恒山王承干为中山王。葬隋炀帝于扬州。景辰，突厥颉利寇雁门。己未，进寇朔州。遣皇太子及秦王讨击，大败之。冬十月己酉，遣齐王元吉击刘黑闼于洺州。时山东州县多为黑闼所守，所在杀长吏以应之。行军总管、淮阳王道玄与黑闼战于下博，道玄败没。十一月甲申，命皇太子率兵讨刘黑闼。景申，幸宜州，简阅将士。十二月庚辰，校猎于华池。庚申，至自宜州。皇太子破刘黑闼于魏州，斩之，山东平。六年春二月辛卯，校猎于骊山。三月乙未，幸昆明池，宴百官。夏四月己未，幸旧宅，改为通义宫，曲赦京城系囚，于是置酒高会，赐从官帛各有差。癸酉，以尚书右仆射、魏国公裴寂为左仆射，中书令、宋国公萧瑀为右仆射。秋七月，突厥颉利寇朔州，遣皇太子及秦王屯并州以备之。八月壬子，东南道行台仆射辅公祏据丹阳反，僣称宋王。遣赵郡王孝恭及岭南道大使、永康县公李靖讨之。景寅，吐谷浑内附。九月景子，突厥退，皇太子班师。七年二月丁巳，幸国子学，亲临释奠。改大总管府为大都督府。三月戊寅，废尚书省六司侍郎，增吏部郎中秩正四品，掌选事。戊戌，赵郡王孝恭大破辅公祏，擒之，丹阳平。夏四月庚子，大赦天下，颁行新律令。以天下大定，诏遭父母丧者听终制。五月，造仁智宫于宜州之宜君县。李世𪟝讨徐圆朗，平之。六月辛丑，幸仁智宫。秋七月，巂州地震山崩，江水咽流。八月戊辰，突厥弘音髓并州，京师戒严。壬午，突厥退。乙末，京师解严。八年夏六月甲子，幸太和宫。突厥弘定州，命皇太子往幽州，秦王往并州，以备突厥。八月，并州道总管张公谨与突厥战于大谷，王师败绩，中书令温彦博没于贼。九月，突厥退。冬十月辛巳，幸周氏陂校猎，因幸龙跃宫。九年春正月景申，命州县修城隍，备突厥。尚书左仆射、魏国公裴寂为司空。二月庚申，加齐王元吉为司徒。戊寅，亲祀社稷。三月辛卯，幸昆明池。
六月庚申，秦王以皇太子建成与齐王元吉同谋害己，率兵诛之。诏立秦王为皇太子，总统万机，大赦天下。八月癸亥，诏传位于皇太子。尊帝为太上皇，徙居弘义宫，改名太安宫。贞观八年三月甲戌，高祖宴西突厥使者于两仪殿，顾谓长孙无忌曰："当今蛮夷率服，古未尝有。"无忌上千万岁寿。高祖大悦，以酒赐太宗。太宗又奉觞上寿，流涕而言曰："百姓获安，四夷咸附，皆尊奉圣旨，岂臣之力！"于是太宗与文德皇后立进御膳，并上服御衣物，一同家人常礼。是岁，阅武于城西，高祖亲自临视，劳将士而还。置酒于未央宫，三品已上咸侍。高祖命突厥颉利可汗起舞，又遣南越酋长冯智戴咏诗，既而笑曰："胡、越一家，自古未之有也。"太宗奉觞上寿曰："臣早蒙慈训，教以文道，爰从义旗，平定京邑。重以薛举、武周、世充、建德，皆上禀神算，幸而克定。三数年间，混一区宇，天慈崇宠，遂蒙重任。今上天垂祐，时和岁阜，被发左衽，并为臣妾。此岂臣智力，皆由上禀圣算。"高祖大悦，群臣皆呼万岁。九年五月庚子，高祖大渐，下诏从汉制，以日易月，园陵制度，务从俭约。是日，崩于太安宫之垂拱前殿，年七十。谥曰：大武皇帝，庙号高祖。葬献陵。高宗上元元年，改上尊号曰神尧皇帝。天宝十三年，上尊号曰神尧大圣大光孝皇帝。
