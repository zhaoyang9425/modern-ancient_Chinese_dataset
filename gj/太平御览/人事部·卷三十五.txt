○行
《易·困卦》曰：臀无肤，其行趑趄。
《毛诗·谷风》曰：行道迟迟，中心有违。(迟迟，舒行貌。)
又《黍离》曰：彼黍离离，彼稷之苗。行迈靡靡，中心摇摇。
又《载驱》曰：汶水汤汤，行人彭彭。
又《我行其野》曰：我行其野，蔽芾其樗。昏姻之故，言就尔居。
又《杕杜》曰：独行踽踽。
《礼记·仲尼燕居》曰：行则有随，行而无随，则乱于涂也。
又《玉藻》曰：君与尸行，接武；(尊者尚徐蹈半迹。)大夫，继武；(迹相及也。)士，中武。(迹间容迹。)端行，颐霤如矢；弁行，剡剡起屦。凡行，容惕惕。(直疾貌也。凡行，谓道路也。)
《左传·襄二十六》曰：卫献公使与宁喜言，宁喜告蘧伯玉。伯玉曰："瑗不得闻君之出，敢闻其入。"遂行从近关出。
《论语·述而》曰：子曰："三人行，必有我师焉。"
《史记》曰：伍子胥曰："为我谢申包胥。吾日暮途远，吾故倒行而逆施之。"(臂如人行，前途尚远，日势已暮，救在颠倒疾行，何得责无顺行礼。)
《汉书》曰：袁盎使吴，见守，从史适在守盎校为司马。司马曰："君第去，臣亦且亡。辟吾亲，君何患？"乃以刀决帐，盎解节旄，履，步行七十里。(着屐步行而逃亡。)
《吴书》曰：孙策讨山越，斩其渠帅。悉令左右分行逐贼，独骑与虞翻相得山中。翻曰："危事也。"令策下马。"此草深，卒有警急，马不及人。翻善用矛，请在前行。"得平地，劝策乘马。策曰："卿无马奈何？"答曰："翻能步行，日可三百里。明府试鞭马，翻能疏步属之。"
《东方朔别传》曰：武帝问朔曰："公孙丞相、倪大夫等，先生自视何与此哉？"朔曰："臣观其臿齿牙，树颊胲，(音改)吐唇吻，擢项颐，结股肱，连脽(音谁。)尻，逶蛇其迹，行步偊旅。臣朔虽不肖，尚兼此数子。"
《神仙传》曰：黄卢子者，姓葛名越，年二百八十岁，行及走马。王真者，上党人也，年十七八，乃学道，服食胎息之术，行及走马，力兼数人。河上公者，莫知其姓名也，又能行及走马。头上常有五色气，高丈馀。孔安者，鲁人也，行菩撖铅丹。有陈和者，乐安人也，重之，求事安。遂受其方合药服之，二百馀年，头色转黑，气力百倍，行及走马也。
《列仙传》曰：沈建者，丹阳人也，世为长史。建独好导引服食之术。一日行五百里，能举千斤。
《葛仙公别传》曰：孙坚欲害仙公。驰马往，逐见仙公徐行，逐之不及。
○步
《释名》曰：徐行曰步。步，捕也。知有所司，捕务安详也。
《尔雅》曰：堂下谓之步。
《礼记·王制》曰：古者以周尺八尺为步，今以周尺六尺四寸为步。
又《祭义》曰：故君子跬步而弗敢忘孝也。
《汉书》曰：息夫躬曰："匈奴饮马于渭水，边境雷动，四野风起，京师虽有武蜂精兵，未有能窥左足而先应者也。"(窥，音跬。半步曰跬步也，言一举足也。)
又曰：蔡义河内温人也。以明经为给事大将军幕府。家贫常步行，礼不逮众。门下好事者相合为义置犊车，令乘之。
又曰：盖宽饶为人刚直高节。家贫，俸禄数千，半以给吏人，为耳目，为司隶，常步行。
《续汉书》曰：李固少有俊才，雅志好学，为三公子。常躬步行驱驴负书从师。
范晔《后汉书》曰：杨震转涿郡太守，子孙常蔬食步行。
《魏志》曰：崔林字德儒，清河东武城人也。除鄢陵长，家贫无单车匹马，步行之官。
《庄子》曰：寿陵馀子学步于邯郸，未得其能，失其故步，匍匐而归。(以此效比两失之。)
《白虎通》曰：人践三尺，法天地人也。再举足为步，备阴阳也。
《郭子》曰：王丞相拜司空。廷尉作两角髻、葛裙，拄杖临路边窥之，叹曰："人言阿龙(导小名赤龙。)超，阿龙故自超。"不觉步至台门。
《方言》曰：半步为跬。
《世说》曰：阮宣子常步行，以百钱挂杖头，至酒店上便独酌酣畅。
○趋
《说文》曰：趋，低头疾行也。赴，直行也。
《释名》曰：疾行曰趋。趋，赴也，赴所期也。
《毛诗·鱼藻》曰：绵蛮黄鸟，止于丘隅。岂敢惮行，畏不能趋。
《礼记·曲礼》曰：遭先生于道，趋而进，正立拱手。不与之言，则趋而退。
又曰：帷簿之外不趋。堂上不趋。执玉不趋。
《论语·乡党》曰：没阶趋进翼如也。
《尔雅》曰：门外谓之趋。
《汉书》曰：上欲自击陈犭希，周昌泣曰："始皇攻破天下，未曾自行，今上行，是无人可使者乎？"上以为爱我，赐入殿门不趋。
又曰：万石君诸子入里门，趋至家。
○走
《释名》曰：疾趋曰走。走，奏也，促有所奏至。
《礼记·玉藻》曰：凡君召以三节，二节以走，一节以趋。(节，所以明信也。使使召臣急则持三，缓则持一。《周礼》曰：镇圭以檄守，其余未闻也。如今汉使者持之节。)
《左传·僖下》曰：卫叔武将沐，闻君至而喜。捉发走出，前驱射而杀之。
又昭三十一年曰：荀跞以晋侯之命唁公，且曰："寡君使跞以君命讨于意如，意如不敢逃死，君其入也。"公曰："君惠顾先君之好，施及亡人，将使归，粪除宗祧以事君，则不能见夫人已。所能见夫人者，有如河！"(夫人谓季孙也。)荀跞掩耳而走。
《公羊传》曰：定公曰：阳虎窃宝玉而走。
又哀公曰：齐景公谓陈乞曰："吾欲立舍何如？"陈乞曰："君欲立，臣请立之。"(陈乞欲言不可，恐景公杀阳生。)阳生曰："吾闻子将不立我也。"陈乞曰："吾不立子者，所以生子也。"与之玉节而走之。(节，信也。折王与阳生为后当迎之。)
《尔雅》曰：中庭谓之走。
《史记》曰：周昌常入奏事，高帝方拥戚姬。昌还走，帝逐得，骑昌项问曰："我如何主也？"昌仰曰："桀纣主也。"
《东观汉记》曰：上降颍阳，虽得入，意不安。门下有击马着鼓者，马惊，硠(音郎)磕(音搕)邓晨起，走出视之，乃马也。
《魏略》曰：曹真字子丹，沛郡人。本姓秦，养曹氏。或云其伯父南宿与太祖善，共平袁术。部党与太祖相攻，劫太祖出，为寇所追，走入秦氏，伯南开门受之。寇问所在，答云："我是寇。"遂害之。由此太祖思其功，遂变其姓。
《江表传》曰：陆逊破刘备于夷陵。备舍船步走，烧皮铠以断道，使挽车走入白帝。
《晋书》曰：陈安字虎侯。骁壮果毅，武干过人，多力善射，持七尺刀贯甲，奔及驰马。
又曰：唐彬字儒宗，鲁国邹人也。少便弓马，好游猎。身长八尺，走及奔鹿，强力绝人。
《后魏书》曰：伊〈香犬〉(扶拂切。)代人也。少而勇健，走及奔马，善射多力，曳牛却行。
《赵书》曰：刘灵，阳平人也。年二十馀，常厮役于县。走及驰马。
《前秦录》曰：苻坚大败，为流矢所中。遁走甚饥。民有进壶〈夕食〉豚髀者，坚食之，大悦。
《隋书》曰：麦铁杖，始兴人也。骁勇有膂力，日行五百里，走及奔马。每以渔猎为事，不治产业。
《吴越春秋》曰：庆忌，僚子也。勇为人所闻，走及奔马。
《吴氏春秋》曰：今与骥俱走，则人不胜骥矣。居其车上，则骥不胜人。
又曰：有莘氏女子采桑，得婴儿于空桑之中，献之其君，令养之，察其所以然。曰："其母居伊水之上，孕，梦神告曰：臼出水而东走，千里邑尽为水，身化为空桑。"故命之曰伊尹。
《战国策》曰：昔曾参处费，鲁人有与曾参同姓名者杀人。人告其母曰："曾参杀人。"曾参母投杼逾墙而走。
《楚汉春秋》曰：淮阴武王反，上自击之。张良居守。上体不安，卧辒车中，行三四里，留侯走，东追上。簪堕，被发。及辒车，排户曰："陛下即弃天下，欲以王葬乎，以布衣葬乎？"上骂曰："若翁天子也，何故以王及布衣葬乎？"良曰："淮南反于东，淮阴害于西，恐陛下倚沟壑而终也。"
《庄子》曰：藏舟于壑，藏山于泽，谓之固矣。然则，夜半有力者负之走，而昧者不知。
《荀卿子》曰：伯禽将归国，周公谓之曰："君子力如牛，不与牛争力；走如马，不与马争走；知如士，不与士争知。"
《淮南子》曰：渔者走渊，木者走山。
又曰：躄者见虎不走，非勇也。
又曰：飞不以尾，挫尾则飞不能远；走不以手，缚手则走不能疾。
《抱朴子》曰：柠木实之赤者饵之，一年，老者少。昔道士梁须年七十，服之，年百三十岁，能夜读书，走及马。(柠，丁李切；又音楮。)
《世说》曰：锺会撰《四本论》始毕，甚欲使嵇公一见。置怀中。既诣定，畏其有难，不敢相示。因出户，遥掷，面便走。
《俗说》曰：桓公豹奴善骑乘，亦有极快马。时有一诸葛郎，自云能走与马等。桓车骑以百匹布置埒头，令豹奴乘与诸葛竞走，先至者得布。便俱走，诸葛常与马齐，欲至埒头，去布三丈许，诸葛一跳坐布上，遂得之。
《鲁女生别传》曰：鲁女生，长乐人也。少好学道，初服饵胡麻，乃求绝谷八十馀年，日更少壮，面如桃花，日行三百里，走及獐鹿。
○跳
《释名》曰：跳，条也，如草木枝条务上行也。
《左传·僖下》曰：魏犨束胸见使者曰："以君之灵，不有宁也。"距跃三百，曲踊三百。(距跃，超越也。曲踊，跳踊也。)
崔鸿《十六国春秋·前赵录》曰：刘翌骁干过人，能一手举殿柱，跳过平阳门出。
《神仙传》曰：壶公者，不知何许人也。从远方来，卖药得钱与饥冻者。常悬一壶于坐上，日入后，跳入壶。市掾费长房于楼上见之，知非常人，身为扫除，并进饼饵。公令房共跳入壶中，但见楼观重门，侍者数十人。
○蹲
王隐《晋书》曰：王长文字德睿。州辟别驾，不就。追求之，乃于成都卖熟市见长文蹲地啮胡饼。州知不屈，乃送还家。
《山海经》曰：大荒之外，有大人之堂。有一大人踆其上，张其两臂。
郭璞《游仙诗》曰：安见山林士，拥膝对岩蹲。
王褒《僮约》曰：奴入市，不得夷蹲旁卧、恶言丑脉拢
