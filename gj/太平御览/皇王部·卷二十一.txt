○西晋景帝
《晋书》曰：景皇帝讳师，字子元，宣帝长子也。雅有风采，沉毅多大略。少流美誉，与夏侯玄、何晏齐名。晏常称曰："惟几也能成天下之务，司马子元是也。"魏景初中，拜散骑常侍，累迁中护军。为选用之法，举不越功，吏无私焉。宣帝之将诛曹爽，深谋秘策，独与帝潜画，文帝弗知之也，将发夕乃告之。既而使人觇之，帝寝如常，而文帝不能安席。晨会兵马司门，镇静内外，置阵甚整。宣帝曰："此子竟可也。"初，帝阴养死士三千，散在人间，至是一朝而集，莫知其所出也。事平，以功封长平乡侯，食邑千户，寻加卫将军。正元元年春正月，天子与中书令李丰、后父光禄大夫张缉、(七入反。)黄门监苏铄(音药。又书药切。)等谋以太常夏侯玄代帝辅政。帝密知之，使舍人王羡以车迎丰。丰见迫，随羡而至，帝数之。丰知祸及，因肆恶言。帝怒，遣勇士以刀环筑杀之。逮捕玄、缉等，皆夷三族。三月，乃讽天子废皇后张氏，因下诏曰："奸臣李丰等靖谮庸回，阴构凶慝。大将军纠虔天刑，致之诛辟。周勃之克吕氏，霍光之擒上官，曷以过之。其增邑九千户，并前四万。"帝让不受。天子以玄、缉之诛，深不自安。而帝亦虑难作，潜谋废立，乃密讽魏永宁太后。秋九月甲戌，太后下令遣使迎高贵乡公于元城而立之，改元曰正元。天子受玺情惰，举趾高，帝闻而忧之。及将大会，帝训于天子曰："夫圣王重始，正本敬初，古人所慎也。明当大会，万众瞻穆穆之容，公卿听玉振之音。《诗》云：示人不佻，是则是效。《易》曰：出其言善，则千里之外应之。虽礼仪周备，犹宜加之以祗恪，以副四海颙颙式仰。"癸巳，天子诏帝登位相国，增邑九千，并前四万户；进号大都督、假黄钺，入朝不趋，奏事不名，剑履上殿，帝固辞相国。二年春正月，有彗星见于吴楚之分，西北竟天。镇东大将军毌丘俭、扬州刺史文钦举兵作乱，矫太后令移檄郡国，为坛盟于西门之外，各遣子四人质于吴以请救。二月，俭、钦帅众六万，渡淮而西。帝会公卿谋征讨计，朝议多谓可遣诸将击之，王肃及尚书傅嘏、中书侍郎锺会劝帝自行。戊午，帝统中军步骑十馀万以征之。倍道兼行，召三万兵，大会于陈许之郊。甲申，次于隐桥，俭将史招、李续相次来降。俭、钦移入项城，帝遣荆州刺史王基进据南顿以逼之。帝深壁高垒，以待东军之集。诸将请进军攻其城，帝曰："诸君得其一，未知其二。淮南将士本无反志。且俭、钦欲蹈纵横之迹，习秦仪之说，谓远近必应。而事起之日，淮北不从，史招、李续前后瓦解。内乖外叛，自知必败，困兽思斗，速战更合其志。虽云必克，伤人亦多。且俭等欺诳将士，诡变万端，少与持久，诈情自露，此不战而克之也。"乃遣诸葛诞督豫州诸军自安风向寿春，征东将军胡遵督青、徐诸军出谯宋之间，绝其归路。帝屯汝阳，遣兖州刺史邓艾督太山诸军进屯乐嘉，示弱以诱之。钦进军将攻艾，帝潜军衔枚，径进乐嘉，与钦相遇。钦子鸯，年十八，勇冠三军，谓钦曰："及其未定，请登城鼓噪，击之可破也。"既谋而行，三噪而钦不能应，鸯退，相与引而东。帝谓诸将曰："钦走矣。三鼓而钦不应，其势已屈，不走何待？"钦将遁，鸯曰："不先折其势，不得去也。"乃与骁骑十馀摧锋陷阵，所向皆披靡，遂引去。帝遣左长史司马琏督骁骑八千翼而追之，钦父子与麾下走保项城。俭闻钦败，弃众宵遁淮南。安风津都尉追俭，斩入，传首京都。钦遂奔吴，淮南平。初，帝目有瘤疾，使医割之。鸯之来攻也，惊而目出。六军大恐，蒙之以被，痛甚，啮被败而左右莫知焉。闰月疾笃，使文帝总统诸军。辛亥，崩于许昌，时年四十八。武帝受禅，上尊号曰景皇帝，陵曰峻平，庙称世宗。
○文皇帝
《晋书》曰：文皇帝讳昭，字子上，景皇帝之母弟。魏景初三年，封新城乡侯。正元初，为洛阳典农中郎将。值魏明奢侈之后，帝蠲除苛碎，不夺农时，百姓大悦。转散骑常侍。大将军曹爽之伐蜀也，以帝为征蜀将军，副夏侯玄出骆谷，次于兴势。蜀将王林夜袭帝营，帝坚卧不动。林退，帝谓玄曰："费祎以据险拒守，进不获战，攻之不可，宜亟旋军，以为后图。"爽等引还，祎果驰兵趣三岭，争险乃得过。还，拜议郎。及诛曹爽，帅众卫二宫，以功增邑千户。高贵乡公之立也，以参定策，进封高都侯，邑二千户。毌丘俭、文钦之乱，大军东征，帝兼中领军，留镇洛阳。及景帝疾笃，帝自京师省疾，拜卫将军。景帝崩，天子命帝镇许昌，尚书傅嘏帅六军还京师。帝用嘏及锺会策，自帅军而还。至洛阳，进位大将军，加侍中，都督中外诸军、录尚书事，辅政，剑履上殿。固辞不受。甘露元年春，加大都督，奏事不名。夏六月，进封高都公，地方七百里，加之九锡，假斧钺，进号大都督，剑履上殿。又不受。秋八月庚申，加假黄钺，增封三县。二年夏六月辛未，镇东大将军诸葛诞杀扬州刺史乐琳，以淮南作乱，遣子靓为质于吴以请救，议者请速伐之。帝曰："诞以毌丘俭轻疾倾覆，今必外连吴寇，此为变大而迟，吾当与四方同力，以全胜制之。"秋七月，奉天子及皇太后东征，征兵青、徐、荆、豫，分取关中游军，皆会淮北。师次于项城，假廷尉何桢节度，使淮南，宣慰将士，申明逆顺，示以诛赏。甲戌，帝进军丘头。因命合围。三年春正月，诸葛诞、文钦等出攻长围，诸军逆击，走之。初，诞、钦内不相协，及至穷蹙，转相疑贰。会钦计事于诞，忤，诞手刃杀钦。钦子鸯攻诞，不克，逾城降。以为将军，封侯，使鸯巡城市而呼。帝见城上持弓者不发，谓诸将曰："可攻矣！"二月乙酉，攻而拔之，斩诞，夷三族。四月，归于京师，魏帝令改丘头为武丘，以旌武功。五月，天子以并州太原、上党、西河、乐平、新兴、雁门、司州之河东、平阳八郡，地方七百里，封帝为晋公，加九锡，进位相国，九让，乃止。景元元年夏四月，天子既以帝三世宰辅，政非已出，情不能安，又虑废辱，将临轩召百僚而行放黜。五月戊子夜，使冗从仆射李昭等发甲于凌云台，召侍中王沉、散骑常侍王业、尚书王经，出怀中黄素诏示之，戒严俟旦。沈、业驰告于帝，帝召护军贾充等为之备。天子知事泄，帅左右攻相府，称有所讨，敢有动者族诛。相府兵将止不敢战，贾充叱诸将曰："公畜养汝辈，正为今日耳！"太子舍人成济抽戈犯跸，天子崩于车中。帝召百僚谋其故，仆射陈泰不至。帝遣其舅荀𫖮舆致之，定于曲室，谓曰："玄伯，天下其如我何？"泰曰："惟腰斩贾充，征以谢天下。"帝曰："卿更思其次。"泰曰："但见其上，不见其次。"于是归罪成济而斩之。与公卿议，立燕王宇之子常道乡公璜为帝。二年秋八月甲寅，天子使太尉高柔授帝相国印绶，司空郑冲致晋公茅土九锡，固辞。三年夏四月，肃慎来献楛矢、石弩、弓甲、貂皮等，天子命归大将军府。四年夏，帝将伐蜀，征四方之兵十八万，使邓艾自狄道攻姜维于沓中，雍州刺史诸葛绪自祁山军于武街，绝维归路，镇西将军锺会帅前将军李辅、征蜀护军胡烈等自骆谷袭汉中。秋八月，军发洛阳，大赉将士，陈师誓众。将军邓敦谓蜀未可讨，帝斩以徇。九月，使天水太守王颀攻维营，陇西太守牵弘邀其前，金城太守杨欣趣其后。钟会分为二队，入自斜谷，使李辅围王含于乐城，又使部将易恺攻蒋斌于汉城。会直指阳安，护军胡烈攻陷关城。姜维闻之，引还，王颀追，败维于强川。维与张翼、廖化合军守剑阁，锺会攻之。冬十月，天子以诸侯献捷交至，诏加九锡，帝乃受命。十一月，邓艾帅万馀人，自阴平逾绝险，至于江由，破蜀将诸葛瞻于绵竹，斩瞻首传道。进军雒县，刘禅降。天子命晋公以相国总百揆，于是上节传，去侍中、大都督、录尚书之号焉。咸熙元年春正月乙丑，帝奉天子西征，至于长安。遣护军贾充持节，督诸军，据汉中。锺会遂反于蜀，监军卫瓘、右将军胡烈攻会，斩之。丙辰，帝至自长安。三月乙卯，进爵为王，增封并前二十郡。冬十月丙午，天子命中抚军新昌乡侯炎为晋世子。二年五月，天子命帝冕十有二旒，建天子旌旗，出警入跸，乘金根车，驾六马，备五畤副车，置旄头云罕，乐舞八佾，设钟虡宫悬，位在燕王上。进王妃为王后，世子为太子，王女王孙爵命之号皆如帝者之仪。秋八月辛卯，帝崩于露寝，时年五十五。九月癸酉，葬崇阳陵，谥曰文王。武帝受禅，追尊号曰文皇帝，庙称太祖。
○世祖武皇帝
《晋书》曰：武皇帝讳炎，字安世，文帝长子也。宽惠仁厚，沉深有度量。魏嘉平中，封北平亭侯，历给事中，奉车都尉，中垒将军，加散骑常侍，累迁中护军，假节。迎常道乡公于东武阳，迁中抚军，进封新昌乡侯。及晋国建，立为世子，拜抚军大将军，开府、副贰相国。初，文帝以景帝既宣皇之嫡，早世无后，以帝弟攸为嗣，特加爱异，自谓摄居相位，百年之后，大业宜归攸。每曰："此景帝之天下也，吾何与焉。"将议立世子，属意于攸。何曾等固争曰："中抚军聪明神武，有超世之才。发委地，手过膝，此非人臣之相也。"由是遂定。咸熙二年五月，立为晋王太子。八月辛卯，文帝崩。太子嗣相国、晋王位。十一月乙未，令诸郡中正以六条举淹滞。是时晋德既洽，四海宅心。于是天子知历数有在，乃使太保郑冲奉策曰："咨尔晋王：我皇祖有虞氏诞膺灵运，受终于陶唐，亦以命于有夏。惟三后陟配于天，而咸用光敷圣德。自兹厥后，天又辑大命于汉。火德既衰，乃眷命我高祖。方轨虞夏四代之明显，我弗敢知。惟王乃祖乃父，服膺昭哲，辅弼我皇家，勋德光于四海。格尔上下神祗，罔不克顺，地平天成，万邦以乂。应受上帝之命，协皇极之中。肆予一人，祗承天序，以敬授尔位，历数实在尔躬。允执其中，天禄永终。于戏！王其钦顺天命。率修训典，厎绥四国，用保天休，无替我二皇之弘烈。"帝初以礼让，魏朝公卿及何曾、王沉等固请，乃从之。太始元年冬十二月丙寅，设坛于南郊，百僚在位及匈奴南单于四夷会者数万人，柴燎告类于上帝。于是大赦，改元。赐天下爵，人五级。三年春正月癸丑，白龙二见于弘农、渑池。丁卯，立皇子衷为皇太子。九月甲申，诏曰："古者以德诏爵，以庸制禄，虽为下士，犹食上农，外足以奉公忘私，内足以养亲施惠。今在位者禄不代耕，非所以崇化之本也。其议增吏俸。"四年十一月已未，诏王公卿尹及郡国守相，举贤良方正直言之士。十二月，班五条诏书于郡国：一曰正身，二曰勤百姓，三曰抚孤寡，四曰敦本息末，五曰去人事。庚寅，帝临听讼，观录廷尉洛阳狱囚，亲平决焉。八年春正月癸亥，帝耕于籍田。二月乙亥，禁雕文绮组非礼法之物。诏内外群官举任边郡者三人。帝与右将军皇甫陶论事，陶与帝争言，散骑常侍郑徽表请罪之。帝曰："谠言謇谔，所望于左右也。人主常以阿媚为患，岂以争臣为损哉！徽越职妄奏，岂朕之意？"遂免徽官。咸宁四年十一月，太医司马程据献雉头裘，帝以奇伎异服非典礼，焚之于殿前。五年，大举伐吴，遣镇东将军、琅琊王伷出徐中，安东将军王浑出江西，建威将军王戎出武昌，平南将军胡奋出夏口，镇南大将军杜预出江陵，龙骧将军王濬、广武将军唐彬率巴蜀之卒浮江而下，东西凡二十馀万。以太尉贾充为大都督，行冠军将军杨济为副，总统众军十万。太康元年春正月己丑朔，五色气冠日。癸巳，王浑克吴寻阳赖乡诸城，获吴武威将军周兴。二月戊午，王濬、唐彬等克丹阳城。庚申，又克西陵。壬戌，濬又克夷道乐乡城。甲戌，杜预克江陵。三月壬申，王濬以舟师至于建业之石头，孙皓大惧，面缚舆榇，降于军门。濬杖节解缚焚榇，送于京师。收其图籍，克州四，郡四十三，县三百一十三，户五十二万三千，吏三万二千，兵二十三万。男女二百三十万。其牧守以下皆因吴所置，降其苛政，示之简易，吴人大悦。乙酉，大赦，改元，赐酺五日，恤孤老困穷。九月，群臣以天下一统，屡请封禅，帝谦让弗许。泰熙元年春正月辛酉，改元。夏四月己酉，帝崩于含章殿，时年五十五，在位二十五年，葬峻阳陵，庙号世祖。
谢灵运论曰：世祖受命，祯祥屡臻，苛慝不作，万国欣戴。远至迩安，德足以彰，天启其运，民乐其功矣。反古之道，当以美事为先。今五等罔刑，井田王制，凡诸礼律，未能定正，而采择嫔媛，不拘华门者。昔武王伐纣，归倾宫之女，不以助纣为虐。而世祖平皓，纳吴妓五千，是同皓之弊。妇人之封，六国乱政。如追赠外曾祖母，违古之道。凡此非事，并见前书，诚有点于徽猷，史氏所不敢蔽也。
唐太宗《晋武帝纪论》曰：武皇承基，诞膺天命，握图御宇，敷化弘道，民以佚而代劳，世以治而易乱。绝缣纶之贡，去雕琢之饰，制奢俗以变约，俾浇风而反淳。雅好直言，留心采擢，刘毅、裴楷以质直而见容，嵇绍、许奇虽仇雠而不弃。仁以御物，宽而得众，宏略大度，有帝王之量焉。于时民和俗静，家给民足，聿修武用，思启封疆。决神算于深衷，断雄图于议表。马隆西伐，王濬南征，师不延时，獯虏削迹，兵无血刃，扬越为墟。通近代之不通，服前王之不服。祯祥显应，风教肃清，天地之功成矣，霸王之业大矣。虽登封之礼，让之而不为，而骄泰之心，因期以起。见土地之广，谓万叶而无虞；睹天下之安，谓千年而永治。不知处广以思狭，则广可长存；居治而忘危，则治无常治。加之建立非所，委寄失才，志欲就于升平，行先迎于祸乱，是犹将适越者指沙漠而遵途，欲登山者涉舟航而觅路，所趣逾远，所向转难。南北倍殊，高下相反，求其至也，不亦难乎！况以新习易动之基，而无久安难拔之虑，故贾充凶竖，怀奸志而拥权，杨骏豺狼，包祸心以专辅。及乎宫车晚出，谅暗未周，藩翰变亲以成疏，连兵竞灭其本；栋梁回忠而起伪，拥众各举其威。曾未数年，纲纪大乱，以至海内版荡，宗庙播迁。帝道王猷，反居文身之俗；神州赤县，翻成被发之乡。弃所大以资人，掩其小而自托，为天下笑，其故何哉？良由失慎于前，所以贻患于后。且知子者贤父，知臣者明君；子不肖则家亡，臣不忠则国乱；国乱不可以安也，亡家不可以全也。是以君子防其始，圣人闭其端。而世祖惑荀勖之奸谋，迷王浑之伪策，心屡移于众口，事不定于己图。元海当除而不除，卒令扰乱区夏；惠帝可废而不废，终使倾覆洪基。夫全一人者德之轻，极天下者功之重，弃一子者忍之小，安社稷者孝之大；况乎资二世而成业，延三孽以丧身，所谓取轻德而舍重功，畏小忍而忘大孝。圣贤之道，岂若斯乎！虽则善始于初，而乖令终于末，所以殷勤史策，不能无慷慨焉。
