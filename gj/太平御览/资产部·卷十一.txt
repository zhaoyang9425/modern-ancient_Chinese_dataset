○猎上
《周礼·地官》曰：乡师，凡四时之田，前期，出田法于州里，简其鼓铎、旗物、兵器，修其卒伍。(田法，人徒及所当有。)及期，以司徒之大旗致众庶，而陈之以旗物；辨乡邑，而治其政令刑禁，巡其前后之屯，而戮其犯命前者，断其争禽之讼。
又曰：迹人，掌邦田之地政，为之厉禁而守之。凡田猎者，受令焉。
又曰：小司徒，凡起徒役，毋过家一人，以其馀为羡；惟田与追胥竭作。(郑司农云：羡，饶也。田谓猎也。追寇贼也。竭作，尽行。)
又《夏官》曰：大司马之职：中春，遂以搜田，有司表貉，誓民；鼓，遂围禁，火弊，献禽以祭社。(春田为搜。有司，大司徒也，掌大田役，治徒庶之政令。表貉，立表而貉祭也。誓民，誓以犯田法之罚也。)中夏，遂以苗田，如搜之法，车弊，献禽以享礿。(夏田为苗，择取不孕任者，若治苗去不秀实者云。车弊，驱兽之车止。)中秋，遂以狝田，如搜田之法，罗弊，致禽以祀祊。(秋田为狝。狝，杀也。罗弊，网止也。秋田主用网，中杀者多也。皆杀而网止。)中冬，遂以狩田，以旌为左右和之门，群吏各帅其车徒以叙和出，左右陈车徒，有司平之；旗居卒间以分地，前后有屯百步，有司巡其前后；险野人为主，易野车为主。(冬田为野，言守取之，无所择也。军门曰和，今谓之垒门，立两旌以为之。叙和出，用次第出和门也。旗，军吏所载。分地，调其部曲疏数。前后有屯百步，车徒异群相去之数也。险野人为主，人居前。易野东为主，车居前。)既陈，乃设驱逆之车，有司表貉于陈前。(驱，驱出禽兽，使趋田者也。逆，逆要不得令走，设此车者，田仆也。)中军以鼙令鼓，鼓人皆三鼓，群司马振铎，车徒皆作。遂鼓行，徒衔枚而进。大兽公之，小禽私之，获者取左耳。
又曰：田仆，掌驭田路，以田以鄙；(田路，木路也。田，田猎也。鄙，循行县鄙。)掌佐车之政，(佐亦副也。)设驱逆之车；(驱，驱禽使前趋获，递衙还之，使不出围。)令获者植旌，(以告获也。植，树也。)及献比禽。(田弊，获者各献其禽。比，种物相从次数之。)
《礼记·月令·仲冬》曰：山林薮泽，有能取蔬食、田猎禽兽者，有司教导之。
又《季冬》曰：乃教田猎，以习五戎。
又《曲礼》曰：国君春田不围泽，大夫不掩群，士不取麑卵。(生乳之时，重伤其类。)
又《王制》曰：天子、诸侯，无事则岁三田，一为干豆，二为宾客，三为充君之庖。(三田，夏不用。)无事而不田，曰不敬；田不以礼，曰暴天物。天子不合围，诸侯不掩群。天子杀，则下大绥；诸侯杀，则下小绥。(绥，当为緌。緌，有虞氏之旌旗也。)大夫杀，则止佐车。佐车止，则百姓田猎。(佐车，驱逆之车。)獭祭鱼，然后虞人入泽梁。豺祭兽，然后田猎。鸠化为鹰，然后设罻罗。草木零落，然后入山林。昆虫未蛰，不以火田，(取物必顺时候。)不麑卵，不杀胎，不殃夭，不覆巢。(覆，败。)
《左传·文公上》曰：宋华御事逆楚子，劳且听命，(时楚欲诱呼宋共战，御事华元父。)遂道以田孟诸。(孟诸，宋大薮也，在梁国睢阳县东北。)宋公为右盂，郑伯为左盂，(盂，田猎陈名。)期思公复遂为右司马，(复遂，楚期思邑公，今弋阳期思县。)子朱及文之元畏为左司马。(将猎，张两甄，故置二左司马。然则右司马一人当中央。)命夙驾载燧。(燧，取火燃者也。)
又《襄四年》曰：昔周辛甲之为太史也，命百官，官箴王阙。(辛甲，周武王大史。阙，过也。使百官各为箴辞戒王过。)于《虞人之箴》(虞人，掌田猎。)曰："芒芒禹迹，画为九州，(芒芒，远貌。画，分也。)经启九道。(启开九州之道。)民有寝庙，兽有茂草，各有攸处，德用不扰。(人神各有所归，故得不乱。)在帝后羿，冒于原兽，(冒，贪也。)忘其国恤，而思其麀壮。(言但念兽。)武不可重，(重犹数也。)用不恢于夏家。(羿好武，虽有家而不能恢大之。)兽臣司原，敢告仆夫。"(兽臣，虞人。仆夫，不取斥尊。)虞箴如是，可不惩乎？于是晋侯好田，故魏绛及之。(及后羿事。)
又《襄十七年》曰：卫孙蒯田于曹隧，(越竟而猎。孙蒯，林父之子。)饮马子重丘，(重丘，曹邑。)毁其瓶，重丘人闭门而诟之，(訽，骂也。)曰："亲逐其君，尔父为厉，(厉，恶鬼。林父逐君在十四年。)是之不忧，而何以田为？"
又《襄三十年》曰：郑丰卷将祭，请田焉，弗许。(田，猎也。)田惟君用鲜，(鲜，野兽。)众给而已。(众臣祭以刍豢为足。)
又《昭公》曰：齐侯田于沛，(言疾愈行猎。沛，泽名。)招虞人以弓，不进。(虞人，掌山泽之官。)公使执之，辞曰："昔我先君之田，旃以招大夫，弓以招士，皮冠以招虞人。臣不见皮冠，故不敢进。"乃舍之。仲尼曰："守道不如守官，(君招当往，道之常也。非物不进，官之制也。)君子韪之。"(韪，是也。)
又《定公上》曰：魏献役于韩简子，及原寿过，而田于大陆，焚焉。(《禹贡》大陆在钜鹿地，缣绝远。疑此田在汲郡吴泽荒芜之地，大田并见烧也。《尔雅》：广平曰陆。)还，卒于宁。(宁，今修武县，近泽。)范献子去其柏椁，以其未复命而田也。(范献子代魏子为政，去其柏椁，示贬之。)
又《哀公下》曰：西狩于大野，叔孙氏之车子鉏商获麟，(大野，在高平钜野县东北大泽是也。东子微者，鉏商之名。)以为不祥，以赐虞人。(时所未尝见，故怪。虞人，掌山泽之官。)仲尼观之，曰："麟也。"然后取之。(言鲁史所以得书获麟之事也。)
《谷梁传·昭公》曰：秋，獀于鸿，正也。獀狩以习用戎事，礼之大者也。艾兰以为防，置旃以为辕门。禽虽多，天子取三十焉，其馀与士众。射于宫，射而中，田不得禽，则得禽；田得禽而射不中，则不得禽。以是知贵仁义而贱勇力也。
《毛诗·鹊巢》曰：《驺虞》，《鹊巢》之应也。《鹊巢》之化行，人伦既正，朝廷既治，天下纯被文王之化，则庶类蕃殖，搜田以时，仁如驺虞，则王道成也。彼茁者葭，(茁，出也。葭，芦也。记芦始出者，著春田之早晚也。)一发五豝，(虞人翼五豝，以待公之发。)于嗟乎驺虞！(驺虞，义兽，有至信之德则应。)彼茁者蓬，(蓬，草。)一发五𫎆(豕，一岁曰𫎆。)于嗟乎驺虞！
又《缁衣·叔下田》曰：叔于田，巷无居人；不如叔也，洵美且仁。
又《鸡鸣·还》曰：《还》，刺荒也。哀公好田猎，从禽兽而无厌，国人化之，遂成风俗。习于田猎谓之贤，闲于驰逐谓之好焉。子之还兮，遭我乎峱之间兮。并驱从两肩兮，揖我谓我儇兮。(从，逐也。兽三岁曰肩。儇，利也。)
又《鸡鸣·卢令》曰：《卢令》，刺荒也。襄公好田猎毕弋，不修民事，百姓苦之，故陈古以风焉。卢令令，其人美且仁。
又《嘉鱼·吉日》曰：《吉日》，美宣王田也。吉日维戊，既伯既祷。田车既好，四牡孔阜。升彼大阜，从其群丑。吉日庚午，既差我马。兽之所同，麀鹿麌々，漆沮之从，天子之所。
《周易》曰：《比卦》，王用三驱，失前禽也。
《尚书·五子之歌》曰：太康尸位，以逸豫，灭厥德，黎民咸贰。乃盘游无度，畋于有洛之表，十旬弗反。
《尚书归藏》曰：穆王猎于戈之墅。
《韩诗内传》曰：春曰畋，夏曰獀，秋曰狝，冬曰狩。天子抗大绥，诸侯小绥，群小献禽其下，天子亲射之旍门。夫田猎，因以讲道，习武，简兵也。
《尔雅》曰：春猎为搜，(郭璞注曰：搜，索，取不任者。)夏猎为苗，(为苗稼除害也。)秋猎为狝，(鲜少者，从杀气也。)冬猎为狩。(得兽取之，无所择。)宵田为獠，(《管子》曰：獠猎毕弋。今江东亦呼猎为獠，音为辽。或曰：即今夜猎，载钅卢照也。)火田为狩。(放火烧草猎亦为狩。)
《史记》曰：西伯将畋，卜之曰："所获非熊非罴，霸王之辅。"西伯果遇吕望钓于渭滨，遂载归，号太公望。
又曰：任安，字少卿，邑中人民俱出猎，安常为人分麋鹿雉兔，部署老小剧易，众人皆喜。
又曰：今上为胶东王时，韩嫣与上学书相爱。及上为太子，愈益亲。嫣善骑射，上即位，欲事代匈奴，而嫣先习胡兵，以故益尊贵。嫣常与上卧起。江都王入朝，有诏得从入猎上林中，天子车驾马未行，而先使嫣乘副车，从数十百骑，驰骛视兽。江都王望见，以为天子，避从者伏谒道旁，嫣驱不见。既过，江都王怒，为皇太后泣，请得归国，入宿卫，比韩嫣。太后由此嫌嫣。
《战国策》曰：魏文侯与虞人期猎。是日饮酒乐，天雨，文侯将出，左右曰："今日饮酒乐，天又雨，君焉出？"文侯曰："吾与虞人期猎，虽乐，岂可不壹会期哉？"乃往。
《汉书》曰：李广被黜，与故颍阴侯屏居蓝田，南山中射猎。尝夜从一骑出，从人田间饮，还至亭，霸陵尉醉，呵止广。广骑曰："故李将军也。"尉曰："今将军尚不得夜行，何故也！"宿广亭下。
《魏志》曰：夏侯渊之子称年十六，渊与之畋，见奔虎，执楯驱马逐之，禁之不可，一箭而中，名闻太祖。太祖把其手，喜曰："我得将矣！"
又曰：文帝将出游猎，鲍勋停车上疏曰："五帝三王，靡不明本立教，以孝治天下。奈何在亮暗之中，修驰骋之事乎？"上毁其表而竟行猎。中道顿息，问侍臣："猎之与乐，何如八音也？"侍中刘晔对曰："猎胜于乐。"勋抗辞曰："夫乐上通神明，下和人理。故移风易俗，莫善于乐。况猎暴华盖于原野乎！"因奏刘晔佞谀不忠。
又曰：苏则从文帝猎。蹉跮失鹿，帝大怒，踞胡床拔刀，悉收督吏，将斩之。则稽首曰："臣闻古之圣王，不以禽兽害人。今陛下方隆唐尧之化，而以猎戏多杀群吏，愚臣以为不可，敢以死请。"帝曰："卿直臣也。"遂皆赦之。
又曰：清河令徐季龙使人行猎，令管辂筮其所得。辂曰："当获小兽，复非食禽，虽有爪牙，微而不强；虽有文章，蔚而不明。非虎非雉，其名曰狸。"猎人暮归，果如辂言。
《魏末传》曰：初，帝以母废，未立为嗣。文帝与俱猎，见子母鹿，文帝弯弓射其母，令帝复射其子。帝置弓泣曰："陛下已杀其母，臣不忍杀其子。"帝曰："汝语动人心。"遂定为嗣也。
《吴志》曰：孙权每田猎，常乘马射虎，虎尝突前，攀持马鞍。张昭变色而前曰："将军何有当尔？夫为人君者，谓能驾御英雄，驱使群贤；岂谓驰逐于原野，校勇于猛兽者乎？如有一旦之患，奈天下笑何？"权诏曰："年少虑事不过远，以此惭君。"然犹不能已。
《江表传》曰：曹公与孙权书曰："近者奉辞伐罪，旍麾南指，刘琮束手。今水军八十万众，与将军会猎于吴。"
王隐《晋书》曰：魏舒，字阳元。少工射，着韦衣，入山泽，每猎大获。
《南史》曰：宋衡阳王义季镇荆州，尝大搜于郊。有野老带苫而耕，命左右斥之。老人拥耒对曰："昔楚子盘游，受讥令尹。今阳和扇气，播厥之始，一日不作，人失其时。大王驰骋为乐，驱斥老夫，非劝农之意！"义季止马曰："此贤者也。"命赐之食。
《齐书》曰：王僧达为宣城太守，性好游猎。而山郡无事，僧达肆意驰骋，或三五日不归。受辞辩讼，多在猎所。人或逢，不识，问府君所在，僧达报曰："在近。"
《梁书》曰：曹景宗幼善骑射，好畋猎。常与少年数十人泽中逐獐鹿，每众骑趁，鹿马相乱，景宗于众中射之，人皆惧，中马足，应弦辄毙，以此为乐。后景宗为扬州刺史，出行，常欲褰车帷幔，左右辄谏以位望隆重，人所重瞻，不宜然。景宗谓所亲曰："我昔在乡里，骑快马如龙，与年少辈数十骑拍弓作霹雳声，箭如饿鸱叫。平泽中逐獐，数助射之，渴饮其血，饥食其胃，甜如甘露浆，觉耳后风生，鼻头出火，此乐使人忘死，不知老之将至。今来扬州作贵人，动转不得路行开车幔，小人辄言不可；闭置车中，如三日新妇，此邑邑使人无气！"
《南史》曰：宋臧熹常与溧阳令阮崇猎。遇猛兽突围，猎徒并散。熹射之，应弦而倒。
崔鸿《十六国春秋·后赵录》曰：石虎遣司农中郎将费霸帅工匠四千，于东平罡山造猎车千乘，辕长三丈，高丈八尺；格虎车四十乘，立级行楼二层于其上。自灵昌津南至荥阳，东极阳都而还。使御史监司，其中禽兽，有犯者罪至大辟。
又曰：石虎命太子宣行祈山川，游猎薮泽，乘大辂，羽葆华盖，建天子旌旗，十有六军，戎卒八万。出金明，驰逐终夕，所在陈列行宫，四面各以百里为度。驱围禽兽，皆暮集行宫。文武跪立，围守重行，烽炬星罗，光烛如昼，劲骑百馀，驰射其中。宣与显德美人乘辇观之，嬉娱忘反，兽殚乃止。禽兽奔逸，当之者坐，有爵者夺。
又《秦录》曰：姚兴性好游田，颇损农要。京兆杜延以左仆射齐难无匡辅之益，著《丰草诗》以箴之，难具以闻。冯翊相灵作《德猎赋》以风焉。兴皆览而善之，赐以金帛。然终不能改也。
《后魏书》曰：于栗䃅随新安公道武田于白登山，见熊将数子，顾栗䃅曰："能搏之乎？"对曰："若搏之不胜，岂不虚毙一壮士？自可驱致御前而制之。"寻皆擒获，帝顾而谢之。
又曰：宿石常从猎。文成亲欲射猛兽，石叩马谏，引帝至高原上。后猛兽腾跃杀人，诏褒美其忠许，后有犯罪，宥而勿坐。
又曰：来大千常从明元校猎，见兽在岩上，持槊直刺之，应手而死。帝嘉其勇壮。
《北史》曰：齐元恒，字集和。自言宁三日不食，不能一日不猎。
又曰：齐崔子植位冀州别驾，走马从禽，发挂木而死。
《后周书》曰：达奚震，武之子也。少骁勇，便骑射。太祖尝于渭北校猎，时兔过太祖前，震与诸将竞射之，马倒而坠，震足不倾踬，因步走射之，矢发中兔，顾马才趋，遂回身腾上。太祖喜曰："非此父，不生此子。"乃赐震杂彩百段。
《唐书》曰：武德七年十二月庚辰腊，上曰："腊者，猎也，𦝼腊以供宗庙。朕当躬亲其事，以申孝享之诚。"于是出狩于鸣犊泉。
又曰：苏世长拜谏议大夫，尝从幸泾阳校猎，至高陵合围。是日大获，陈禽兽于旌门，上入御营，顾谓朝臣曰："田畋乐乎？"世长进曰："陛下游猎，薄废万机，不满十旬，未为大乐。"上色变，既而笑曰："狂态发也。"对曰："为臣私计则狂，为陛下国计则忠矣。"
又曰：唐俭授民部尚书，从太宗于洛阳苑射猛兽。俭见群豕突出林中，太宗引弓，四发殪四豕。有一雄彘及马镫，俭惧，将搏之。太宗拔剑断豕头，笑曰："天策长史，不见上将击贼耶？何惧之甚！"俭对曰："汉高祖以马上得之，不可以马上理之。陛下以神武定四方，岂复逞雄心于一豕？"太宗纳之，因罢猎。
又曰：贞观十四年，太宗欲亲幸同州游猎，栎阳县丞刘仁轨上疏曰："四时搜狩，前王恒典；事有沿革，未必因循。今年甘雨应时，秋稼甚盛，尽力收获，月半犹未毕功。贫家无力，禾下始拟种麦。直据寻常，料唤田家，以有所妨。今既祗供顿事，兼之修理桥道，纵谓大简，动费一二万工，百姓收敛，实为狼狈。臣愿陛下少留万乘之尊，垂听一介之说。退延旬日，收刈总了，则尽闲暇，家得康宁；鸾驾徐动，公私交泰。"上降玺书劳之。
又曰：太宗谓高昌王麹文泰曰："丈夫在生，乐事有三：天下太平，家给人足，一乐也；草浅兽肥，以礼田狩，弓不虚发，箭不妄中，二乐也；六合大同，万方咸庆，张乐高宴，上下欢洽，三乐也。今日王可从禽，明日当饮燕耳。"
又曰：高宗狩于陆浑县六日，止飞山颠。高宗亲御弧矢，猎四鹿及兔数十头。晚次御营，望见太官烹宰，欲供百官之膳。因问侍中许圉师曰："朕目击彼羊，在于格下，见其无罪就戮，非无悯恻之情，今欲以死兽易之，可乎？"圉师对曰："昔者宋文侯见人欲将牛衅锺，因曰：'吾观此牛觳觫，似无罪而就死也。'乃不衅锺。陛下取已死之鹿代欲刲之羊，则尧舜之用心也。"遂释其羊不杀。九日，又于山南布围。大顺府果毅王万兴以辄先促围集众，欲斩之，上谓侍臣曰："军令有犯，罪在不赦，恐外人谓我玩好畋猎，轻断人命。"又以其从征辽有功，特令放免。
又曰：高宗出猎，在路遇雨，因问谏议大夫谷那律曰："油衣若为不漏"对曰："能瓦为之，必不漏矣。"上大悦，因此不复出猎。
又曰：高宗驾幸自九成宫，还宫仍西狩校习，自麟游西北，绕歧梁，历普润，止雍，为两围。殿中侍御史杜易简、贾言忠监围，山阜悬危，杖策不得𫏐停，凡五日而合。劾奏将军刘玄意黄河上等断围，玄意抵罪黄河上。围日：军容齐整，诏特原之。
又曰：吴王恪好畋猎，损居人田苗，侍御史柳范奏弹之。上因谓侍御臣曰："权万纪事我儿，不能匡正，其罪合死。"范进曰："房玄龄事陛下，犹不能谏止畋猎，岂可独非万纪？"
