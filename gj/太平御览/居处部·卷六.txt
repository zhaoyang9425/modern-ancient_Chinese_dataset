○台下
王子年《拾遗记》曰：秦始皇起云明台，穷四方之珍木，搜天下之工。南得烟丘碧桂、丽水然沙、贲都朱泥、云冈素竹；东得葱峦锦柏、缥穟龙杉、云梓、寒河星柘；西得漏海浮金、狼渊羽壁、涤嶂霞素、寘阜干漆、阴阪文杞、褰流黑魄、暗海香琼，瑶异是集。有二人皆腾虚缘木、挥斤斧于空中，子时兴功，至午时已毕，秦人谓之子午台。又云：二客于子午之地各起一台。
又曰：燕昭二年，海人乘霞舟，以雕壶盛数斗膏以献王。王坐通云堂，亦曰通霞之台，以龙膏为灯，光耀百里，烟色丹紫。国人望之，咸言瑞光也，遥拜之。灯以火浣布为缠。山西有照石，去石十里，见人物之影如镜焉。碎石片片，皆能照人，而质方一尺，则重一两。昭王舂此石为泥，泥于通霞之台。与西王母游居此台上，常有钟鼓琴瑟鸣，神光照耀，如日月之出。台左右种恒春之树，叶如莲花，芬芳似桂花，随四时之色。
又曰：魏明帝即位五年，起灵禽之园，方国所献异鸟殊兽皆畜此园也。时昆明国贡嗽金鸟，国人云其地去凉洲九千里，出此鸟，形如雀，色黄，毛羽柔密，常翱翔海上。罗者得之，以为至瑞，闻大魏之德被于荒远，故越山航海来献大国。帝得此鸟，畜于灵禽之园，饴以真珠，饮以龟脑，鸟常吐金屑如粟，铸之以为器服。昔汉武帝时有献大雀，此之类也。此鸟畏雪霜，乃起小屋以处之，名曰避寒台，皆用水精为户牖，使内外通光而风露恒隔。宫人争以鸟所吐之金用饰钗珮，谓之避寒金，宫人相嘲曰："不服避寒金，那得帝王心！"于是媚惑者乱，争此宝以为身饰，及行卧皆怀挟，以要宠也。魏代丧灭，珍宝池台鞠为煨烬，嗽之鸟亦自高翔也。
又曰：周灵王二十三年，起昆明之台，一名宣昭之台。聚天下异木神工；得崿谷阴生之树，其质千寻，文理盘错，以此一木，台用足矣。其木有龙蛇百兽之形；筛水精为泥。台高百丈，升之以望云色。时有苌弘，能招致神异。王登台，忽见二人乘云而至，乘游飞之辇，驾以青螭，其衣皆缝缉毛羽，王即迎之上席。时天下大旱，地裂木然，一人先唱，能为霜雪，引气一喷则云起雪飞，坐者皆口噤，井池冰坚可琢。又设狐腋素裘、紫罢文褥，褥是西域所献，施于台上，又一人以指弹席上而暄风入室，裘褥皆弃台下。
又曰：魏文帝筑台，基高四十丈，列烛置于台下，名曰烛台。远望如列星之坠也，以处美人薛灵芸焉。
又曰：魏明帝起凌云台，躬自掘土，群臣皆负畚锸。时阴寒，役者多死，高堂隆等谏之，不听，累年而毕。
又曰：魏文帝时黄星炳夜，乃起毕昴台以祀星。
又曰：吴主潘夫人之父坐法，夫人入于织室。夫人容态少俦，为江东绝色。同幽者百馀人。有司闻于吴主，使图其容貌。夫人忧戚不食，减瘦改形。工人写其真状以进吴主，吴主见图而嘉之，以琥珀如意抚按则折嗟曰："此神女也，愁貌尚能感人，况在欢乐！"乃命雕轮就织室，纳于后宫。果以姿色获宠。每与夫人游昭宣之台，恣意幸适，既尽酣醉，唾于玉壶中，使侍婢写于台下，得火齐指环，即挂石榴枝上。因其处起台，名曰环榴台。时有谏者云："今吴蜀争雄，还刘之名特为妖乎！"权乃翻其名为榴环台也。又与夫人游钓，得大鱼，吴王喜，而夫人曰："昔闻泣鱼，今乃为喜，有喜必忧，以为深诫。"至末年，渐相谮毁，稍见离退。时人谓夫人知几之神矣。钓台今犹基存。
《汉武帝内传》曰：钩弋夫人谓帝曰："妻相运正应为陛下生一男，男年七岁，妾当死矣。今年必不得归，愿陛下自爱。"言终遂卒。既殡，尸香闻十馀里。因葬之云陵。帝甚哀悼，又疑其非常人，乃发冢开视，空棺无尸，唯衣履存焉。乃起通灵台于甘泉。常有一青鸟集台上往来，至宣帝时止矣。
又曰：渐台高三十丈，南有辟门三层，内殿阶陛咸以玉为之，铸铜凤凰高五丈，饰以黄金于楼屋上。
《洞冥记》曰：武帝起招仙之台于明庭宫北。明庭宫者，甘泉宫之别名也。于台上撞碧玉之钟，挂悬黎之磬，吹霜涤之篪，唱《来云依日》之曲，使台下听而不闻管歌之声。
又曰：太初二年，起甘泉望风台。于台上得珠，望之如照月，因名照月珠。
又曰：建元二年，帝起腾光台，以望四远。常有飞光如星集于台上，亦曰经星台。
又曰：帝初起神明台时，掘地入三十丈，得泉水色黄，傍有人居，无日月光明，昼夜以火照，中有人食土饮水，服赭布之衣。汉人问：汝何时居此？"答曰："商王无道，使兆民入地千丈。求青坚之土以作瓦，起瑶宫金堂。二人皆以绳缒入地里，负畚器取土，多有压陷死者，今犹二人在耳。"汉人问："何得独存？"答曰："我以玉为衣玦金为环，身有金玉，故心气不灭。"汉人问："汝欲更出为人否？"答曰："食土饮泉，与蝼蚁为伍，宁望日月乎！"乃引出，三日自死，骨肉靡靡成灰，唯心如弹丸大，坚如石，以物扣之，则是干血耳。
《述异记》曰：郭景纯注《尔雅》，台今在夷陵郡。又曲阜县南十里，有孔子春秋台。
又曰：吴王夫差筑姑苏台，三年乃成。周环诘屈，横亘五里，崇饰土木，殚耗人力。宫妓数千人，上别立春霄宫。为长夜饮，造千石酒锺。又作大池，池中造青龙舟，舟陈妓，日与西施为水嬉。又于宫中作灵馆、馆娃阁，铜沟玉槛，宫之栏杆皆珠玉饰之。吴既败，越王勾践于会稽山上，地方千里。勾践得范蠡之谋，躬教民以耕桑，延四方之士，作台于外而馆贤士，会稽之上有越台。
又曰：晋永嘉之乱，既过江，诸公主不得随去。安阳公主与平城公主等奔入两河界，悉为民家妻，常怏怏不悦，故有思乡之志。村人感之，共筑一台以居之，谓之公主望乡之馆，至今岿然。王朗《怀旧赋》云："将军出塞之台，公主望乡之馆。"是也。汉武帝遣将军王𣸣戍边。及帝崩，王莽篡逆，𣸣与莽有隙，遂留不敢归，因亡入胡中。士卒相率筑台，为望乡之处。
又曰：会稽山有虞舜巡狩台，台下有望陵祠。帝舜南巡，葬于九疑山。民思之，故立祠。中都郭门古宫存焉，宫前有尧台舜馆，铭记皆古。
又曰：中山有韩夫人愁思台，望子陵也。
又曰：燕昭王为郭隗筑台，今在幽州燕王故城中，土人呼为贤士台，亦谓之招贤台。
《郡国志》曰：濮州璧玉台，穆天子为盛姬所造也。今旁地犹多珉石。
又曰：汝阴县富陂城，即《诗》之汝坟也。俗谓之女郎台。
又曰：魏砚子台，云是张仪冢，似砚也。
又曰：曹州麟城南有望麟台、园客祠，庭种香草，有五色神蛾得六大茧，丝六十日始尽处。
又曰：洛州温明台，后汉世祖昼卧此殿，耿弇入造床下，齐劝即位处。
又曰：荥阳县有太武城，高祖与项氏各在一城。东城有高坛，即项羽置太公于上处。今名项羽堆，亦呼为太公台。
又曰：金河府青台，方山北五里，文明太后恒于六宫游戏，因歌曰："青台雀，青台雀，缘山采花额颈着。"其曲并在大乐部。
又曰：金河府，自平城遥登台出渴钵口，梁元帝横吹。
诗曰：朝登青陂道，暮宿白登台。即天女神生后魏始祖神元地也。
又曰：卫州范城北十四里，沙丘台也，俗称妲己台。去二里有一台，南临淇水，俗称为上宫也。
又曰：郓州须昌县有犀丘城青陵台，宋王令韩凭筑者。
又曰：南顿县有光武台，应璩宅在其侧。
又曰：洛阳阳子台，在阳城东三十里，阳陵子隐处洛水，昔王子晋与浮丘公同游，受玉鸡之瑞水，亦宓妃之所在也。
又曰：冤句县昌都城，吕后追尊父吕公为宣王，都此。有吕后台，西有辟阳侯台，阁道相连，基址见存。
又曰：洛阳鸡台有刘曜试弩棚、夕阳亭。贾充出镇长安，百僚饯送于此。
又曰：郑州故魏任城王台下池内有汉时铁钟，长六尺，入地三尺。头自正，为晋氏重兴之瑞。今不知所在。东南有空侯城，郑卫之音也。
又曰：酸枣县，韩徙都于此，有冰井台、五马泉。
又曰：卫州有凤皇台。
又曰：荆州龙陂山有楚王台。
又曰：濮州羊角城陈思王愁台，基甚高。
又曰：夏州朔方郡，赫连勃勃僣号，筑土起真珠楼、冲天台。
又曰：兖州有娥皇、女英台。
又曰：恒州野望台，赵武灵王以登高望野，亦曰寒台。
又曰：荆州华容县东十六里有章华台，楚灵王筑，台东即荆台县也。
又曰：并州榆次县凿台，即韩杀智伯于凿台之中。
又曰：木客山，吴王遣木客入山求木，不得，工人忧思，作《木客吟》；一旦，神木自生，长二十丈，作姑苏台。
又曰：邓州皇后城，即迎阴后处。城西，张平子读书堂。
又曰：亳州城父县老子祠赖乡曲仁里庙，内有八公台、九柱楼，画东王母、西王母。又有静念楼。
又曰：蒲州蚩尤城鸣条野，禹娶涂山女，思恋本国，筑台以望之，谓之青台。上有禹祠，下有青台驿。
又曰：汴城上有列仙吹台，西有牧泽甬道二百里，汉梁孝王所造，今谓之赤堤。城东有繁台，本吹台也，云苍颉师子野所造，后有繁姓居侧，因名焉。西有崇台，即颜率云蝉台之下，沙海之上是也。
又曰：许州有丹书台，魏文帝受禅，有黄鸟衔丹书集此台。
又曰：卫州鹿台在预城内，纣自投火处。《纪年》曰："武王擒纣于南单之台"，盖鹿台之异名也。糟丘酒池去城南一里，基迹犹存。
《水经注》曰：固安县金台陂，东西六七里，南北五十步。侧陂西北有钓台，高十丈，方可四十步。陂北十馀步有金台，金台高上东西八十许步，南北加减，高十馀丈。昔慕容垂之为范阳也，戍之，即斯台也。有小金台，台北有简马台，并悉高大，秀峙相对，翼台左右，水流经通，长庑广宇，周旋波浦，栋渚咸沦，柱础尚存。是基构可得而寻，访诸耆旧，咸言昭王礼贤，广延方士，至如郭隗、乐毅之徒，邹衍、剧辛之俦，宦游历说之民，自远而届者多矣；不欲令诸侯之客，伺隙燕邦，故修建下都馆之南垂。言燕昭创之于前，子丹踵之于后。故雕墙败馆，尚传镌刻之名，虽无经纪可凭，察其古迹，似符宿传矣。
又曰：凤溪水侧有凤皇止焉，故谓之凤皇台。
又曰：河水南至华阴，又东北，王涧水注之。水南出玉溪，北流，经皇天固。三面壁立，高千许仞，汉世祭天于其上，因名之为皇天固。上有汉武帝思子台。及泉鸠里加兵仞于太子者，上怜太子无辜，乃作思子宫，为归来望思之台于湖。(师古曰：言已望而思之，无太子之魂归来也。其在今湖城县之西，〈门民〉乡县之东，基趾犹存也。)天下闻而悲之。
又曰：睢阳城故东宫即梁之旧池也，周五六百步，水列钧台。池东又有一台，世谓之清冷台。北城凭隅，又结一池台。晋灼曰："或说平台，在城中东北角；亦或言兔园，在平台侧。"如淳曰："平台，离宫所在。今城东二十里有台，宽广而不甚极高，俗谓之平台。余按《汉梁孝王传》，称王以功亲为大国，筑东苑方三百里，广睢阳城七十里，大治宫室，为复道，自宫连属于平台三十余里。复道自宫东出扬州之门，左阳门，即睢阳东门也，连属于平台则近矣，属之城隅则不能，是知平台不在城中也。
又曰：景升台，刘表之所筑也。表性好鹰，每登此台歌，野鹰自来。
又曰：睢阳城中有掠马台。东有一台，谓之清冷台。
又曰：长平城在上党郡南，秦垒在城西。秦抗赵众，收头颅筑台于此，崔嵬桀起，今乃号曰白起台。
《山海经》曰：沃民国有轩辕台。
又曰：帝喾、尧、丹朱、帝舜各二台，台四方，在昆仑东北。
《列仙传》曰：萧史者，秦穆公时人。善吹箫，能致孔雀、白鹄。穆公有女，字弄玉，好之。公以妻焉。遂教弄玉作凤鸣。居数年，吹似凤声，凤皇来止其屋。为作凤台，夫妇止其上数年，皆随凤飞去。秦为作凤女祠于雍宫，时有箫声焉。
《成都记》曰：望乡台，蜀王秀所筑也。
又曰：思妻台，在梓潼县。五丁于此山拔蛇，山崩，杀五丁，并杀秦王女，因名之。
《三辅宫殿簿》曰：长乐宫有临华台、神仙台。
《西征记》曰：扬州雷陂有台高二丈，《南兖州记》即吴王濞之钓台也。
《地理志》曰：北地郡有之回台，郡西北四百里。
《嵩高山记》曰：山有玉女台，云汉武帝见三仙玉女，因以名台。
《益州记》曰：雁桥东有严君平卜处，土台高数丈。
《南雍州记》曰：高齐之后有堂，堂西有射堂五间。射堂南有大池，池上有台，名曰乐喜台。
《荆州记》曰：江陵县东有天井台，飞轩孤映，背邑面河，实郊躔游憩之佳处也。
《襄沔记》曰：襄县南五里凤林山侧，宋隋王刘诞镇此，有龙儿见此池中，后雍州刺史韦睿于此立放生台。
《越绝书》曰：夫差起姑苏之台，三年聚材，五年乃成。高见三百里，太史公登之以望五湖。
伏琛《齐地记》曰：平业城西北八十里有平望亭，亦古县也，或云秦始皇为望海台。
《述征记》曰：陵云台在明光殿西，高八丈，累砖作道通至台上，登回回眺，究观洛邑，暨南望少室，亦山丘之秀极也。
又曰：蠡台，梁孝王所筑于兔园中，回道似蠡，因名之。
