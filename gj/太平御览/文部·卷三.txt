○赋
《诗序》曰：诗有六义焉，一曰风，二曰赋。
《释名》曰：赋，敷也。敷布其义，谓之赋也。
《汉书》曰：不歌而诵谓之赋，登高能赋可以为大夫。言感物造端，材智深美，可以与图政事，故可以列为大夫也。春秋之后，周道浸坏，聘问歌咏不行于列国，学《诗》之士逸在布衣，贤人失志之赋作矣。孙卿及楚臣屈原，离谗忧国，皆作赋以风谕，咸以恻隐古诗之义也。其后宋玉、唐勒，汉兴枚乘、司马相如下及扬子云，竞为侈丽闳衍之词，没其风谕之义，是以扬子悔之曰："诗人之赋丽以则，辞人之赋丽以淫。如孔氏之门用赋也，则贾谊登堂，相如入室矣。"
又曰：上令王襃与张子侨等并待诏，数从游猎，所幸宫馆，辄为歌颂，第其高下，以差赐帛。议者多以为淫靡不急。上曰："不有博弈者乎？为之犹贤乎已。辞赋大者与古诗同义，小者辨丽可喜，如女工有绮縠，音里裥郑、卫。今世俗犹皆以此娱说耳目，辞赋比之，尚有仁义讽谕，鸟兽草木多闻之观，贤于倡优博弈远矣。"
又曰：武帝以安车征枚乘。孽子皋母为小妻。乘之东归也，皋母不肯随乘，乘怒留皋与母居。年十七，上书自陈枚乘之子。上得大喜，召入，诏使赋平乐馆，善之，拜为郎。皋不通经术，谈笑类俳倡，为赋颂，好慢戏，以故得媟黩贵幸，比东方朔、郭舍人等。武帝春秋三十九乃得皇太子，群臣喜，故皋与东方朔作《皇太子生赋》。皋为文疾，受诏辄成，司马相如善为文，而迟，故所作少。
又曰：上读司马相如《子虚赋》，善之，乃召相如。相如曰："此乃诸侯之事，未足观。请为天子游猎之赋。"上令尚书给笔札，相如以子虚，虚言也，为楚称；乌有先生者，乌有此事也，为齐难；亡是公者，亡是人也，欲明天子之义，故虚借此三人为辞，以推天子诸侯之苑囿。其卒归于节俭，因以讽谏天子，天子大说。时上好神仙，相如又奏《大人赋》，天子大悦，飘飘有凌云之气，游天地之间意。
又曰：赵昭仪方大幸，每上幸甘泉，常法从，在属车间豹尾中。故扬雄盛言"车骑之众，参丽之驾，非所以感动天地，逆厘三神"。又言"屏玉女，却宓妃，"以微戒齐肃之事。赋成奏之，天子异焉。先是时，蜀有司马相如，作赋甚弘丽温雅，雄心壮之，每作赋常拟以为式。
《后汉书》曰：王延寿字文考，少游鲁国，作《灵光殿赋》。后蔡邕亦造此赋，未成，及见延寿所为，甚奇之，遂辍翰。
又曰：李充字伯仁，少以文章显名。贾逵荐充，召诣东观，受诏作赋，拜兰台令史。
《魏志》曰：陈思王植，太祖常视其文曰："汝倩人耳。"植跪曰："出言为论，下笔成篇，固当面试。"时邺铜雀台新成，太祖悉将诸子登，使各赋。植赋，援笔立成，太祖甚异之。
《吴书》曰：张纮作《柟榴枕赋》，陈琳在北见之，以示人曰："此吾乡里张子纲所作也。"后纮见琳《武库赋》、《应机论》，与琳书，叹美之，琳答曰："自仆在河北，与天下隔，此间率少于文章，易为雄伯。故使仆受此过差之谈，非其实也。今景兴在此，足下与子布在彼，所谓小巫见大巫，神气尽矣。"
《魏略》曰：卞兰献赞述太子德美，太子报曰："作者不虚其辞，受者必当其实。兰此赋岂吾实哉？昔吾丘寿王一陈宝鼎，何武等徒以歌颂，犹受金帛之赐。兰事虽不谅，义足嘉也。今赐牛一头。"
又曰：邯郸淳作《投壶赋》，奏之，文帝以为工，赐帛千匹。
《晋书》曰：孙绰绝重张衡、左思赋，云："《三都》、《二京》，六经之鼓吹也。"尝作《天台山赋》，辞致甚工，初成以示友人范荣期，云："卿试掷地，当作金石声也。"荣期曰："恐此金石非中宫商。"然每至佳句辄云："应是我辈语。"
又曰：桓温欲经纬中国，以河南粗平，将移都洛阳，朝廷畏温不敢为异，而北土萧条，人情疑惧。孙绰上疏言不可。温见绰表，不悦曰："致意兴公，何不寻君《遂初赋》，而知人家国事耶？"
又曰：顾恺之字长康，晋陵无锡人也。博学有才气。尝为《筝赋》，成，谓人曰："吾赋之比嵇康琴。不赏者，必当以后出相遗；深识者，亦当以高奇见贵。"
《宋书》曰：谢庄字希逸，仕为太子中庶子。时南平王铄献赤鹦鹉，帝诏群臣为赋。太子左卫率袁淑，文冠当时，作赋毕，示庄。及见庄赋，叹曰："江东无我，卿当独秀；我若无卿，亦一时之杰。"遂隐其赋。
《梁书》曰：张率为《待诏赋》，奏之，甚见称赏，手敕答曰："相如工而不敏，枚皋速而不工，卿可谓兼二子于金马矣。"
《陈书》曰：沈众字仲兴，好学有文词，仕梁为太子舍人。时武帝制千字诗，众因注解，与陈郡谢景同时召见于文德殿。帝命众竹赋，赋成奏之，手敕答曰："卿文体翩翩，可谓无忝尔祖。"
《北齐书》曰：刘昼举秀才，入京考策不第，乃恨不学属文。方复缉缀辞藻，言甚苦拙，制一首赋，以"六合"为名，自谓绝伦，吟讽不辍。乃叹曰："儒者劳而少工，见于斯矣。我读儒书二十馀年而答策不第，始学作文便得如是。"曾以此赋呈魏收，收谓人曰："赋名六合，其愚已甚。及见其赋，语褶于名。"
《唐书》曰：获嘉主簿刘知几著《思慎赋》以刺时，凤阁侍郎苏味道、李峤见文，相顾而叹曰："陆机豪士之所不及也。当今防身要道，尽在此矣！"
又曰：《文苑传》：李华字遐叔，善属文，与兰陵萧策士友善。华应进士时，著《含元殿赋》万余言，策士见而赏之曰："《景福》之上，《灵光》之下。"
《后唐书》曰：李琪少孤贫，苦学，尤精于文赋。昭宗时，李谿父子以文学知名于时。琪年十八，袖赋一轴谒谿。谿览赋惊异，倒履迎门，因出《琪调哑锺》、《捧日》等赋，指尔谓琪曰："予常患近年文士辞赋皆数句之后未见赋题，吾子入句见题，偶属典丽，吁！可畏也。"琪由是以益知名也。
挚虞《文章流别论》曰：赋者，敷陈之称，古诗之流也。前世为赋者，有孙卿、屈原，尚颇有古之诗义，至宋玉则多淫浮之病矣。楚词之赋，赋之善者也。故扬子称赋莫深于《离骚》，贾谊之作则屈原俦也。
《祢衡传》曰：黄祖时大会宾客，人有献鹦鹉者，祖举卮酒于衡曰："愿先生赋之，以娱佳宾。"衡揽笔而作，文无加点，辞采甚丽。
《文心雕龙》曰：诗有六义，其二曰赋。赋者，铺也，铺采摛文，体物写志也。昔邵公称公卿献诗，师箴瞽赋。传云："登高能赋，可为大夫。"诗序则同义，传说则异体，总其归涂，实相枝干。故刘向明不歌而颂，班固称古诗之流。至如郑庄之赋《大隧》，士𫇭之赋《狐裘》，结言短韵，词自已作，虽合赋体，明而未融。及灵均唱《骚》，始广声貌，然则赋也者，受命于诗人，而拓宇于《楚辞》者也。于是荀况《礼》《智》，宋玉《风》《钧》，爰锡名号，与诗画境，六义附庸，蔚成大国。遂客主以首引，极声貌以穷文，斯盖别诗之原始，命赋之厥初也。秦世不文，颇有杂赋。汉初辞人，循流而作，陆贾扣其端，贾谊振其绪，枚、马洞其风，王、扬、骋其势，皋、朔以下，品物毕图。繁积于宣时，校阅于成世，进御之赋，千有馀首，讨其源流，信兴楚而盛汉矣。若夫京殿苑猎，述行叙志，并体国经野，义尚光大，既履端于唱序，亦归馀于总词。序以建言，首引情本；词以理篇，写送文势。观夫荀结隐语，事义自怀；宋发夸谈，实始淫丽；枚乘《兔园》，举要以会新；相如《上林》，繁类以成艳；贾谊《𫛳鸟》，致辨于情理；子渊《洞箫》，穷变于声貌；孟坚《两都》，明绚以赡雅；张衡《二京》，迅拔宏富；子云《甘泉》，构深伟之风；延寿《灵光》，含飞动之势。凡此十家，并辞赋之英杰也。及仲宣靡密，发篇必道；伟长通博，时逢壮采；太冲、安仁，策勋于鸿规；士衡、子安，厎绩于流制；景纯绮巧，缛理有馀；彦伯梗概，情韵不匮，亦魏晋之赋首也。原夫登高之旨，盖睹物兴情。情以物兴，故义必明雅；物以情睹，故词必巧丽。丽辞雅义，符采相胜，如组织之品朱紫，画绘之差玄黄，文虽杂而有实，色虽糅而有仪，此立赋之大体也。然逐末之俦，蔑弃其本，虽读千首，逾惑体要；遂使繁花析枝，膏腴害骨，无贯风轨，莫益劝戒。此扬子所以追悔于雕虫，贻诮于雾縠者也。
宋玉《大言赋序》曰：楚襄王既登云阳之台，命诸大夫景差、唐勒、宋玉等并造《大言赋》，赋卒而玉受赏。语裥能为《小言赋》者，赋之云梦之田而赋卒，乃赐玉田。
扬子《法言》曰：或问曰："吾子少而好赋？"曰："然。童子雕虫篆刻，壮夫不为。诗人之赋丽以则，辞人之赋丽以淫。若孔氏之门而用赋，则贾谊升堂，相如入室。"
崔鸿《十六国春秋·南凉录》曰：秃发傉檀子归，年始十三，命为《高殿赋》，下笔即成，影不移漏。傉檀览而善之，拟之于曹子建。
又《前秦录》曰：苻坚宴群臣于逍遥园，将军讲武，文官赋诗。有洛阳年少者，长不满四尺而聪博善属文，因朱彤上《逍遥戏马赋》一篇，坚览而奇之，曰："此文绮藻清丽，长卿俦也。"
《西京杂记》曰：长安有度虬亦善为赋。常为《清思赋》，时人不贵，虬乃讬以相如作，遂大重于世焉。
又曰：相如将献赋而未知所为，梦一黄衣翁谓之曰："子可为《大人赋》，言神仙之事，以献上。"赐锦四匹。
又曰：司马长卿赋，时人皆称典而丽，虽诗人之作，不能加也。扬子云曰："长卿赋不从人间来，神化所主耳。"子云学相如为赋而不逮，是故雅服焉。
又曰：司马相如为《上林》、《子虚赋》，意思萧散，不复与外相关，控引天地，错综古今，忽然而睡，焕然而兴，几百日而后成。其友人盛览字长通，牂牁名士，尝问以作赋，相如曰："合纂组以成文，列锦绣而为质，一经一纬，一宫一商，此作赋之迹也。赋家之心，苞括宇宙，总览人物，斯乃得之于内，不可得其传也。"览乃作《合组歌》、《列锦赋》而退，终身不复敢言作赋之心矣。
《博物志》曰：王延寿，逸之子也。鲁作灵光殿初成，逸语其子曰："汝写状归，吾欲为赋。"文考遂以韵写简，其父曰："此即好赋，吾固不及矣。"
《三国典略》曰：齐魏收以温子升、邢邵不作赋，乃云："会须作赋，始成大才。惟以章表自许，此同儿戏。"
《文士传》曰：何桢字元干。青龙元年，天子特诏曰："扬州别驾何桢有文章才，试使作《许都赋》，成，封上，不得令人见。"桢遂造赋，上甚异之。
又曰：棘嵩见陆云作《逸民赋》，嵩以为丈夫出身不为孝子则为忠臣，必欲建功立策为国宰辅，遂作《官人赋》以反云之赋。
桓子《新论》曰：予少时见扬子云丽文高论，不量年少，猥欲迨及，业作小赋，用思太剧，而立感动发病。子云亦言：成帝上甘泉，诏使作赋。为之卒，暴倦。卧梦其五脏出地，以手收之。觉，大少气，病一岁余。少好文，见子云工为赋，欲从学。子云曰："能读千赋，则善之矣。"
魏文《典论》曰：今之文人鲁国孔融、广陵陈琳、山阳王粲、北海徐干、陈留阮瑀、汝南应璩、东平刘桢，此七子者，于学无所遗，于辞无所假。如粲之《初征》、《登楼》、《槐赋》，干之《玄猿》、《漏卮》、《团扇》、《橘赋》，虽张、蔡不过也。陈琳、阮瑀之章表书记，今之佯也。应璩和而不壮，刘桢壮而不密，孔融体气高妙，有过人者。
魏文《临涡赋序》曰：余从上拜坟，乘马过水。相徉高树之下，驻马书鞭，为《临涡赋》。
《世说》曰：左思字太冲，齐国临淄人也。作《三都赋》，十年乃成。门庭户席，皆置笔砚，遇得一句，即便疏之。赋成，时人皆有讥訾，思意甚不惬。后示张华，华曰："此二京可三，然君文未重于世，宜以示高名之士。"思乃请序皇甫谧。谧见之嗟叹，遂为作序。于是先相訾者，莫不敛衽赞述焉。陆机入洛，欲为此赋，闻思作之，抚掌而笑，与弟云书：此间有伧父欲作《三都赋》，须其成，当以覆酒瓮耳。及思赋出，机绝叹服，以为不能加也。
又曰：袁宏作《东征赋》，列称过江诸名德而独不载桓彝。温甚恨之，尝以问宏，宏曰："尊君称位，非下官敢专。既未遑启，故不敢显之。"温曰："君欲何为词？"宏即答云："风鉴散朗，或搜或引，身虽可亡，道不可殒。"温乃喜。又不道陶侃，侃子胡奴抽刃于曲室问袁："君赋云何忽？"袁急而答曰："大道尊公何言无？"因曰："精金百炼，在割能断。功以治民，职思静乱。长沙之勋，为史所赞。"胡奴乃止。
《金楼子》云：刘休玄好学有文才，为《水仙赋》，时人以为不减《洛神赋》；《拟古诗》，时人谓陆士衡之流也。余谓《水仙》不及《洛神》，《拟古》胜乎士衡矣。
《闽川名士传》曰：贞元中，杜黄裳知贡举试《珠还合浦赋》。进士林藻赋成，凭几假寐，梦人谓之曰："君赋甚佳，但恨未叙珠来去之意尔。"藻悟，视其草，乃足四句。其年擢第，谢杜黄裳，谓曰："惟林生叙珠来去之意若有神助。"
