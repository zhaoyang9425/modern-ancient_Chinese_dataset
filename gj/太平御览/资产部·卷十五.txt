○钱上
《周礼·天官下》曰：外府掌邦布之入出，以共百物，而待邦之用，凡有法者。(布，泉也。布，读为宣布之布。其藏曰泉，其行曰布。取名于水泉，其流行无不偏。泉始盖一品。周景王铸大象而有二品。后数变易，不复识本制。至汉，惟有五铢久行。王莽改货，而易作泉布，多至十品。今存于民间多者有货布、大泉、货泉。货布长二寸五分，广寸，首长八分有奇，广八分，其圜好径二分半，足枝长八分，其右文曰货，左文曰布，重二十五铢，直货泉二十五。大泉径一寸二分，重十二铢，文曰大泉，直十五货泉。货泉径一寸，重五铢，右文曰货，左文曰泉，直一也。)
《国语》曰：周景王二十一年，将铸大钱。(景王，周灵王之子。钱者，金币之名，所以质夹物通财用也。古曰泉，后转曰钱。大钱，大于旧，其价重也。)单穆公曰："不可。(穆公，王卿士，单靖公曾孙。)古者天灾降戾，于是乎量资币，权轻重，以振救民。(量，度。资财也。权，称。振，拯也。)民患轻，则为之作重币以行之，(民患币轻而物贵，则作重币，以行其轻也。)于是乎有母权子而行，民皆得焉。(重曰母，轻曰子。以子货物，物轻则子独行，物重则以母权而行之也。子母相通，民皆得其欲也。)若不堪重，则多作轻而行之，亦不废重，于是乎有子权母而行，小大利之。(堪，任也。不任者，币重物轻，则妨其用也。故杂而用之。子权母者，母不足，则以子平而行之。故民皆以为利。)今王废轻而作重，民失其资，能无匮乎？(废轻而作重，则大竭而未寡，故民失其资。)若匮，王用将有所乏。(民财匮，无以供上，故王用将乏。)乏则将厚取于民，民不给，将有远志，是离民也。(给，供也。远志，遁逃也。)若民离而财匮，灾至而备亡，王其若之何？(病亡无救灾之备也。)王其图之！"王弗听，卒铸大钱。
《归藏》曰：有人将来，遗我钱财，日夜望之。
《周书》曰：武王克商，发鹿台之钱，散巨桥之粟。
《韩诗》曰："既诈我德，贾用不售。"一钱之物，举卖百，何时当售乎？
《史记》曰：初，苏秦之燕，贷百钱为资。及得资，以百金偿之。
又曰：高祖以吏繇，咸阳吏，皆送奉钱三，(李奇注：或三百，或五百。)萧何独以五，后益封二千户。
又曰：单父人吕公善沛令，避仇从之。沛中豪杰吏闻令有客，皆往贺。萧何为主吏，主进，令诸大夫曰："不满千钱，坐堂下。"高祖为亭长，素易诸吏，乃绐为谒曰："贺钱万。"实不持一钱。
又曰：上使善相者相邓通，曰："当贫饿死。"文帝曰："能富通者在我，何谓贫？"于是赐通蜀严道铜山，自铸钱。邓氏钱布天下。
又曰：安息在大月氏西，以银为钱，钱如其王面。王死，转更钱，效王面焉。
又曰：今上即位，(武帝。)数岁，汉兴七十馀年之间，国家无事。京师之钱累百巨万，贯朽而不可校。自孝文造四铢钱，至是岁三十馀年。从建元以来，用少，县官往往多即铜山铸钱。民益盗铸，不可胜数。钱益少而贵。
《汉书》曰：秦兼天下，币为二等。黄金以镒为名，(孟康曰：二十两为镒。臣瓒按：秦以一镒为一金，汉以一斤为一金。)上币；铜钱。汉兴以为秦钱重，难用，更令民铸荚钱。(如淳曰：如榆荚。)
又曰：凡货，金钱布泉之用，夏、殷以前，其详靡记。太公为周立九府员法：(李奇曰：员即钱。)黄金方寸，而重一斤；钱圆函方，轻重以铢；布泉广二尺二寸为幅，长四丈为匹。故货宝于金，利于刀，流于泉，布于门，(行如流泉，布于民间。)束于帛束。
又曰：孝惠帝时，天下初定，吴有豫章铜山，即招致天下亡命者盗铸钱。
又曰：高后二年秋七月，行八铢钱。
又曰：文帝五年，除盗铸钱令，(应劭曰：听放铸。)更造四铢。(应劭日文帝以五分钱泰轻小，更作四铢钱，文亦曰半两钱。今民间半两钱最轻小。)
又曰：建元元年春，行三铢钱。五年春，罢三铢钱，行半两钱。
又曰：武帝时，郡国铸钱，民多奸，铸钱多轻，而公卿请令京师铸官赤仄。(如淳曰：铜为其郭也。今钱见有赤仄者，不知作法云何是。)
又曰：宣帝二年春，出水衡钱。(应劭曰：水衡与波府，皆天子私钱耳，县当仰给司农。今世水衡钱，言宣帝即位为异政。)
又曰：自孝武元狩五年，三官初铸五铢钱，至平帝元始中，成二百八十亿万馀。
又曰：韩信为楚王，都下邳。信至国，召下乡亭长，赐钱百，曰："公，小人，为德不竟。"
又曰：东方朔曰："侏儒长三尺馀，奉一囊粟，钱二百四十；臣朔长九赤馀，亦一囊粟，钱二百四十。侏儒饱欲死，臣朔饥欲死。"
又曰：张安世以父子封侯，在位太盛，乃避不受禄。诏都内别藏张氏无名钱，以百万数。(文预曰：都内，主藏官也。张晏曰：安世以选官，官不薄。)
又曰：贡禹上书曰："臣禹年老，家贫不满万钱。"
又曰：王嘉奏事云："孝元皇帝奉承大业，温恭少欲，都内钱三十万，水衡钱二十五万，少府钱十八万。尝幸上林，后宫贵人从，上林兽圈猛兽惊出，冯贵人当之。元帝嘉其义，赐钱五万；掖庭见亲，加赐亲属，属其人勿众谢，重失人心，赏赐节约。是时外戚资千万者少，是故少府水衡钱多。"
又曰：王莽居摄，欲防民盗铸，乃禁不得挟铜炭。
又曰：罽宾国，以银为钱，骑马漫为人面。
《楚汉春秋》曰：项梁阴养生士九十人。参木者，所与计谋者也。木佯疾，于室中铸大钱，以具甲兵。
《后汉书》曰：明帝时，馆陶公主(光武女。)为子求郎，不许，而赐钱千万，谓群臣曰："郎官上应列宿，出宰百里。(《史记》曰：太微宫后二十五星，郎位也。)有非其人，则民受其殃，是以难之。"
又曰：樊鲦卒，帝遣小黄门张音问所遗言。先是，河南县亡失官钱，典负者(典谓主典，负谓欠负。)坐死及罪徙者甚众，遂委责于人，以偿其耗，乡部吏司因此为奸。鲦常疾之，欲奏罢之，疾病未及得上。音归，具以闻，帝览之而悲叹，敕郡并从之。
又曰：京兆尹阎兴召第五伦为主簿，时长安铸钱多奸巧，乃署伦为督铸钱掾，领长安市。(《东观汉记》曰：时长安市未有秩，又铸钱官轻，奸所集，无能整齐理之者。典署伦督铸钱掾，领长安市。其后小人争颂，皆云第五掾所平，亦无奸枉。)
又曰：初，马援在陇西，上书言"宜如旧铸五铢钱"。事下三府，三府奏，以为未可，事遂寝。及援还，从公府求得前奏，难十馀条，乃随牒解释，(《东观汉记》曰：十三难，援一一解之，条奏其状也。)更具表言。帝从之，天下赖其便。
又曰：公孙述废铜钱，用铁官钱。(置铁，以铁钱。)百姓货币不行。蜀中童谣言："黄牛白腹，五铢当复。"好事者窃言，王莽称黄，述自号白，五铢钱，汉货也，言天下当并还刘氏。
又曰：江革，建武末年，与母归乡里。每至岁时，县当案比。(按验以比之，犹今貌阅也。)革以母老，不欲摇动，自在辕中车，不用牛马。由是乡里称之曰："江巨孝"。临淄令杨音高之，设特席显异巨孝于稠人广众中，亲奉钱，以助供养。
又曰：杨秉免归，雅素清俭，家至贫窭，并日而食。任城故孝廉景虏赍钱百馀万以饷秉，秉闭门拒绝不受。
又曰：锺离意荐刘平、王望等，书奏，有诏征平等，特赐辨装钱。至，皆拜议郎。
又曰：崔寔从兄烈，有重名于北州，历位郡守、九卿。灵帝时，开鸿都门，榜卖官爵，公卿、州郡，下至黄绶，各有差。其富者则先入钱，贫者到官而后倍输。是时，段颎、樊陵、张温等虽有功勤名誉，然皆先输货财而后登公位。烈时因傅母入钱五百万，得为司徒。及拜日，天子临轩，百僚皆会。帝顾谓亲幸者曰："悔不小靳，可至千万。"(靳，固惜之也。)程夫人于傍应曰："崔公，冀州名士，岂肯买官？赖我得是，反不知姝邪！"(姝，美也。言反不可斯事之美也。姝，或作株。株，根本也。)
又曰：董卓坏五铢钱，更铸小钱，悉取洛阳及长安铜人、锺虡、飞廉、铜马之属，以充铸焉。故货贱物贵，谷石数万。又钱无轮郭文章，不便人用。(《魏志》曰：卓铸小钱，大五分，无文章，肉好无轮郭，不磨钅卢也。)时人以为：秦始皇见长人于临洮，乃铸铜人，卓，临洮人也，而今毁之。虽成毁不同，凶暴相类焉。
又曰：车驾西巡，乃厚赐韦彪钱、珍羞食物，使归平陵上冢。
又曰：郑弘为阳羡令，都乡部民有弟用兄钱者，为嫂所责。叔未还，嫂诣弘言之，弘卖巾车为叔还钱，兄惭自系妇即去。
又王符《论》曰：夫窃位之人，天夺其鉴。宁见朽贯千万，而不忍赐人一钱。
《续汉书》曰：刘宠，字祖荣。迁会稽太守，正身率下，郡中大治，征入为将作大匠。山阴民去治数拾里，有若那水，在山谷间，五六老翁，年七八十，闻迁，相率共送宠，人赍百钱。宠见劳来，曰："父老何乃自苦远来？"皆对曰："山父鄙老，生未尝到郡县。他时，吏发求不已，民间或夜行不绝，狗吠竟夕，人不得安。自明府下车以来，狗不吠夜，吏希至人间。某年老，遭值圣化，闻当见弃去，故戮力来送。"宠谢之，为选受壹大钱。故宠在会稽号为"取一钱"，其清如是。
又曰：扶风人士孙奋，居富而悭吝。梁冀因以马乘遗之，从赁钱二十万。奋以钱十万与之，冀大怒。
又曰：灵帝中平二年二月己西，南宫灵台灾；庚戍，乐中城殿门灾，延及北阙，烧嘉德和欢殿。收天下田亩十钱以治宫，加调，刺史二千石迁除皆责治宫钱，大郡至二千万。帝本侯家，居贫，即帝曰："桓帝不能作家，曾无私钱财，故于西园造万金堂以为私藏，复寄小黄门、常侍家私钱至数千万。"
《东观汉记》曰：光禄勋杜林与马援乡里亲厚。援南方还，时林马适死，援遣子持一匹马遗林曰："朋友有车马之馈，可以备乏。"居数日，林遣子奉书曰："将军内施九族，外有宾客，望恩者多。林父子食乡禄，禄常有盈，今奉钱五万。"援谓儿曰："当以此为法。杜伯山所以胜我者也。"
又曰：赵勤，字益卿，刘赐姊子。勤童幼有志操，往来赐家，国租适到，时勤在旁，赐指钱示勤曰："拜，乞汝三十万。"勤曰："拜而得钱，非义所取。"终不肯拜。
又曰：郑均，字仲虞。兄仲为县吏，受礼遗。均数谏止，不听，即脱身出作。岁馀，得数万钱，归以与兄曰："钱尽可复得，为吏坐赃，终身捐弃！"兄感其言，遂廉洁，称清吏。
又曰：王阜为益州太守。大将军窦宪贵盛，尝移书益州取六百万。阜疑有奸诈，以状上宪，追奴驺帐下。吏李文迎钱，阜以诏书末报，距不与文。积二十馀日，诏书报给文以钱市马。
《献帝春秋》曰：灵帝作钱，犹五铢，而有四道，连于边轮。识者以为妖，窃言："钱有四道，京师将破坏，此钱四出，散于四方乎？"还如其言。(范晔《后汉书》云四出钱。)
应劭《汉官仪》曰：王莽篡位，以"刘"字"金刀"，罢五铢，更作小钱，文曰："货泉"。其文反"白水真人"，此则世祖中兴之瑞也。
《魏书》曰：刘虞在幽州，清净俭约，以礼义化民。灵帝时，南宫灾，吏迁补州郡者，皆责助治宫钱，或一千万，或三千万。富者以私财辨，或发民钱备之；贫而清慎者，无以充调，或至自杀。灵帝以虞清贫，特不使出一钱也。
又曰：刘类为弘农太守，使人掘地求钱。所在市里，皆有孔穴。
又曰：文帝梦磨钱文，欲令灭而更明。周宣占之曰："陛下家事。"时帝欲治第，植逼太后，但加贬守。
《吴书》曰：嘉禾五年春，铸大钱，一当五百。诏使吏民输铜，计铜卑直。设盗铸之科。
《蜀志》曰：先主攻刘璋，与士众约："若事定，府库百物，孤无豫焉。"及拔成都，士众舍干戈赴库藏，竞取宝物。军用不足，备甚忧之。刘巴曰："易耳！但当铸直百钱，平诸物价，令吏为官市。"备从之。数月之间，府库充实。
《晋阳秋》曰：朝士以牛酒劳齐王冏，平原王干独赍百钱。
《晋书》曰：阮宣子常杖头挂百钱，造市店酣饮而归。
又曰：王衍疾其妻郭氏之贪鄙，故口末尝言钱。郭氏欲试之，令婢以钱绕床，使不得行。衍晨起见钱，谓婢曰："举阿堵物却！"其措意如此。
又曰：王导子悦，少侍讲东宫，历吴王友中书侍郎。导梦人以百万钱买悦，意甚恶之。后掘地得钱一窑，皆藏闭。而悦果以疾终。
又曰：张轨为凉州参军，索辅言于轨曰："古以金贝皮币为货，息谷帛量度之耗。二汉制五铢钱，通易不滞。太始中，河西荒废，遂不用钱，裂匹以为段数。缣布既坏，市易又难，徒坏女工，不任衣用，弊之甚也！今中州虽乱，此方安全，宜复五铢，以济通变之会。"轨纳之，立制准布用钱。钱遂大行，人赖其利。
《南史》曰：宋文袁皇后家本贫薄，后每就上求钱帛以赡之。上性俭，所得不过钱三五万、帛三五十匹。后潘淑妃有宠，爱倾后宫，咸言所求无不得。后闻之，未知信否，乃因藩求三十万钱与家，以观上意，宿昔便得。因此恚恨成疾，不复见上。
《宋书》曰：刘秀之为南秦州刺史，加都督。汉饥馑，秀之躬自俭约。先是，汉川悉以绢为货，秀之限令用钱，百姓利之。
又曰：始兴王濬，尝送钱三万饷袁淑。一宿复遣追取，谓为使人谬误，欲以戏淑。淑与濬书曰："闻之前志，七年之中，一与一夺，义士犹或非之；况密迩旬次，何其裒益之亟也？窃恐二三诸侯，何以观之？"
又曰：废帝即位，铸二铢钱，形式转细。官钱每出，人间即摸效之，而大小厚薄皆不及也，无郭，不磨铸，如今之剪凿者，谓之耒子钱。景和元年，沈庆之启通私铸钱一千。钱长不盈三寸，大小称此，谓之鹅眼钱；劣于此者，谓之綎环钱。贯之以缕，入水不沉，随手破碎，市井不复料。数十万钱盈一掬，斗米一万，商货不行。明帝初，惟禁鹅眼、綎环，其馀皆通用。
又曰：张融解褐为新安王子鸾行参军。王母殷淑仪薨后，四月八日建斋并醮佛。僚佐衬者多至一万，少者不减五千。融独注衬百钱，帝不悦，曰："融贫，当序以佳禄。"出为封溪令。
又曰：郭世通尝与人共于山阴市货物，误得一千钱，当时不觉，分背方悟，追还本主。本主惊叹，以半直与之，世通委之而去。
又曰：蔡廓罢豫章郡还，起二宅，先成东宅，以与兄轨之。廓亡后，轨之罢长沙郡还，送钱五十万以裨宅直。廓子兴宗年十一，白母曰："一家由来丰俭必共，今日宅直不宜受也！"母悦而从焉。轨之深有愧色，谓其子谈曰："我年六十，行事不及十岁小儿。"
又曰：刘凝之隐居荆州。年饥，衡阳王义季虑凝之馁毙，饷钱十万。凝之大喜，将钱至市门，观有饥色者，悉分与之，俄顷而尽。
又曰：山阴人孔祐至行通神，隐于四明山。尝见山谷中有数百斛钱，视之如瓦石不异。
又曰：戴法兴，父硕子。法兴二兄延寿、延兴并修立。延寿善书，延兴好学。山阴有陈戴者，家富，有钱三千万。乡人或云："戴硕子三儿，敌陈戴三千万钱。"
《齐书》曰：曹武为右卫将军，晚节在雍州，致见钱七千万，皆厚轮大郭。
又曰：丘冠先使于蠕蠕，执节不拜，为所杀。武帝以冠先不辱命，赐其子雄钱一万、布三十匹。雄不受。
又曰：范述曾任永嘉太守，励志清白，不受馈遗。明帝下诏褒美，征为游击将军。郡故旧送钱二十馀万，一无所受。
又曰：赵僧岩栖迟山谷，常以一壶自随。一旦，谓弟子曰："吾今夕当死，壶中大钱一千，以通九泉之路；蜡烛一梃，以照七尺之尸。"至夜而亡。
《梁书》曰：顾协为舍人，常有门生始来事协，知其廉洁，不敢浩，止送钱二千。轩发怒，杖二十。因此事者绝于馈遗。
又曰：庾丹父景休，位御史中丞。丹少有才俊，与伏挺、何子明俱为周舍所狎。初，景休罢巴东郡，颇有资产，丹负钱数百万，责者填门。景休怒，不为之偿。既而朝贤之丹，不之景休。景休悦，乃悉为还之。
《梁书》曰：宋季雅罢南康郡，市宅，居吕僧珍宅侧。僧珍问宅价，曰："千一百万。"怪其贵，季雅曰："一百万买宅，千万买邻。"及僧珍生子，季雅往贺，署函曰："钱一千"。阍人少之，不为通，强之乃进。僧珍疑其故亲，自发，乃金钱。
又曰：江禄为武宁郡，颇有资产，积钱于壁，壁为之倒，迮铜物皆鸣。人戏之曰："所谓铜山西倾，洛锺东应者也。"
又曰：何远为武昌太守。武昌俗皆汲江水。盛夏，远患水温，每以钱买人井寒水。不受钱者，则摙水还之。其他事率多如此。
《南史》曰：萧惠明子聄素，梁天监中位丹阳尹丞。初拜日，武帝赐钱八万，聄素一朝散之亲友。
又曰：谢譓为东阳内史，及还，五官送钱一万，止留一百，答书曰："数多留少，更以为愧。"
又曰：梁谢举兄子侨素贵。尝一朝无食，其子启欲以班史质钱，答曰："宁饿死，岂可以此充食乎！"
