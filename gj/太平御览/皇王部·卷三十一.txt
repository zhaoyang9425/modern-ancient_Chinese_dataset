○隋高祖文皇帝
《隋书》曰：高祖文帝，姓杨氏，讳坚，弘农郡华阴人也。汉太尉震八代孙铉，仕燕为北平太守。铉生元寿，后魏代为武川镇司马，子孙因家焉。元寿生太原太守惠瑕，惠瑕生平原太守烈，烈生宁远将军祯，祯生忠，忠即皇考也。皇考从周太祖起义关西，赐姓普六茹氏，位至柱国、大司空、隋国公。薨，赠太保，谥曰桓。皇妣吕氏，以大统七年六月癸丑夜，生高祖于冯翊般若寺，紫气充庭。有尼来自河东，谓皇妣曰："此儿所从来甚异，不可于俗间处之。"尼将高祖舍于别馆，躬自抚养。皇妣尝抱高祖，忽见头上角出，遍体鳞起。皇妣大骇，坠高祖于地。尼自外入见曰："已惊我儿，致令晚得天下。"为人龙颜，额有五柱入顶，目光外射，有文在手曰："王"。长上短下，深沉严重。初入太学，虽至亲昵，不敢狎也。年十四，京兆尹薛喜辟为功曹。十五，以太祖勋授散骑常侍、车骑大将军、仪同三司，封成纪县公。武帝即位，迁左小宫伯。出为隋州刺史，进位大将军。后征还，遇皇妣寝疾三年，昼夜不离左右，世称纯孝。宇文护执政，尤忌高祖，屡将害焉，大将军侯伏侯寿等匡护得免。其后袭爵隋国公。武帝娉高祖长女为皇太子妃，益加礼重。齐王宪言于帝曰："普六茹坚相貌非常，臣每见之，不觉自失。恐非人下，请早除之。"帝曰："此止可为将耳。"内史王轨骤言于帝曰："皇太子非社稷主，普六茹坚貌有反相。"帝不悦，曰："必天命有在，将若之何？"高祖甚惧，深自晦匿。建德中，率水军三万，破齐师于河桥。明年，从帝平齐，进位柱国。与宇文宪破齐任城王高湝于冀州，除定州总管。宣帝即位，以后又征拜上柱国、大司马。大象初，迁太仆丞、右司武，俄转大府丞，帝每巡幸，恒委以居守。大象二年五月，以高祖为扬州总管，将发，暴有足疾，不果行。乙未，宣帝崩。时静帝幼冲，未能亲理政事。内史大夫郑译、御正大夫刘昉以高祖皇后之父，众望所归，遂矫诏引高祖入总朝政，都督内外诸军事。周氏诸王在藩者，高祖恐其生变，称赵王招将嫁女于突厥为词以征之。丁未，发丧。庚戌，周帝拜高祖假黄钺，左丞相，百官总己而听焉。十二月甲子，周帝诏以郢州之汉东二十郡为隋国，剑履上殿，入朝不趋，赞拜不名，备九锡之礼。加玺绂远游冠，相国印，绿𫄫绶，位在诸王上。隋国置丞相已下一依旧式，高祖再让不许。于是建台置官。大定元年二月丙辰，诏王冕十有二旒，建天子旌旗，出警入跸，乘金根车，驾六马，备五时副车，置旄头云罕，乐舞八佾，设钟虡宫悬。王妃为王后，长子为太子。前后三让，乃受。俄而周帝以众望有归，乃下诏遣大宗伯、大将军、金城公赵煚奉皇帝玺绂，百官劝进。高祖乃受焉。
开皇元年二月甲子，上自相府常服入宫。备礼即皇帝位于临光殿。设坛于南郊，遣使柴燔告天。是日大赦，改年为开皇。六月癸未，诏以初受天命，赤雀降祥，五德相生，赤为火色。其郊及社庙，依服冕之仪，而朝会之服、旗帜、牺牲，各令尚赤。戎服以黄。秋七月乙卯，上始服黄，百僚毕贺。二年六月丙申，诏曰："龙首山川原秀丽，卉物滋阜，卜食相土，宜建都邑，定鼎之基永固，无穷之业所在。公私府宅，规模远近，营构资费，随事条奏。"仍诏左仆射高颎、将作大匠刘龙、钜鹿郡公贺娄子干、太府少卿高龙乂等创造新都。三年春正月庚子，将入新都，大赦天下。六年二月丁亥，发丁男十一万修筑长城，三旬而罢。七年春正月癸巳，有事于太庙。乙未，制诸州岁贡三人。丁巳，祀朝日于东郊。己巳，陈遣兼散骑常侍王亨、兼通直散骑常侍王昚来聘。壬申，车驾幸醴泉宫。是月，发丁男十万余修筑长城，二旬而罢。夏四月己酉，幸晋王第。庚戌，于扬州开山阳渎，以通运漕。八年冬十月甲子，将伐陈，有事于太庙。命晋王广、秦王俊、清河公杨素并为行军元帅，以伐陈。九年春正月己巳，白虹夹日。辛未，贺若弼拔陈京口，韩擒虎拔陈南豫州。癸酉，以尚书右仆射虞庆则为右卫大将军。景子，贺若弼败陈师于蒋山，获其将萧摩诃。韩擒虎进师于建业，获其将任蛮奴，获陈主叔宝。陈国平，得州三十，郡一百，县四百。癸巳，遣使持节巡抚之。夏四月己亥，幸骊山，亲劳旋师。乙巳，三军凯入，献俘于太庙，拜晋王广为太尉。五月己卯，以吏部尚书苏威为尚书右仆射。六月乙丑，以荆州总管杨素为纳言。丁丑，以吏部侍郎卢恺为礼部尚书。时朝野物议，咸愿登封。秋七月景午。诏曰："岂可命一将军，除一小国，遐迩注意，便谓太平。予以薄德而封名山，用虚言而干上帝，非朕攸闻。而今以后，言及封禅，宜即禁绝。"二十年冬十月乙丑，皇太子勇及诸子并废为庶人。杀柱国、太平县公史万岁。己巳，杀左卫大将军、五原郡公元旻。十一月戊子，天下地震，京师大风雪。以晋王广为皇太子。十二月戊午、诏东宫官属不得称臣于皇太子。仁寿元年春正月乙酉朔，大赦，改元。以尚书右仆射杨素为尚书左仆射，纳言苏威为尚书右仆射。丁酉，徙河南王昭为晋王。三年七月，诏令州县搜扬贤哲，皆取明知今古，通识治乱，究政教之本，达礼乐之源。不限多少，不得不举。以三旬，咸令进路。征召将送，必须以礼。四年春正月景辰，大赦。甲子，幸于仁寿宫。乙丑，诏赏罚支度，事无巨细，并付皇太子。夏四月乙卯，上不豫。六月庚申，大赦天下。八月甲辰，上疾甚，卧于仁寿宫，与百僚辞诀，并握手歔欷。是时，惟太子及陈宣华夫人侍疾，太子无礼，宣华诉之。帝怒曰："死狗，那堪付后事？"遽令召勇。杨素秘不宣，乃屏左右，令张衡入，拉帝血溅屏风，冤痛之声闻于外。年六十四，在位二十四年。
史臣曰："高祖龙德在田，奇表见异，晦明藏用，故知我者稀。始以外戚之尊，受托孤之任，与能之议，未为当时所许，是以周室旧臣，或怀愤惋。既而王谦固三蜀之阻，不逾期月，尉迟迥举全齐之众，一战而亡，斯乃非止人谋，抑亦天之所赞也。乘兹机运，遂迁周鼎。于时蛮夷、猾夏，荆、扬未一，劬劳日昃，经营四方。楼船南迈则金陵失险，骠骑北指则单于款塞，《职方》所载，并入疆理，《禹贡》所图，咸受正朔。虽晋武之克平吴、会，汉宣之推亡固存，比义论功，不能尚也。七德既敷，九歌已洽，要荒咸暨，尉侯无警。于是躬节俭，平徭赋，仓廪实，法令行，君子咸乐其生，小人各安其业，强无凌弱，众不暴寡，人物殷阜，朝野欢娱。二十年，天下无事，区宇之内晏如也。考之前王，足以参纵盛烈。但素无学术，不能任下，无宽仁之度，有刻薄之资，暨乎暮年，此风愈扇。又雅好符瑞，暗于大道，建彼维城，权侔宗室，人皆同帝制，靡所适从，听哲妇之言，惑邪臣之说，溺宠废嫡，托付失人，灭父子之道，开昆弟之隙，纵其寻斧，剪伐本枝。坟土未干，子孙继踵屠戮，松槚才列，天下皆非隋有。惜哉！迹其衰怠之源，稽其乱亡之兆，起自高祖，成于炀帝，所由来远矣，非一朝一夕。其不祀忽诸，未为不幸也。
○炀皇帝
《隋书》曰：炀皇帝，讳广，一名英，小字阿{麻女}，高祖第二子也。母曰文献独孤皇后。上美姿仪，少敏慧，高祖及后于诸子中特所锺爱。在周，以高祖勋封雁门郡公。开皇元年，立为晋王，拜柱国、并州总管，时年十三。寻授武卫大将军，进位上柱国、河北道行台尚书令，大将军如故。高祖令项城公韶、安道公李彻辅导之。上好学，善属文，沉深严重，朝野属望。高祖密令善相者来和遍视诸子，和曰："晋王眉上双骨隆起，贵不可言。"既而高祖幸上居第，见乐器弦多断绝，又有尘埃，若不用者，以为不好声妓，善之。上尤自矫饰，当时称为仁孝。尝观猎遇雨，左右进油衣，上曰："士卒皆沾湿，我独衣此乎！"乃令持去。六年，转淮南道行台尚书令。其年，征拜雍州牧、内史令。八年冬，大举伐陈，以上为行军元帅。及陈平，进位太尉，赐辂车、乘马、衮冕之服，玄珪、白璧各一，复拜并州总管。高祖之祠太山，领武侯大将军。明年，归藩。后数载，突厥寇边，复为行军元帅，出灵武，无虏而还。及太子勇废，立上为皇太子。是月，当受册。高祖曰："吾以大兴公成帝业。"令上出舍大兴县。其夜，烈风大雪，地震山崩，民舍多坏，压死者百馀口。仁寿初，奉诏巡抚东南。是后，高祖每避暑仁寿宫，恒令上监国。四年七月，高祖崩，上即皇帝位于仁寿宫。八月，奉梓宫还京师。并州总管汉王谅举兵反，诏尚书左仆射杨素讨平之。十一月癸丑，诏可于伊雒营建东京，即设官分职以为民极也。
大业元年正月壬辰朔，大赦，改元。立妃萧氏为皇后。改豫州为秦州，洛州为豫州。废诸州总管府。景申，立晋王昭为皇太子。三月丁未，诏尚书令杨素、纳言杨达、将作大匠宇文恺建东京，徙豫州郭下居民以实之。辛亥，发河南诸郡男女万馀，开通济渠，自西苑引谷、洛水达于河，自板渚引河通于淮。庚申，遣黄门侍郎王弘、上仪同于士澄往江南采木，造龙舟、凤舸，黄龙、赤舰、楼舡等数万艘。七月景子，诏曰："今宇宙平一，文轨攸同，十步之内，必有芳草，四海之中，岂无奇秀！诸在家及见入学者，若有笃志好古，耽悦典坟，学行优敏，堪膺时务，所在采访，具以名闻，即当随其器能，擢以不次。"八月壬寅，上御龙舟，幸江都。以左武卫大将军郭衍为前军，李景为后军，文武官五品以上给楼船，九品以上给黄筏。舳舻相接，二百馀里。冬十月己丑，赦江淮以南。阳州给复五年，旧总管内给复三年。
二年春正月辛酉，东京成，赐监督者各有差。三月庚午，车驾发江都。夏四月，庚戌，上自伊阙，陈法驾，备千乘万骑，入于东京。辛亥，上御端门，大赦，免天下今年租赋。三年四月甲午，诏曰："夫孝悌有闻，人伦之本；德行敦厚，立身之基。或节义可称，或操履清洁，所以激贪厉俗，有益风化。强毅正直，执宪不挠，学业优敏，文才秀美，并为廊庙之用，实乃瑚琏之资。才堪将略，则拔之以御侮，膂力骁壮，则任之爪牙。爰及一艺可取，亦宜采录，众善毕举，与时无弃。以此求治，庶几非远。文武有职事者，五品已上，宜依今上十科举人。有一于此，不必求备。朕当待以不次，随才升擢。"景申，车驾北巡狩。六月戊子，次榆林郡。丁酉，启民可汗来朝。己亥，吐谷浑、高昌并遣使贡方物。甲辰，上御北楼，观渔于河北宴百僚。秋七月辛亥，启民可汗上表请变服，袭冠带。诏启民赞拜不名，位在诸侯王上。甲寅，上于郡城东御大帐，其下备仪卫，建旌旗，宴启民及其部落三千五百人，奏百戏之乐。赐启民及其部落各有差。八月壬午，车驾发榆林。乙酉，启民饰庐清道，以候乘舆。帝幸其帐，启民奉觞上寿，宴赐极厚。上谓高丽使者曰："归语尔王，当早来朝见。不然吾，吾与启民巡彼土矣。"皇后亦幸义城公主帐。己丑，启民可汗归藩。癸巳，入楼烦关。壬寅，次太原，诏营晋阳宫。九月己未，次济源。幸御史大夫张衡宅，宴享极欢。己巳，至东都。
五年三月，己巳，车驾幸西巡河右。己亥，幸扶风旧宅。夏四月己亥，大猎于陇西。壬寅，高昌、吐谷浑、伊吾并遣使来朝。乙巳，狄道、党项羌来贡方物。癸亥，出临津关，渡黄河，至西平，陈兵讲武。五月乙亥，上猎于拔延山，长围周亘二十里。庚辰，入长宁谷，度星岭。甲申，宴群臣于金山之上。六月，景午，次张掖。辛亥，诏诸郡学业该通、才艺优敏，膂力骁壮、超绝等伦，在官勤奋、堪理政事，立性正直、不避强御，四科举人。壬子，高昌王麹伯雅来朝，伊吾吐屯设等献西域数千里之地。上大悦。景辰，上御观风行殿，盛陈文物，奏九部乐，设鱼龙幔延，宴高昌王、吐屯设于殿上，以宠异之。其蛮夷陪列者三十馀国。戊午，大赦天下。开皇已来，流配悉放还乡，晋阳逆党，不在此例。陇右诸郡，给复一年；行经之所，给复二年。秋七月丁卯，置马牧于青海渚中，以求龙种，无效而止。九月癸未，车驾入长安。六年二月庚申，征魏、齐、周、陈乐人，悉配太常。三月癸亥，幸江都宫。甲子，以鸿胪卿史祥为左骁卫大将军。夏四月丁未，宴江淮以南父老，颁赐各有差。
七年二月己未，上升钓台，临扬子津，大宴百寮，颁赐各有差。庚申，百济遣使朝贡。乙亥，上自江都御龙舟入通济渠，遂幸于涿郡。八年春正月辛巳，大军集于涿郡。壬午，下诏曰："高丽小丑，昏迷不恭，崇聚勃、碣之间，荐食辽、秽之境。亲总六师，用伸九伐，拯厥阽危，协从天意。若高丽泥首辕门，自归司寇，即宜解缚焚榇，弘之以恩。其馀臣人归朝奉顺，咸加抚慰，各安生业，随才任用，无隔夷夏。营垒所次，务在整肃，刍荛有禁，秋毫无犯。布以恩宥，谕以祸福。若其同恶相济，抗拒官军，国有常刑，俾无遗类。明加晓示，称朕意焉。"总一百一十三万三千八百，号二百万，其输运者倍之。癸未，第一军发，终四十日，引师乃尽。旌旗亘千里，近古出师之盛，未有之也。三月癸巳，上御师。甲子，临戎于辽水桥。戊戌，大军为贼所拒，不果济。右屯卫大将军、左光禄大夫麦铁杖，武贲郎将钱士雄、孟金乂等，皆死之。甲午，车驾度辽。大战于东岸，击贼破之，进围辽东。时诸将各奉旨，不敢赴机。既而高丽各城守，攻之不下。六月己未，幸辽东，责怒诸将。止城西数里，御六合城。七月壬寅，宇文述等败绩于萨水，右屯卫将军辛士雄死之。九军并陷，将帅奔还亡者二千馀骑。癸卯，班师。九月庚寅，上至东都。
九年春正月丁丑，征天下兵，募民为骁果，集于涿郡。三月戊寅，幸辽东，以越王侗、民部尚书樊子盖留守东都。庚子，北海人郭方预聚徒为盗，自号卢公，众至三万，攻陷郡城，大掠而去。夏四月庚午，车驾渡辽。壬申，遣宇文述、杨义臣趣平壤。五月丁丑，荧惑入南斗。己卯，济北人甄宝车聚众万馀，寇掠城邑。六月乙巳，礼部尚书杨玄感反于黎阳。丙辰，玄感逼东都。河南赞治裴弘策拒之，反为贼所败。戊辰，兵部侍郎斛斯政奔于高丽。庚午，上班师，高丽犯后军。八月壬寅，左翊卫大将军宇文述等破杨玄感于阌乡，斩之。馀党悉平。十年二月辛卯，诏曰："蕞尔高丽，僻居荒表，鸱张狼噬，侮慢不恭，抄窃我边陲，侵轶我城镇。是以去岁出军，问罪辽、碣，殪长蛇于玄菟，戮封豕于襄平。扶余众军，风驰电逝，追奔逐北，径逾沮水，沧海舟楫，冲贼腹心，焚其城郭，污其宫室。高元伏锧泥首，送款军门，寻请入朝，归罪司寇。朕以许其改过，乃诏班师。而长恶靡悛，宴安鸩毒，此而可忍，孰不可容！便可分命六师，百道俱进。朕当亲执武节，临御诸军，秣马九都，观兵辽水，顺天诛于海外，救穷民于倒悬。征伐以正之，明德以诛之，止除元恶，馀无所问。"三月壬子，行幸涿郡。癸亥，至临渝宫，亲御戎服，祃祭黄帝，斩叛军者以衅鼓。秋七月甲子，高丽遣使请降，囚送斛斯政。上大悦。八月己巳，班师。十二月壬申，上如东都。其日，大赦天下。戊子，入东都。
十二年七月甲子，幸江都宫，以越王侗、光禄大夫段达、大府卿元文都、检校民部尚书韦津、右武卫将军皇甫无逸、右司郎卢楚等总留后事。十三年二月己丑，马邑校尉刘武周杀太守王仁恭，举兵作乱，北连突厥，自称定杨可汗。庚寅，贼帅李密、翟让等陷兴洛仓。越王侗遣虎贲郎将刘长恭、光禄少卿房崱击之，反为所败，死者十五六。庚子，李密自号魏公，称元年，开仓以赈群盗，众至数十万，河南诸郡相继皆陷焉。五月甲子，唐公起义师于太原。丙寅，突厥数千寇太原，唐公击破之。秋七月壬子，荧惑守积尸。丙辰，武威人李轨等举兵反，攻陷河西诸郡，自称凉王，建元安东。八月辛巳，唐公破武牙郎将宋老生于霍邑，斩之。十一月景辰，唐公入京师。辛酉，遥尊帝为太上皇，立代王侑为帝，改年义宁。帝在江都闻唐公举兵，动容者久之。以手琢案曰："渠有奇相，渠得之矣。"如此者再三，遂欲渡江幸丹阳。时宿卫诸将皆是秦人，各有怀土之志。宇文化及因人之心与裴虔通作乱，入犯宫闱。宿卫皆走，遂执帝，将出示众，数以十罪。复引帝入，求鸩不得。令狐行达牵帝使坐，以练布缢之。时年五十。萧后令宫人撤床箦为棺以埋之。化及发后，右御卫将军陈棱奉梓宫于成象殿，葬吴公台下。发敛之始，容貌若生，众咸异之。唐平江南之后，改葬雷塘。初，上自以藩王，次不当立，每矫情饰行，以钓虚名，阴有夺宗之计。时高祖雅信文献皇后，而性忌媵妾，皇太子勇内多嬖幸，以此失爱。帝后庭有子，皆不育之，示无私宠，取媚于后。大臣用事者，倾心与交。中使至第，无贵贱，皆曲承颜色，伸以厚礼。婢仆往来者，无不称其仁孝。又常私入宫掖，蜜谋于献后，杨素等因极构扇，遂成废立。
