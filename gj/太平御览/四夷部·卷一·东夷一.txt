○叙东夷
《尚书·尧典》曰：分命羲仲，宅嵎夷，曰旸谷。(东表之地称嵎夷。旸，明也。日出于谷而天下明。)
又《大诰》曰：武王崩，三监及淮夷叛。(三监，管、祭、商。淮夷，徐奄之属。皆叛周。)周公相成王，将黜殷命，作《大诰》。
又《蔡仲之命》曰：成王东伐淮夷，遂践奄，(成王即政，淮夷奄国又叛。王亲征之，遂灭奄而徙之。)作《成王政》。(为平淮夷徒奄之政令。)
又《费誓》曰：鲁侯命伯禽宅曲阜，徐、夷并兴，东郊不开。(徐戎淮夷并起，为寇于鲁，故东郊不开。)徂兹淮夷、徐戎并兴。(令往征此淮浦之夷、徐州之戎，并起为寇。此夷戎，帝王所羁縻统叙，故错居九州之内，秦始皇遂出之。)善〈米支〉乃甲胄，敿乃干，无敢不吊！备乃弓矢，锻乃戈矛，砺乃锋刃，无敢不善！
《左传·僖下》曰：杞桓公来朝，用夷礼，故曰子。(杞，先代之后，而迫于东夷，风俗杂坏，言语衣服有时而夷，故言其夷也。)
又《成公上》曰：莒子曰："莒辟陋在夷，其孰以我为虞？"
又《襄公六》曰：杞，夏馀也，而即东夷。(行夷礼。)
又《定公下》曰：以公会齐侯于祝其，实夹谷，孔丘相。犁弥言于齐侯曰："孔丘知礼而无勇，若使莱人以兵劫鲁侯，必得志焉。"(菜人，齐所灭。菜，夷也。)齐侯从之。孔丘以公退，曰："士兵之！(以兵击菜人。)两君合好，而裔夷之俘以兵乱之，(裔，远也。)非齐君所以命诸侯也！裔不谋夏，夷不乱华。"齐侯闻之，遽辟之。(辟兵，菜兵也。)
《毛诗》云：《苕之华》，大夫闵时也。幽王之时，西戎、东夷交侵中国，师旅并起，因之以饥馑。君子闵周室之将亡，伤已逢之，故作是诗也。
又曰：《江汉》，尹吉甫美宣王也。能兴衰拨乱，命召公平淮夷。江汉浮浮，武夫滔滔。匪安匪游，淮夷来求。
《论语·子罕》曰：子欲居九夷，(马曰：九夷，东方之夷，有九种。)或曰："陋，如之何？"子曰："君子居之，何陋之有？"(马曰：君子所居则化。)
《后汉书》曰：《王制》云："东方曰夷。"夷者，抵也。言仁而好生万物，抵地而出，故天性柔顺，易以道御，至有君子不死之国焉。
又曰：会稽海外有东鳀人，(鳀，达奚切。)分为二十馀国。又有夷洲，及澶州。传言秦始皇遣方士徐福，将童男童女数千人，入海求蓬莱神仙不得，徐福畏诛，不敢还，遂止此洲。代代相承，有数万家人。岁时，至会稽市。会稽东冶县人有入海，行遭风流移至澶洲者。所在绝远，不可来往。
《竹书纪年》曰：后方即位三年，九夷来御，曰畎夷、干夷、方夷、黄夷、白夷、赤夷、玄夷、风夷、阳夷。
又曰：后发即位元年，诸夷宾于王门。诸夷入舞。
又曰：仲丁即位于蓝夷。
《白虎通》曰：夷者，蹲也，言无礼仪。
《史系》曰：天监五年，丹阳南山得瓦物，高五尺，围四尺，上锐下平，盖如合焉。中得剑一、瓷具十数，时人莫识。沈约云："此东夷罨盂也，葬则用之代棺。此制度卑小，则随当时矣。东夷死，则坐葬之。"武帝服其博识。
《临海水土志》曰：夷州在临海东南，去郡二千里。土地无雪霜，草木不死。四面是山，众山夷所居。山顶有越王射的，正白，乃是石也。此夷各号为王，分画土地，人民各自别异。人皆髡头穿耳，女人不穿耳。作室居，种荆为蕃鄣。土地饶沃，既生五谷，又多鱼肉。舅姑子归男女，卧息共一大床。交会之时，各不相避。能作细布，亦作班文布，刻画其内，有文章，以为饰好也。其地亦出铜、铁，惟用鹿矛以战斗耳。磨砺青石，以作矢镞、刃斧，环贯珠珰。饮食不洁。取生鱼肉，杂贮大器中，以卤之，历日月乃啖食之，以为上肴。呼民人为"弥麟"，如有所召，取大空材，材十馀丈，以着中庭。又以大杵，旁舂之，闻四五里，如鼓，民人闻之，皆往驰赴会。饮食皆踞相对。凿木作器，如犭希槽状，以鱼肉腥臊安中，十十五五共食之。以粟为酒，木槽贮之，用大竹筒长七寸许饮之。歌似犬嗥，以相娱乐。得人头，斫去脑，驳其面肉，留置骨，取大毛染之，以作鬓眉发编，具齿以作口，自临战斗时用之，如假面状。此是夷王所服。战得头，着首。还，于中庭建一大材，高十馀丈，以所得头差次挂之。历年不下，彰示其功。又甲家有女，乙家有男，仍委父母往就之居，与作夫妻，同牢而食。女以嫁，皆缺去前上一齿。
又曰：安家之民，悉依深山，架立屋舍于栈格上，似楼状。居处饮食，衣服被饰，与夷州民相似。父母死亡，杀犬祭之，作四方丞以盛尸。饮酒歌舞毕，仍悬着高山岩石之间，不埋土中作冢椁也。男女悉无履。今安阳罗江县民，是其子孙也。皆好猴头羹，以菜和中，以醒酒；杂五肉，臛不及之。其俗言："宁自负人千石之粟，不愿负人猴头羹臛"。
○朝鲜
《尚书大传》曰：武王胜殷，继公子禄父，(禄父，纣之子也。)释箕子之囚。箕子不忍商之亡，走之朝鲜。(朝鲜，今乐浪郡。)武王闻之，因以朝鲜封之。箕子既受周之封，不得无臣礼，故于十二祀来朝。
《史记》曰：朝鲜。张晏注曰：朝鲜有湿水、洌水、汕水，合为洌水。疑乐浪、朝鲜，取名于此。
又曰：朝鲜王满，燕人也。自始燕时，尝略属真番、朝鲜，为置吏，筑鄣塞。秦灭燕，属辽东外徼。汉兴，为远难守，复修辽东故塞，至浿水为界，属燕。燕王卢绾反，入匈奴。满亡命，聚党千馀人，魋结蛮夷服而东走出塞，渡浿水，居秦故空地上下鄣。稍役属真番、朝鲜蛮夷，及故燕、齐亡命者王之，都王险。(王险，地名。)会孝惠、高后时，天下初定，辽东太守即约满为外臣，保塞外蛮夷，毋使侵盗边。以闻，上许之，以故满得以兵威财物侵降其旁小邑，真番、临屯皆来服属，方数千里。传子至孙右渠，所诱汉亡人滋多。又未尝入见。真番旁众国欲上书见天子，又雍阏弗通。元封二年，汉使涉河谯谕右渠，终不肯奉诏。(师古曰：谯，夷让也，才笑切。)何去至界，临浿水，使驭刺杀送何者朝鲜裨王长。(长，裨王名也。)即渡水，驰入塞，遂归报天子曰："杀朝鲜将。"上为其名美，即不诘，拜何为辽东东部都尉。朝鲜怨何，发兵，袭攻杀何。天子募罪人击朝鲜。其秋，遣楼船将军杨仆自齐浮渤海，兵五万人，左将军荀彘出辽东，讨右渠。右渠发兵距险。天子为两将军未有利，乃使卫山因兵威往谕右渠。右渠见使者，顿首谢："欲降，恐两将诈杀臣；今见信节，请服。"遣太子入谢，献马五千匹，及馈军粮。人众万馀，持兵渡浿水。使者及左将军疑其为变，谓太子："已服降，宜令人毋持兵。"太子亦疑使者左将军诈杀之，遂不渡浿水，复引归。左将军破浿水上军，乃前，至城下，围其西北。楼船亦往会，居城南。右渠遂坚城守，数月未能下。左将军急击之，朝鲜大臣乃阴间使人约降楼船，往来言，尚未肯决。天子使济南太守公孙遂往征之，有便宜得以从事。遂至，以节召楼船将军，入左将军营计事，即命左将军戏下执缚楼船将军，并其军，以报天子。天子诛遂。左将军已并两军，即急击朝鲜。朝鲜相路人、韩陶、尼谿相参、将军王唊，(师古曰：相路，一人也。韩陶，二人也。尼谿相参，三也。将军王唊，四也，唊，音颊。)相与谋，使人杀朝鲜王右渠，来降。王险城未下，故右渠之大臣成已又反，复攻吏。左将军使右渠子长降、相路人子最告谕其民，诛成已。遂定朝鲜，为真番、临屯、乐浪、玄菟四郡。
《汉书·地理志》曰：玄菟、乐浪，武帝时初置，皆朝鲜、𤞃犭百、勾骊蛮夷。殷道衰，箕子去之朝鲜，教其民以礼义、田蚕、织作。乐浪、朝鲜，民犯禁八条：(如淳曰：有其四，其四不见。)相杀以当时偿杀；相伤者以谷偿；相盗者，男没入为其家奴，女子为婢；欲自赎者，人五十万。虽免为民，俗犹羞之，嫁娶无所仇。是以其民终不相盗，无门户之闭。妇人贞信，不淫辟。其田民饮食以边豆，都邑颇放效，吏及内郡贾人往往以杯器食。郡初取吏于辽东，吏见民无闭藏，及贾人往者，夜则为盗，俗稍益薄。今相犯禁浸多，致六十馀条。可贵哉，仁贤之化也！然东夷天性柔顺，异于三方之外，故孔子悼道之不行，乘桴浮于海，欲居九夷，有以也。
𤞃犭百
《魏志》曰：𤞃犭百国，南与辰韩、北与高勾丽、沃沮接，东穷大海。今朝鲜之东，皆其地也。户二万馀。昔箕子既适朝鲜，作八条之教，无门户之闭，而民不为盗。其后四十馀世，朝鲜侯准僣号称王，陈胜等起，略叛秦。燕、齐、赵民避地东入朝鲜数万口，燕人卫满魋结夷服，复来王之。汉武帝伐灭朝鲜，分其地为四郡。自是之后，胡汉稍别。无大君长，自汉已来，其官有侯、邑君、三老，统主下户。其耆旧自谓与勾丽同种。其人性悫愿，少嗜欲，有廉耻，不请匄。言语法俗，大抵与勾丽同，衣服异。男女衣，皆着曲领。男子系银花，广数寸，以为饰。自单单大岭以西属乐浪，以东七县，都尉主之，皆以𤞃为名。后省都尉，封其渠帅为侯。今不耐𤞃，皆其种也。其俗，同姓不婚，多忌讳。每疾病死亡，辄捐弃旧宅，更作新居。布麻蚕绵，饮食亦有俎豆。晓侯星宿，豫知年岁丰约。嫁娶丧葬之法，有似勾丽。不以珠玉为宝。常用十月节祭天，昼夜饮酒歌舞，名为"舞天"。又祭虎，以为神。其邑落相侵犯，辄相罚，责生口牛马，名之曰："责祸"。杀人者偿死。少寇盗。能步斗，作矛长三丈，至战时，数人共持之。乐浪檀弓，出其地。其海出班鱼皮、土饶文豹。又出菓下马，汉桓时献之。正始六年，乐浪太守邓茂、带方太守弓遵，以岭东𤞃属高丽，兴师伐之，不耐侯等举邑降。八年，诣阙朝贡，诏："更拜不耐𤞃王，居处杂在人间，四时诣郡朝谒，二郡；有军征赋调供给役使，遇之如民。"
《风俗通》曰：犭百者，谨案，《春秋传》：大犭百、小犭百。犭百者，路也，薄也。不知送往劳来，无宗庙粢盛，赋殿轻薄也。
○三韩
《后汉书》曰：韩有三种，一曰马韩，二曰辰韩，三曰弁韩。马韩在西，有五十四国，其北与乐浪、南与倭接。辰韩在东，十有二国，其地与𤞃犭百接。弁韩在辰韩之南，亦有十二国，其南亦与倭接。凡七十八国，大者万馀户，小者数千家，各在山海间，地合方四千馀里，东西以海为限，皆古之辰国也。马韩最大，共立其种为辰王，都目支国，尽王三韩之地。其诸国王先皆是马韩种人焉。马韩人知田蚕作绵布，出大栗如梨。有长尾鸡，尾长五尺。邑落杂居，亦无城郭。作土室，形如冢，开户在上。不知跪拜，无长幼男女之别。少纲纪，国邑虽有主师，不能相制御。其葬有棺无椁。不知骑乘牛马，不贵金宝锦罽。惟重缨珠，以缀衣为饰，及悬颈垂耳。大率皆魁头露紒，(魁头，犹科头也，谓以发{紥糸}绩成科结也。紒，音计。)布袍草履。其人壮勇，少年有筑室作力者，辄以绳贯脊皮，缒以大木，欢呼为健。善用弓盾矛橹。虽有斗争攻战，而贵相屈服。俗信鬼神，常以五月竟祭鬼神，昼夜酒食，群聚歌舞，辄数十人相随踏地为节。十月农功毕，亦如之。诸国邑各以一人主祭天神，号为"天君"。又立苏涂，建大木以悬铃鼓，事鬼神。其南界近倭，亦有文身者。
《魏志》曰：马韩。汉桓、灵之末，韩、𤞃强盛，郡县不能制，民多流入韩国。建安中，公孙康分屯右县南荒地为带方郡，遣公孙模、张敞等收集遗人，兴兵伐韩、𤞃，旧人稍出。是后倭、韩遂属带方。魏景初中，明帝遣带方太守刘昕、乐浪太守鲜于嗣，越海定二郡。诸韩国臣智加赐邑君印绶，其次与邑长。其俗好衣帻。下户诣郡朝谒，皆假衣帻，自服印绶，部从事。吴林以乐浪本统韩国，分割辰韩八国与乐浪。
又曰：有州胡，在马韩之西，海中大岛上。其人差短小，言语不与韩同。皆髡头，如鲜卑。但衣韦衣，有上无下。好养牛豕，乘船往来，市货韩中矣。
○辰韩(附)
《后汉书》曰：辰韩，耆老自言秦之亡人，避苦役适韩，韩割东界地与之。其名国为邦，弓为弧，贼为寇，行酒为行觞，相呼皆为徒，有似秦语，故或名之为秦韩。有城栅屋室。诸小别邑，各有渠帅，大者名臣智，次有俭侧，次有樊祗，次有杀奚，次有邑偕。(皆其官名。)土地肥美，宜五谷，知蚕桑，作缣布，乘驾牛马。嫁娶以礼，行者让路。国出铁，𤞃、倭、马韩并从市之。凡诸货易，皆以铁为货。俗喜歌舞，饮酒鼓瑟。儿生，欲令头扁，(扁，音补典切。)皆押之以石。
《魏志》曰：辰王，常用马韩人作之，世世相继。辰王不得自立为王，明其为流移之人，故为马韩所制也。其俗男女有别，以大鸟羽送死，其意欲使死者飞扬。其国作屋，横累木为之，有似牢狱。
○弁韩(附)
《后汉书》曰：弁韩与辰韩杂居，城郭衣服皆同，言语风俗有有异。其人形皆长大，美发，衣服洁清，而刑法严峻。其国近倭，故颇有文身者。初，朝鲜王准为卫满所破，乃将其馀种数千人走入海，攻马韩，破之，自立为韩王。准后灭绝，马韩人复自立为辰王。建武二十年，韩人廉斯人苏马諟等，诣乐浪贡献。(廉斯，邑名。諟，音是。)帝封苏马諟为汉廉斯邑君，使属乐浪郡，四时朝谒。灵帝末，韩、秽并盛，郡县不能制，百姓苦乱，多流亡入韩者。
《魏志》曰：弁辰与辰韩杂居，亦有城郭。衣服居处与辰韩同，言语法俗相似，祠祭鬼神有异。施灶皆在户西。
