○荐举上
《礼记·檀弓下》曰：赵文子知人，所举于晋国，管库之士，七十有馀家。(管库之士，府吏以下官长所置也。举之于君，以为大夫士也。管，键也。库，物所藏。)
《礼记·杂记》曰：管仲遇盗，取二人焉，上以为公臣，曰："其所与游僻也。可人也。"(言此人可也。但居恶人之中，使之犯法。)
又《儒行》曰：儒有内称不避亲，外举不避怨，程功积事，推贤而进达之，不望其报；苟利国家，不求富贵。其举贤援能，有如此者。
《左传·庄公》曰：鲍叔帅师来言曰："子纠，亲也，请君讨之。(鲍叔乘胜而进军，志在生得管仲，故托不忍之辞。)管、召，仇也，请受而甘心焉。"(管仲射桓公，故曰仇。甘心，言欲快意戮杀之。)乃杀子纠于生窦，召忽死之。管仲请囚，鲍叔受之，及堂阜而税之。(堂阜，齐地。或曰鲍叔解夷吾缚于此，因以为名。)归而以告曰："管夷吾治于高傒，(高傒，齐卿高敬仲也。言管仲治理政事之才多于敬仲。)使相可也。"公从之。
又《僖中》曰："晋侯问原守于寺人勃鞮。对曰："昔赵衰以壶飧从径，馁而弗食。"(言其廉且仁，不忘君也。径犹行也。)故使处原。(从披言也。衰虽有大功，犹简小善以进之，示不遗劳。)
又《僖下》曰：楚子将围宋，使子文治兵于暌，终朝而毕，不戮一人。(暌，楚邑。自旦及食时为终朝。)子玉复治兵于𫇭，终日而毕，鞭七人，贯三人耳。(𫇭，楚邑。自旦夕为终日。)国老皆贺子文子，子文饮之酒。𫇭贾尚幼，后至，不贺。子文问之。对曰："不知所贺。子之传政于子玉，曰'以靖国也。'靖诸内而败诸外，所获几何？子玉之败，子之举也。举以败国，将何贺焉？"
又曰：初，臼季使过冀，见冀缺耨，其妻馌之。敬，相待如宾。与之归，言诸文公曰："敬，德之聚也。能敬必有德。德以治民，请君用之。"公曰："其父有罪，可乎？"对曰："舜之罪也殛鲧，其举也兴禹。管仲，桓公之贼也，实相以济。《康诰》曰：'父不慈，子不祗，兄不友，弟不恭，不相及也。'《诗》曰：'采葑采菲，无以下体。'君取节焉可也。"文公以为下军大夫。
又曰：晋搜于被庐，作三军，谋元帅。赵衰曰："郤谷可，臣亟闻其言矣，说礼乐而敦《诗》、《书》。《诗》、《书》，义之府也；礼乐，德之则也；德义，礼之本也。《夏书》：'赋纳以言，明试以功，车服以庸。'君其试之。"乃使郤谷将中军。
又曰：秦伯伐晋，济河焚舟，取王官及郊。晋人不出，遂自茅津济，封殽尸而还。遂霸西戎，用孟明也。君子是以知秦穆之为君也，举人之周也。(周，备也。不偏以一恶弃其善。)与人之壹也；(一无二心。)孟明之臣也，其不解也，能惧思也；子桑之忠也，其知人也，能举善也。(子桑，公孙技，举孟明。)《诗》曰："于以采蘩，于沼于沚；于以用之，公侯之事。"秦穆有焉。"夙夜匪懈，以事一人"，孟明有焉。"诒厥孙谋，以燕翼子"，子桑有焉。(言子桑有举善之谋。)
又曰：晋搜于夷，舍二军。使狐射姑将中军，赵盾佐之。阳处父至自温，改搜于董，易中军。阳子，成季之属也，故党于赵氏，且谓赵盾能。曰："使能，国之利也。"是以上之。宣子于是乎始为国政。
又《文下》曰：昔高阳氏有才子八人，(高阳，帝颛顼之号。八人，其苗裔。)苍舒、隤敳、梼戭、大临、尨降、庭坚、仲容、叔达，(此即垂、益、禹、皋陶之伦。庭坚即皋陶字。)齐、圣、广、渊、明、允、笃、诚。天下之民，谓之八恺。高辛氏有才子八人，伯奋、仲堪、叔献、季仲、伯虎、仲熊、叔豹、季貍，(高辛，帝喾之号。此八人，稷、契、朱虎、熊罢之伦。)忠、肃、共、懿、宣、慈、惠、和。天下之民，谓之八元。此十六族也，世济其美，不陨其名，以至于尧。尧不能举。舜臣尧，举八恺，使主后土，以揆百事，莫不时序，地平天成。举八元，使布五教于四方，父义、母慈、酗裱、弟恭、子孝、内平、外成。是以尧崩而天下如一，同心戴舜，以为天子，以其举十六相，去四凶也。
又《襄三》曰：祁奚请老，(老，致仕。)晋侯问嗣焉。(嗣，续其职者。)称解狐，其仇也。将立之而卒。(解狐卒。)又问焉。对曰："午也可。"(午，祁奚子。)于是羊舌职死矣。晋侯曰："孰可以代之？"对曰："赤也可。"(赤，职之子伯华。)于是使祁午为中军尉，羊舌赤佐之。(各承其父。)君子谓祁奚于是能举善矣，称其仇，不为谄；立其子，不为比；举其偏，不为党。《商书》曰："无偏无党，王道荡荡。"其祁奚之谓矣。解狐得举，(未得位，故曰得举。)祁午得位，伯华得官，建一官而三物成，(一官，军尉。物，事也。)能举善也。夫惟善，故能举其类。《诗》云："惟其有之，是以似之。"祁奚有焉。
又《襄三十》曰：郑子皮授子产政，辞曰："国小而逼，(逼近大国。)族大宠多，不可为也。"子皮曰："虎帅以听，谁敢犯子？子善相之，国无小，(言在治政。)小能事大，国乃宽。"(为大所恤故也。)
《论语》子夏曰："富哉言乎！舜有天下，选于众，举皋陶，不仁者远矣。汤有天下，选于众，举伊尹，不仁者远矣。"
又曰：仲弓为季氏宰，问政。子曰："先有司，赦小过，举贤才。"曰："焉知贤才而举之？"曰："举尔所知。尔所不知，人其舍诸？"(孔曰：女所不知者，人将自举之，各举所知，则贤才无遗。)
又曰：公叔文子之臣大夫僎，与文子同升诸公。(孔曰：大夫僎本文子家臣，荐之使与已并为大夫，同升在公朝。)子闻之，曰："可以为文矣。"(孔曰：言行如是，可谥为文。)
《史记》曰：秦缪公以羖羊皮赎百里奚，释其囚，与语国事。百里奚让曰："臣不及臣友蹇叔。蹇叔贤而世莫知。臣尝游，困于齐，而乞食铚人，蹇叔收臣。臣因而欲事齐君无知，蹇叔止臣，臣得脱齐难，遂之周。周王子颓好牛，臣以养牛干之。及颓欲用臣，蹇叔止臣，臣去，得不诛。事虞君，蹇叔止臣，臣知虞君不用臣，臣诚私利禄爵，且留。再用其言，得脱。一不用，及虞君之难。是以知其贤。"于是缪公使人厚币迎蹇叔，以为上大夫。
又曰：秦孝公下令曰："宾客群臣，有能出奇计强秦者，吾且尊官，与之分土。"卫鞅闻是令下，西入秦，因景监求见孝公，说孝公变法修刑，内务耕稼，外劝战士，明行尝罚。孝公善之，卒用鞅法，百姓便之。乃拜鞅为左庶长。
又曰：王稽使于魏，问郑安平："魏有贤人，可与俱西乎？"安平曰："臣里中有张禄先生，欲见君言天下事。"王稽知其范雎，乃载以入秦。
又曰：赵烈侯好音，谓相国公仲连曰："寡人有爱，可以贵之乎？"公仲曰："富之则可，贵之则否。"烈侯曰："然。夫郑歌者枪、石二人，吾赐之田，人万亩。"公仲曰："诺。"不与。居一月，烈侯问歌者，曰："公仲曰：'求，未有可者。'"有顷，复问，公仲终不与，乃称疾不朝。番吾君谓公仲曰："君实好善而未知所持。今公仲相赵四年，亦有进士乎？"曰："未也。"番吾君曰："牛畜、荀欣、徐越皆贤，可。"公仲乃进三人。牛畜侍烈侯以仁义，约以王道；明日，荀欣侍以选练举贤，任官使能；明日，徐越侍以节财俭用，察度功德，所与无不充。君悦，乃使使谓相国曰："歌者之田且止。"官牛畜为师，荀欣为中尉，徐越为内史，赐相国衣二袭。
《史记》：蔺相如者，赵人也，为赵宦者令缪贤舍人。赵惠文王时，得楚和氏璧。秦昭王闻之，使人遗赵王书，愿以十五城请易璧。赵王与诸大臣谋，欲与秦，恐秦城不得，见欺；欲勿与，即患秦兵之来。计未定。求人可使报秦者，未得。宦者令缪贤曰："臣舍人蔺相如可使。"王问："何以知之？"对曰："臣尝有罪，窃计欲亡走燕。舍人蔺相如止臣曰：'君何以知燕王？'臣语曰：'臣尝从大王与燕王会境上，燕王私握臣手曰："愿结交。"以此知之，故欲往。'相如谓臣曰：'夫赵强而燕弱，而君幸于赵王，故燕王欲结交于君。今君乃亡赵走燕，燕畏赵，其势必不敢留君，而束君归赵矣。君不如肉袒伏斧锧请罪，则幸得脱矣。'臣从其计，大王亦幸赦臣。臣窃以为其人勇士，有智谋，宜可使。"于是王召问蔺相如，以为贤，遂使奉璧入秦。
又曰：赵奢，赵之田部吏也。收租税，而平原君家不肯出。赵奢以法治之，杀用事者九人。平原君怒，将杀奢。奢因说曰："君于赵为贵公子，今纵君家而不奉公，则法削。法削则国弱，国弱则诸侯加兵，是无赵也，君安得有此富乎？当以君之贵奉公如法，则上下平。上下平则国强，国强赵固，而君为贵戚，岂轻于天下耶？"平原君以为贤，言之于王。王用之，治国赋，大平民富，而府库实，卒为名将。
又曰：陈平亡楚归汉，因魏无知求见汉王。与语而悦之，乃拜为都尉。使为参乘，典护军，诸将尽欢。后绛侯、灌婴等咸谗平曰："臣闻平居家时盗其嫂；事魏不容，亡归楚；归楚不忠，又亡归汉。今日大王尊官之，令护军。臣闻平受诸将金，金多者得善处，金少者得恶处。平反复乱臣也，愿王察之。"汉王疑，召让魏无知。无知曰："臣所言者能也，陛下所问者行也。今有尾生、孝已之行而无益于胜负之数，陛下何暇用之乎？楚汉相距，臣进奇谋之士，顾其计诚足以利国家不耳。且盗嫂受金，又亦何足疑乎？"王乃厚赐平，拜为护军中尉，尽护诸将。后高祖定天下，与平剖符，世世勿绝为户牖侯。平辞曰："此非臣之功也。"上曰："吾用先生谋计，战胜克敌，非功而何乎？"平曰："非魏无知，臣安得进？"上曰："若子可谓不背本矣。"乃复赏魏无知。
《汉书》曰：韩信投汉，萧何等已数言，上不用，即亡。何闻信去，不及以闻，自追之。人有言上曰："丞相何亡。"上怒，如失左右手。一二日，何来谒，上见，怒且喜，骂何曰："若亡何也？"曰："臣非敢亡，追亡者耳。"上曰："亡者谁？"曰："韩信。"上曰："亡者十数，公无所追。追信，诈也。"何曰："信国士无双。"王必欲长王汉中，无所事信；(张晏曰：无事用信也。)必欲争天下，非信，无可与计事者。"
又曰：叔孙通降汉，从弟子百馀人。然无所进，专言诸故群盗壮士进之。弟子皆曰："事先生数年，幸而得从降汉。今不进臣等，专言大猾何？"通乃言曰："汉王方蒙矢石，争天下，诸生宁能斗乎？故先言斩将搴旗之士。诸生且待我，我不忘之。"
又曰：张释之字季，南阳人。与兄仲同居，以赀为骑郎，事孝文帝，十年不得调，亡所知。释之曰："久官减仲之产，不遂。"欲免归。中郎将爰盎知其贤，惜其去，乃请徙释之补谒者。
又曰：贾谊年十八，以能诵《诗》、《书》属文称于郡中。河南守吴公闻其秀才，召置门下，甚爱幸。文帝初立，闻河南守吴公治平为天下第一，故与李斯同邑，而尝学事焉，征以为廷尉。廷尉乃言谊年少，颇通诸家之书。文帝召以为博士。
又曰：武帝初即位，是时丞相田蚡每入奏事移日，所言皆听。荐人或起家至二千石，权移主上。上乃曰："君除吏尽未？吾亦欲除吏也。"
又曰：韩安国为人多大略，知当世取舍，而出于忠厚，贪嗜财货。然所推举士，皆贤于己者。
又曰：张安世，尝有所荐，其人来谢，弗复为通。有郎功高不调，自言安世应曰："君之功高，明主所知。人臣执事，何长短而自言乎？"绝不许。已而郎果迁。幕府长史迁辞去之官，安世问以过失，长史曰："将军明主股肱，而士无所进，论者以为讥。"安世曰："明主在上，贤不肖较然。臣下自修而已，何知士而荐之？"其欲匿名迹、远权势如此。
又曰：朱买臣随上计吏为卒，将重车至长安，诣阙上书，久不报。待诏公车，粮用乏，上计吏卒更乞丐之。会邑子严助贵幸，荐买臣。召见，说《春秋》，言《楚辞》，帝甚悦之，拜买臣为中大夫，与严助俱侍中。
又曰：前将军韩增举冯奉世，以卫候使持节送大宛诸国客。至伊修城。都尉宋将言莎车与旁国攻杀汉使，奉世与其副严昌计，遂以节谕诸国王，发其兵进击莎车，攻拨其城。莎车王自杀，传其首诣长安。诸国悉降，威振西域。奉世乃罢兵，以闻。宣帝召见韩增曰："贺将军所举得人。"
又曰：王章奏王凤不忠，天子感悟，谓章曰："微京兆言，吾不闻社稷计。且惟贤知贤，君诚为朕求可以自辅者。"于是章奏封事，荐中山孝王舅琅琊太守冯野王，上欲以代凤。章于此为凤所忌。
又曰：何武为人仁厚，好进士，奖称人之善。为楚内使，厚两龚。在沛郡，厚两唐。及为公卿，荐之朝廷。此人显于世者，何侯之功也。世以此多焉。
又曰：大将军王凤用事，上遂谦让无所专。左右尝荐光禄大夫刘向少子歆通达有异材，上乃召见，诵读诗赋，甚悦之，欲以为中常侍。召取衣冠，临当拜，左右皆曰："未晓大将军。"
又曰：王凤病，天子数自临问，亲执其手，垂涕曰："将军病，如有不讳，平阿侯谭次将相矣。"凤顿首泣曰："谭等虽与臣至亲，行奢僣，无以率导百姓。不如御史大夫音，臣敢死保之。"初，谭等倨不肯事凤，而音敬凤，卑恭如子，故荐之。
又曰：哀帝有诏举太常，王莽私从何武求举，武不敢举。后数月，哀帝崩，太后即日引莽入，收大司马董贤印绶，诏有司举可代司马者。莽故大司马，辞位，辟丁、傅，众庶称以为贤。又太后近亲，自大司徒孔光以下，举朝皆举莽。武为前将军，素与左将军公孙禄相善，二人独谋议，以为往时孝惠、孝昭少主之世，外戚吕、霍、上官持权，几危社稷，今孝成、孝哀比世无嗣，方当选立亲近辅幼主，不宜令异姓大臣持权，亲疏相错，为国计便。于是武举公孙禄可大司马，而禄亦举武。太后竟自用莽为大司马。莽讽有司劾奏武、公孙禄互相称举，皆免。
又曰：王嘉荐儒者公孙光、满昌及能吏萧咸、薛修，皆故二千石有名称，天子纳而用之。
《续汉书》曰：虞诩以左雄有忠公节，上疏荐之曰："伏见议郎左雄，数上封事，至引陛下身遭危难以为警戒，实有王臣蹇蹇之节、周公谟成王之风，宜擢在喉舌之官，必有匡弼之益。"由是拜雄尚书。
又曰：陈蕃、胡广等上疏荐徐穉等曰："臣闻善人，天地之纪，治之所由也。伏见处士豫章徐穉、城阳姜肱、汝南袁阆、京兆韦著、颍川李昙，德行纯备，著于民听。若使擢登三事，协亮天工，必能翼宣盛美，增光日月矣。"桓帝乃以安车玄𫄸征之。
又曰：桥玄迁司空，转司徒，素与南阳太守陈球有隙。及在公位，而荐球为廷尉。
又曰：皇甫规字威明，安定人。拜度辽将军，上书荐中郎将张奂自代。及党事起，天下名贤多见染逮。规虽为名将，素誉不高，自以西州豪杰，耻不得豫，乃先自上言："臣前荐故大司农张奂，是附党。"朝廷知而不问也。
