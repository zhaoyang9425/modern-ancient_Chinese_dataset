○冠
《仪礼》曰：士冠礼：筮于庙门，(郑玄注云：筮者告于庙，重成人之礼。)主人玄冠、朝服、缁带、素𫖒，即位于门东西面。筮人即席，坐西面。卦者在左。卒筮书卦，执以示主人。筮人还东面，旅占卒，进告吉。前期三日筮宾，如求日之仪。(筮宾，筮其可使冠子者。)乃宿宾，宾许。厥明夕为期，于庙门之外，主人立于门东，兄弟在其南。摈者请期。宰告曰：质明行事。夙兴，设洗，陈服于房中西墉下。爵弁，服𫄸裳、纯衣、缁带、韎韐。皮弁，服素积、缁带、素𫖒。玄端，玄裳，黄裳，杂裳。缁带爵𫖒。缁布冠。主人立于阼阶下，兄弟立于洗东。将冠者，出房南面。赞者奠𫄥笄栉于筵南端。彻皮弁冠栉筵，入于房。筵于户西南面。冠者就筵西拜受觯。冠者奠觯于荐东，筵北面坐。取脯，降自西阶，适东壁，北面见于母。(时母在闱门之内，妇人入庙由闱门。)母拜，受子拜；送母，又拜。宾降直西序东面，主人降，复初位。冠者立于西阶东南面。宾字之，冠者对。宾出，主人送于庙门外。请醴宾就次。(此醴当作礼。礼宾者，谢其自勤劳。)冠者见于兄弟，兄弟再拜，冠者答拜。入见姑姊如见母。(如见母者，亦北面，姑姊不拜也。不见妹，妹卑也。)乃易服，服玄冠、玄端、爵𫖒。奠贽见于君，遂以贽见于乡大夫乡先生。若孤子，则父兄戒宿；若庶子，则冠于房外南面，遂醮焉。始加祝曰："令月吉日，始加元服。弃尔幼志，顺尔成德。寿考惟祺，介尔景福。"再加曰："吉月令辰，乃申尔服。敬尔威仪，淑慎尔德。眉寿万年，永受胡福。"三加曰："以岁之正，以月之令，咸加尔服。兄弟具在，以成厥德。黄耇无疆，受天之庆。"醴辞曰："甘醴惟厚，嘉荐令芳。拜受祭之，以定尔祥。承天之休，寿考不忘。"醮辞曰："旨酒既清，嘉荐亶时。始加元服，兄弟具来。孝友时格，永乃保之。"再醮曰："旨酒既湑，嘉荐伊脯。乃申尔服，礼仪有序。祭此嘉爵，承天之祜。"三醮曰："旨酒令芳，笾豆有楚。咸加尔服，肴升折俎。承天之庆，受福无疆。"字辞曰："礼仪既备，令月吉日，昭告尔字。爰字孔嘉，髦士攸宜。宜之于假，永受保之。"
《大戴礼·逸礼》曰：太子既冠，成人，免于师传，则有司过之；史有亏膳之宰，太子有过，史必书之。
《礼记·郊特牲》曰：始冠，缁布之冠也。大吉冠布，齐则缁之。嫡子冠于阼，以著代也；醮于客位，加有成也；三加弥尊，喻其志也；冠而字之，敬其名也。无大夫冠礼，而有其婚礼。古者五十而后爵，何大夫冠礼之有？诸侯之有冠礼也，夏之末造。(言下初以上。诸侯虽有幼而即位者，犹以士礼冠，五十而爵命。)
又曰：始冠缁布，自诸侯下达，冠而敝之可也。(本古耳，非时王之法服也。)
又曰：曾子问曰："将冠子，冠者至，揖让而入，闻齐衰、大功之丧，如之何？"(冠者，宾及赞者。)孔子曰："内丧则废；外丧则冠而不醴，彻馔而扫，即位而哭。如冠者未至，则废；(内丧，同门也。不醴，不醴子也。其废者，丧成服，因丧而冠。)如将冠子而未及期日，而有齐衰、大功、小功之丧，则因丧服而冠。"(废吉礼，而因丧冠俱成人之服。及，至也。)"除丧不改冠乎？"孔子曰："天子赐诸侯大夫冕弁，服于太庙，归设奠，服赐服，于斯乎有冠醮，无冠醴。(酒为醮。冠礼醴重而醮轻。此服赐服，酌用酒，尊赐也。不醴，明不为改冠。改冠当醴之。)父没而冠，则已冠，扫地而祭于祢，已祭而见伯父、叔父，而后飨冠者。"(飨谓之礼。)
又《冠义》曰：冠而后服备，服备而后容体正，颜色齐，辞令顺。(言服未备者，未可求以三始也。童子之服采衣紒。)故曰，冠者，礼之始也。是故古者圣王重冠。古者冠礼，筮日筮宾，所以敬冠事；敬冠事，所以重礼；重礼，所以为国本也。(国以礼为本。)故冠于阼，以著代也。醮于客位，三加弥尊，加有成也。(阼谓主人之北也。适子冠于阼，若不醴，则醮用酒于客位，敬而成之也。户西为客位，庶子冠于房中外，又因醮焉不代父也。冠者初加缁布冠，次加皮弁，次加爵弁。每加益尊，所以益成也。)
又曰：冠者礼之始也，嘉事之重者也。是故古者重冠。重冠，故行之于庙。行之于庙者，所以尊重事，尊重事，而不敢擅重事。不敢擅重事，所以自卑而尊先祖也。(嘉事，嘉礼也。宗伯掌五礼，有吉礼，有凶礼，有宾礼，有军礼，有嘉礼。而冠属嘉礼。《周礼》曰：以婚冠之礼亲成男女也。)
《左传·襄公》曰：晋侯以公宴于河上，问公年。季武子对曰："会于沙随之岁，寡君以生。"晋侯曰："十二年矣。是谓一终。一星终也。国君十五而生子。冠而生子，礼也。(冠，成人之服，故冠而生子。)君可以冠矣。大夫盍为冠具？"武子对曰："君冠，必以祼享之礼行之，(祼谓祼鬯酒也。享，祭先君。)以金石之乐节之，以先君之祧处之。今寡君在行，未可具也。请及兄弟之国而假备焉。"晋侯曰："诺。"公还，及卫，冠于成公之庙，假锺磬焉，礼也。
《家语》曰：邾隐公既即位，将冠，使大夫因孟懿子问礼于孔子。孔子曰："其礼如世子之礼。"懿子曰："天子未冠即位，长亦冠乎？"孔子曰："古者，王世子虽幼而即位，则尊为人君。尊为人君，治为成人之事者也，何冠之有？"懿子曰："然。然则诸侯之冠，异天子与？"孔子曰："君薨而世子主丧，是亦冠也，与人君无殊也。"懿子曰："今邾君之冠，非礼乎？"孔子曰："诸侯之有冠，礼也。夏之末造也。有自来矣，今无讥焉。"
又曰：成王年十有二而嗣立。明年六月，冠成王而朝于祖庙，以见诸侯。周公命祝雍作颂，曰："祝王辞达，而勿多也。"祝雍辞曰："使王近于民，远于年，啬于时，惠于财，亲贤而任能。"其颂曰："令月吉日，王始加元服。去王幼志，乃心衮职。钦若昊王，六合是式，率尔祖考，烝烝无极。"
《国语》曰：赵文子冠，(谓以士礼始冠也。)见韩献子。献子曰："戒之，此谓成人。成人在始与善。始与善，进不善蔑由至矣。(蔑，无也。)始与不善进，善亦蔑由至矣。如草木之产也，各以其物。人之有冠，犹宫室之有墙室。粪除而已，又何加焉？"(粪除，喻自修洁。)
《汉书》曰：惠帝元年，冠，赦天下，除挟书律。
又曰：宣帝五凤元年，皇太子冠。太后赐丞相以下帛，赦徒作杜陵者。
《续汉书》曰：安帝、灵帝加元服，并大赦，赐公卿金帛。
《东观汉记》曰：马防子钜为常从小侯。六年正月，齐宫中。上欲冠钜，夜拜为黄门郎，御章台下殿，陈鼎俎，自临冠之。
《晋书·礼志》曰：江左诸帝将冠，金石宿设，百僚陪位。豫于殿上铺大床，御府令奉冕帻簪导衮服，以授侍中、常侍。太尉加帻，太保加冕。太尉跪读祝文曰："令月吉日，始加元服。皇帝穆穆，思弘衮职。钦若昊天，六合是式。率尊祖考，永永无极。眉寿惟祺，介兹景福。"
谯周《丧服图》曰：男子幼娶必冠，女子幼嫁必笄。礼之则从成人，不为殇。
《礼论》曰：王彪之以为礼冠自卜日，不必以三元也。
又《礼》：夏冠用葛屦，冬冠用皮屦，明无定时也。
后汉应亨《赠四王冠诗》曰：永平四年，外弟王景系兄弟四人并冠，故贻之诗。曰：济济四令弟，妙年践二九。令月惟吉日，成服加元首。虽无兕觥爵，杯醮传旨酒。
后汉黄香《天子冠颂》曰：以三载之孟春，建寅月之上旬，皇帝将加玄冕。简甲子之元辰，厥日王于太皞，厥时叶于百神。既臻庙而成礼，乃回𫐉而反宫。正朝以享宴，撞太蔟之庭锺。祚蕃屏而鼎辅，暨夷裔之君王。咸进酌于金罍，献万年之玉觞。
萧子范《冠子箴》曰：是月惟令，敬择良辰，式遵士典，谘筮于宾。嘉宾受锡，醮酒方陈。礼庄尔质，德成尔身。
梁沈约《冠子祝文》曰：蠲兹令日，元服肇加；成德既学，童心自化。行之则至，无谓道败。敦以秋实，食以春华。无耻下问，乃致高车。子孙千亿，广树厥家。
○婚姻上
《易·归妹·九四》曰：归妹愆期，迟归有时。(夫以不正无应而适人也。必须彼道穷尽，无所与交，然后乃可以往。故愆期迟归，以待时也。)
又《咸卦》曰：咸，亨，利贞，取女吉。(山泽以气通，男女以礼感，男女初嫁之象，所以为礼。)《彖》曰：咸，感也。柔上而刚下，二气感应以相与，止而说。男下女，是以"亨利贞，取女吉"也。天地感而万物化生，圣人感人心而天下和平。(万物感阳气而生，民感圣人之化而和。悖政感天而生。)
《毛诗·鹊巢·何彼秾矣》曰：《何彼秾矣》，美王姬也。虽则王姬，亦下嫁于诸侯，犹执妇道，以成肃雍之德也。
又《国风》曰：《谷风》，刺夫妇失道也。卫人化其上，淫于新婚而弃其旧室，夫妇离绝，国俗伤败焉。习习谷风，以阴以雨。僶俛同心，不宜有怒。德音莫违，及尔同死。
又曰：《绸缪》，刺晋乱也。国乱则婚姻不得其时焉。(不得其时，谓不及中春之月。)
又曰：《东门之杨》，刺时也。婚姻失时，男女多违，亲迎女犹有不至者也。东门之杨，其叶牂牂。(兴也。牂牂然盛貌，言男女失时不逮秋冬。笺云：杨叶牂牂，三月中也。兴者，言时晚也。失仲春之月。)婚以为期，明星煌煌。(期而不至也。笺云：亲迎之礼以婚时，女留他色，不肯时行，乃至大星煌煌也。)
又曰：《有狐》，刺时也。卫之男女失时，丧其妃耦焉。古者国有凶荒，则杀礼而多婚，会男女之无夫家者，所以育人民也。(育，生长也。)
又《小雅》曰：《我行其野》，刺宣王也。(刺其不正嫁娶之数而有荒政，多淫婚之裕。)我行其野，蔽芾其樗。婚姻之故，言就尔居。(樗，恶木也。笺云：樗之蔽取芾始生。谓仲春之时，嫁娶之月，妇之父、婿之父相谓婚姻言我也。我乃以此二父之命，故我就女居，我岂其无礼来乎？责之也。)我行其野，言采其遂。婚姻之故，言就尔宿。
又《文王·大明》曰：贽仲氏任，自彼殷商，来嫁于周，曰嫔于京。(贽国，任姓也。贽国之中女也。王季，大任之子、文王父也。大任从殷商之畿内嫁为妇于周之京，配王季，共行仁义之德，同志意也。)
《大戴礼·逸礼》曰：子孙娶妻嫁女，必择孝梯世世有行义者。是则其子孙慈悌孝爱，不敢淫暴。党无不善，三族辅之。故凤皇生而有仁义之意，虎狼生而有贪戾之心。呜呼，戒之哉！无养乳虎，将伤天下。
《仪礼》曰：记士婚礼，凡行事，必用昏昕，受诸一祢庙，辞无不腆，无辱。挚不用死，皮帛必可制。腊必用鲜，鱼用鲋，必殽全。
《礼记·曲礼上》曰：男女非有行媒，不相知名。(见媒往来传婚姻之言，乃相知姓名。)非受币，不交不亲。故书日月以告君，斋戒以告鬼神，为酒食以召乡党寮友，以厚其别也。娶妻不娶同姓，故买妾不知其姓则卜之。
又《曲礼下》曰：纳女于天子曰备百姓，于国君曰备酒浆，于大夫曰备洒扫。(纳女犹致女也。)
又《曾子问》曰：孔子曰："嫁女之家，三夜不息烛，思相离也；(亲骨肉也。)娶妇之家，三日不举乐，思嗣亲也。"(重世变也。)
又《郊特牲》曰：夫婚礼，万世之始也。娶于异姓，所以附远厚别。币必诚，辞无不腆，(诚，信也。腆犹膳也。)告之以直信。(直，正也。二者所以杀妇正直也。)信，事人也；信妇德也。一与之齐，终身不改，故夫死不嫁。男子亲迎，男先于女，刚柔之义也。天先乎地，君先乎臣，其义一也。执贽以相见，敬章别也。男女别，然后父子亲；父子亲，然后义生；义生然后礼作，然后万物安。无别无义，禽兽之道也。婿亲迎授绥，亲之也。亲之也者，敬之也。敬而亲之，先王之所以得天下也。出乎大门而先，男帅女，女从男，夫妇之义由此始。妇人，从人者也。幼从父兄，嫁从夫，夫死从子。
又《杂记下》曰：纳币一束，束五两，两五寻。(纳币谓婚礼纳征也。十个为束，贵成数也。两者合其卷是谓五两。八尺曰寻，则每卷二束也。合之谓四十尺，谓之〈匚人〉，由匹偶之云也。)
又《祭统》曰：国君娶夫人之辞曰："请君之玉女，与寡人共有敝邑，事宗庙社稷。"此求助之本也。
又《经解》曰：婚姻之礼废，则夫妻之道苦，而淫僻之罪多矣。
又《哀公问》曰：哀公问于孔子曰："敢问为政如之何？"孔子对曰："古之为政，爱人为大，所以治爱人，礼为大。所以治礼，敬为大。敬之至矣，大婚为大。大婚既至，冕而亲迎，亲之也。"公曰："冕而亲迎，不己重乎？"(已犹大也。怪亲迎乃服祭服也。)对曰："合二姓之好，以继先圣之后，以为天地、宗庙、社稷之主，君何谓己重乎？天地不合，万物不生。大婚，万世之嗣也。君何谓己重焉！"
又《婚义》曰：婚礼者，将合二姓之好，上以事宗庙，而下以继后世也，故君子重之。是以婚礼纳采、问名、纳吉、纳征、(致礼币为征信也。)请期，(求请迎之吉也。)皆主人筵几于庙，而拜迎于门外。入，揖让而升，听命于庙，所以敬慎重、正婚礼也。父亲醮子而命之迎，男先于女也。子丞命以迎，主人筵几于庙，而拜迎于门外。婿执雁而入，揖让，升，再拜奠雁。盖亲授之于父母也。
又《外传》曰：古者谓婚姻为兄弟，因成兄弟之义也。婿曰婚，以昏时往；妇曰姻。(因婿之来则从之而去。)又婿之父曰姻，妇之父曰婚。(《尔雅》：取其内外父党之新者。)婿者，阳也；妇者，阴也。日往而阴气至也。(昏时日往则月来，阳往阴来之义。)
又曰：夏殷五世之后则通婚姻。周公制礼，百世不通，所以别禽兽也。
《左传·文公上》曰：逆妇姜于齐。卿不行，非礼也。
又《成下》曰：晋侯使吕相绝秦，曰："昔逮我先君献公及穆公相好，戮力同心，申之以盟誓，重之以婚姻。天祸晋国，文公如齐，惠公如秦。"
又：晋侯使吕相绝秦，曰："白狄及君同州，君之仇雠，而我之婚姻也。君来赐命曰：'吾与汝伐狄。'寡君不敢顾婚姻，畏君之威而受命于使。"
又《成下》曰：声伯之母不聘。(不聘，无媒礼。)穆姜曰："吾不以妾为姒。"生声伯而出之，嫁于齐。
又《定上》曰：楚昭王败，锺建负季芈以逃。王将嫁季芈，辞曰："所以为女子，远丈夫也。锺建负我矣。"以妻锺建。
又《哀上》曰：刘氏范氏世为婚姻。(刘氏，周卿士。范氏，晋大夫。)
