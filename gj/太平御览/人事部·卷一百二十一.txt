○盟誓
《说文》曰：誓，约束也。
《尚书·甘誓》曰：大战于甘，乃召六卿，王曰："嗟！六事之人，予誓告汝：有扈氏威侮五行，怠弃三正，天用剿绝其命。今予惟龚行天之罚。左弗攻于左，汝弗龚命。(左军左之主射攻治之其职也。)右弗攻于右，汝弗龚命。御非其马之正，汝弗龚命。(三者有失皆不奉我命也。)用命赏于祖。弗用命，戮于社；(天子亲又载社主谓之社，土不用命则戮于社也。)予则孥戮汝！"
又《泰誓》曰：王乃徇师而誓，曰："呜呼！西土有众，咸听朕言！予有乱臣十人，同心同德。虽有周亲，不如仁人。"
《周礼·司盟》曰：掌盟载之法。(载盟辞也。)凡邦有疑会同，则掌其盟约之载及其礼仪，北面诏明神，既盟，则贰之。(贰之者，写副当以授六官之也。)盟万民之犯命者，诅其不信者亦如之。
《左传》曰：陈五父如郑莅盟。歃如忘。薛伯曰："五父必不免，不赖盟矣。"
又曰：庄公许孟任以为夫人，割臂以盟。
又曰：子犯以璧授公子，曰："臣负羁绁从君巡于天下，臣之罪多矣。请由此亡。"公子曰："所不与舅氏同心者，有如白水。"(子犯，重耳舅氏。言与舅氏同心之盟，如此白水也。)投其璧于河。
又曰：王子虎盟诸侯于王庭，要言曰："皆奖王室，无相害也。有渝此盟，明神殛之，俾坠其师，无克祚国。"
又曰：宁武子与卫人盟于宛濮，曰："天祸卫国，君臣不协，以及此忧。今天诱其衷，使皆降心以相从也。不有居者，谁守社稷？不有行者，谁扞牧圉？有渝此盟，以相及也。明神先君，是纠是殛。"国人闻此盟也，而后不贰。
又曰：楚师将去宋，申犀稽首于王之马前，曰："无畏知死而不敢废王命。王弃言焉。"王不能答。申叔时仆，曰："筑室反耕者，宋必听命。"从之。宋人惧，使华玄夜入楚师，登子反之床而起之曰："寡君使玄以病告，曰：弊邑易子而食，析骸以爨。虽然，城下之盟，有以国弊，不能从也。去我三十里，惟命是听。"子反惧，与之盟而告王。退三十里。宋及楚平，华玄为质。盟曰："我无尔诈，尔无我虞。"(楚不诈宋，宋不备楚也。)
又曰：晋士燮会楚公子罢、许偃，盟于宋西门之外，曰："凡晋楚无相加戎，好恶同之，同恤灾危，备救凶患。交贽往来，道路无壅，谋其不协，而讨不庭"也。
又曰：秋七月，盟于亳。范宣子曰："不慎，必失诸侯。"乃盟，载曰："凡我同盟，无蕴年，(蕴积年谷而不分定。)无壅利，无奸保，无留慝，救灾患，恤祸乱，同好恶，奖王室"也。
又曰：郑大夫盟于伯有氏。裨谌曰："是盟也，其与几何？"(言其不能久也。裨谌，郑大夫也。)《诗》曰："君子屡盟，乱是用长。"
又曰：小邾射以句绎来奔，曰："使季路要我，吾无盟矣。"(以子路信诚，故得与相要誓而不须盟也。子路即季路。)使子路，子路辞。季康子使冉有谓之曰："千乘之国，不信其盟，而信子之言，子何辱焉？"
《公羊传》曰：庄公会齐侯，盟于柯。曹子进曰："君之意何如？"庄公曰："寡人之生，则不若死。"曹子曰："然则君请当其君。臣请当其臣。"庄公曰："诺。"于是会桓公。庄公升坛，曹子手剑而从之。管子进曰："君何求？"曹子曰："城坏压境，(齐数侵取鲁邑，以喻侵近。)君不图欤？""愿请汶阳之田。"管仲顾曰："君其许诺。"桓公曰："诺已盟。"曹子剽剑而去之。要盟可犯，而桓公不欺；曹子可雠，而桓公不怨。桓公之信，著乎天下，自柯之盟始也。
《谷梁传·僖公》曰：葵丘之盟，陈牲而不杀，牍书加于牲上，曰："毋忄隺水，毋讫(讫，止。)籴，毋以妾为妻，毋使妇人与国事。"
又《成公》曰：溴梁之会，诸侯失政。诸侯会，而曰大夫盟，政在大夫也。诸侯在，而不曰诸侯之大夫，大夫不臣也。
《三礼图》曰：方盟，木方四尺，设六色；东青西白，南赤北黑，上玄下黄。设六玉：上圭下璧，南方璋，西方琥，北方璜，东方圭。方盟者，上下四方之神明，天之司盟。
《史记》曰：吴起东出卫郭门，与其毋别，啮指而盟：起不为卿相，不复入卫也。
又曰：秦之围邯郸，赵使平原君求救于楚。门下有毛遂者，前自赞于平原君曰："遂愿备员而行。"平原君曰："夫贤士之处世也，若锥处囊中，其末立见。今先生处胜之门下三年于此矣，左右未有所称。"遂曰："臣乃今日请处囊中。尔使早处囊中，必颍脱而出，非特其末见而已。"平原君与楚合从，言其利害，日出而言，日中不决。遂按剑而前曰："从之利害，两言而决耳。今日出而言，日中不决，何也？"楚王叱曰："胡不下？"遂按剑而前曰："今十步之中，王不得恃楚国之众，王之命悬于遂。今楚地五千里，持戟百万，此霸王资。白起，小竖子耳，率数万之众，一战而举鄢、郢，再战而烧夷陵，三战而辱王之先人。此百世之怨也。"楚王曰："谨奉社稷以从。"遂奉铜盘北面跪进之，从定于殿上。遂招堂下十九人曰："公等碌碌，因人成事者也。"
《汉书》曰：王陵为右丞相。惠帝崩，高后欲立诸吕为王，问陵。陵曰："高皇帝刑白马而盟曰：非刘氏而王者，天下共击之。今王诸吕，非约也。"
《东观汉记》曰：隗嚣，字季孟，天水人也。以王莽篡逆，复汉之祚，乃立高祖，太宗之庙，称臣执事，史奉璧而告。祝毕，有司穿坎于庭，割牲而盟。
《魏志》曰：臧洪，字子原，广陵射阳人也。张邈起兵，请洪与计事。又致之于刘兖州公山、孔豫州公绪，乃设坛场，方共盟誓，诸州郡更相让，乃共推洪。洪乃升坛操盘血而盟。
《晋中兴书》曰：苻洪第三子健，阴图关中，阳使其徒种麦，示无西意。有微知其计，不肯耕种者，健杀之。后十馀日，师众西行，到孟津，作浮桥渡河。使弟雄步骑五千人入潼关，兄子青轵关入河东，誓曰："若事不捷，汝死河北，我死河南，为鬼无相见也。"
又曰：王羲之为会稽内史，慨然称疾去郡，于父母墓前自誓曰："维永和十一年二月九日，小子羲之敢昭告尊灵。羲之不天，夙遭闵凶，不遂过庭之训。母兄鞠育，得渐庶几，遂因人之力，蒙国宠荣。进无忠孝之节，退违圣贤量力之义。将忧及宗祠，岂在微身！是用寤寐永叹，若坠渊谷。"羲之既去官，与东士人士尽山水之游，弋钓为娱。与道士许玄度共修服食，采求药石，不远千里。朝廷以其誓苦，亦不复征。
又曰：祖逖说中宗以扫平中原，于是以逖为前锋都督、奋威将军、豫州刺史，给布三千匹。逖乃迳北渡江，中流誓曰："祖逖不清中原而复济者，如此江！"
萧子显《齐书》曰：王敬则为暨阳令。县有一部劫逃柴山中为民患，敬则遣人致意劫师，悉可出首，当先申论。治下庙神甚酷烈，百姓畏之，敬则引神为誓，必不相负。劫师既出，敬则于庙中设酒会，于坐收缚之，曰："吾先启神，若负誓，还神十牛。今不得违誓。"即杀十牛，并斩诸贼，百姓悦之。
《汉书春秋》曰：梁皇后崩，桓帝独呼小黄门唐衡至北户，如厕，问左右梁冀不相得者皆谁？衡对曰："单起、左悺前诣河南尹不疑，礼敬小简，不疑收其兄弟送雒阳狱。"于是，帝与入室定谋，啮超臂出血以为盟，乃诛梁冀。
《高士传》曰：胡昭。初，晋宣帝为布衣时，与昭有旧。昭同郡周士等谋害帝，昭闻而步险，邀士于济、渑之间，止士，士不肯。昭泣以示诚，士感义乃止。昭斫枣树共士盟而别，昭虽有阴德于帝，口终不言，时人莫知。
《华阳国志》曰：昭王时，有一虎伤害千馀人，昭王乃募有能杀虎者赏。时巴夷廖仲作白竹之弩，乃射杀虎。昭王刻石盟，要曰："秦犯夷输黄龙一双，夷犯秦输清酒一锺。"夷人安之。
《晏子春秋》曰：崔杼杀庄公，盟于国者，戟钩其颈，剑承其心。晏子不与盟，而出，上车。其仆将驰，晏子抚其手曰："鹿生于山，命悬于厨，命有所悬矣。"成节而去。
《黄庭经》曰：黄庭为不死之道，受者斋九日，或七日，或三日，然后授之者为师。受者奉焉，结盟立誓，期以勿泄。古者，盟用玄云之锦九十尺，今简凤文之罗四十尺。
《竹林七贤论》曰：刘伶常病酒，渴求酒于其妻，妻捐酒毁器泣而谏曰："君酒过，非摄生之道也，必宜断之。"伶曰："善！吾不能自禁，惟酒当礼于鬼神，自誓以断之耳，便可具酒肉。"妻敬闻命，供酒肉于前，请伶祝誓。伶跪而祝曰："天生刘伶，以酒为名；一饮一斛，五斗解酲；妇人之言，慎不可听。"仍引酒御肉，隗然而已复醉矣。
《孙卿子》曰：盟诅不及五帝，誓诰不及三王，交质不及五伯。(《谷梁》二傅：交质不及二伯。)
《淮南子》曰：胡人弹骨，(胡人之盟约，置酒人头骨中，饮以相咀也。)越人锲臂，中国唼盟，所由名异，其于信一也。
○质
《左传》曰：郑武公、庄公为平王卿士。(贾逵曰：卿，士也。有事者六卿也。)王贰于虢，郑伯怨王，王曰："无之。"故周、郑交质，王子狐为质于郑，郑公子忽为质于周。(王子狐，周平王之子。郑子忽，郑庄公太子忽也。)王崩，周人将畀虢公政。夏，郑祭仲帅师取温之麦。(温，周地也，苏氏邑也。)秋又取成周之禾。周、郑交恶。君子曰："信不由中，质无益也。"
又曰：楚子围郑。旬有七日，郑人卜行成，不吉。卜临于大宫，且巷出车，吉。(贾逵曰：临哭也，巷出车陈于巷街，示虽困不降，必欲战也。)国人大临，守陴者皆哭。(陴，城堞也。)楚子退师，郑人修城，进复围之，三月克之。入自皇门，至于达路。(皇门，郑城门也。)郑伯肉袒牵羊以逆，曰："孤不天，(不为天所佑也。)不能事君，使君怀怒以及弊邑，孤之罪也。敢不惟命是听。其俘诸江南以实海滨，亦惟命。其翦以赐诸侯，使臣妾之，亦惟命。若不泯其社稷，使改事君，君之惠也，孤之愿也，非所敢望也。敢布腹心。"左右曰："不可，得国无赦。"王曰："其君能下人，必能信用其人矣，庸可冀乎？"退三十里而许之平。潘尫入盟，子良出质。(潘尫，楚大夫师叔守也。子良，郑公子也。)
《谷梁》曰：晋大夫败齐师于鞍。郄克曰："与我纪侯之甗，(甗，齐襄灭纪所得邑。)且以萧同叔子为质。"
《史记》曰：越王勾践欲使范蠡治国政，蠡对曰："兵甲之事，种不如蠡；镇抚国家，亲百姓，蠡不如种。"于是举政属种，而使蠡与大夫柘稽行成，为质于吴也。
又曰：蔡昭侯十年，朝楚昭王，持善裘二，献其一于昭王而自衣其一。楚相子常欲之，弗与。子常谗蔡侯，留之于楚三年。蔡侯知之，献其裘，子常受之，乃言归蔡侯。蔡侯归而之晋，请与晋伐楚。夏，晋灭沈，楚怒，攻蔡。昭侯使其子为质于吴，谋共伐楚。后与吴王阖闾，遂破楚入郢。
又曰：张仪说楚王曰："大王诚能听臣，臣请使秦太子入质于楚，秦女为大王箕帚之妾，效万里之都以为汤沐之邑。"
《战国策》曰：濮阳人吕不韦贾于邯郸，见秦质子异人，谓其父曰："耕田之利几倍？"曰："十倍。""珠玉之赢几倍？"曰："百倍。""立主定国赢几倍？"曰："无数。"曰："今力田疾作，不得暖衣馀食。今建国立君，泽可以遗后。愿往事之。"太子异人质于赵，处于聊城，故往说之。
又曰：楚襄王太子之时为质。王崩，太子辞归，齐王曰："与我东地五百里，则子得归。"太子入，致命曰："敬献地五百里。"齐王归楚太子。太子归，即位为王。齐使车五十乘来取东地于楚，王朝群臣曰："寡人之得来及主坟墓、复群臣、归社稷，以东地五百里许齐。齐今求地，为之奈何？"上柱国子良曰："王不可不与也。王身出玉声，许强万乘之齐，而弗与，则不复信，不可以约结诸侯。"
又曰：楚王死，太子在齐质，苏秦谓薛公曰："君不如留楚太子以市其下东国。"薛公曰：君不如不我留太子，郢中立王。"苏秦曰："不然！郢中立王，君因谓其新王曰：与我下东国，吾为王杀太子；不然，则吾将与三国共立之。然则下东国必可得矣。"
又曰：赵太后新用事，秦急攻之。赵氏求救于齐，齐曰："必以长安君为质，兵乃出。"太后不肯，大臣强谏。太后谓左右言："有复令长安君为质，老妇必唾其面！"左师触龙言曰："今媪尊长安君之位，而封之以膏腴之地，与之重器，不令有功于国。若山陵崩，长安君何以自托于赵？老臣以媪为长安君计短也。"太后曰："诺！"于是为长安君约车百乘质于齐，齐兵乃出也。
《东观汉记》曰：隗嚣负陇城之固，纳王玄之说，虽遣子春卿入质，犹持两端。世祖于是稍黜其礼，正君臣之义。
《晋中兴书》曰：诸葛诞叛，遣子靓入质于吴。吴亡，入洛，自以父诞为太祖所斩，誓不见太祖。叔母琅琊武王妃，靓之姊也。帝后因靓在姊间，往就见焉。靓逃于厕，帝又逼之，靓流涕曰："臣不能漆身吞炭，复睹圣颜！"
《燕丹子》曰：太子丹质于秦，秦王遇之无礼。不得意，欲归，秦王不听，谬言曰："令乌白头、马生角，乃可。"丹仰天而叹，乌即白头，马为生角。秦王不得已，而造机发之桥，欲陷丹。丹过之，桥为不发也。
