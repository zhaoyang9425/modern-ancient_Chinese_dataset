○石上
《释名》曰：山体曰石，石硌硌也，(硌，音落。)坚捍硌也。山多大石曰礐，(口学切。)礐，学也，大石之形学学然。山多小石曰磝，磝，(五交切。)尧也，每石尧尧独处而出也。砾，小石也。磊，(雷罪切。)众石也。砀，(壮浪切。)丈石也。琅玕，石似珠也。(出《尚书》注。)碔砆，石似玉也。(出《广雅》。)
《易》曰：困于石，据于蒺藜。(石在水中所以为阴难。)
又曰：《说卦》曰：艮为小石。
《书》曰：禹贡青州，厥贡铅松怪石。(孔安国曰：怪异好石似玉。)
又曰：泗滨浮磬。(孔安国注云：泗水滨崖也。水中见石，可以为磬也。)
《诗》曰：我心匪石，不可转也。
又曰：渐渐之石，维其高矣。
又曰：它山之石，可以攻玉。
《礼》曰：昔者，夫子居于宋，见桓司马自为石椁，三年而不成。(桓司马，宋向戍孙也。名魋也。)夫子曰："若是其靡也，死不如速朽之愈也。"
又曰：今夫山，一拳石之多，及其广大，草木生之，禽兽居之，宝藏兴焉。
《周礼》曰：王行洗乘石。(乘石，王所登上居之石也。)又曰：石有时而泐。(音勒。石解散也。)
又曰：大司寇以嘉石平罢民，有罪者坐诸嘉石。以肺石达穷民，凡茕独老幼，欲复于上而未达者，立于肺石。(注曰：嘉石，文石也。肺石，赤石也。)
《传》曰：陨石于宋五，陨星也。(注曰：但直言星则嫌星使石陨。故重言陨星。)
又曰：齐高固入于晋师，桀石以投人。
又曰：昭三年，石言于晋魏榆，晋侯问于师旷曰："石何故言？"对曰："石不能言，或凭焉；不然，民听滥也。抑臣又闻之曰，作事不时，怨讟动于民，则有非言之物而言。今宫室崇侈，民力凋尽，怨讟并作，莫保其性，石言不亦宜乎？"
《春秋说题辞》曰：《周易》艮为山，为小石。石，阴中之阳，阳中之阴，阴精补辅，故山合石，石之为言讬，立法也。
《史记》曰：始皇十年，星坠于东郡，至地为石。或刻其文曰："始皇死而地分。"始皇尽诛石旁居人，燔销其石。
又按《说苑》云：石陨东郡是也。
又曰：王翦代李信击荆，荆兵数挑战，终不出。久之，翦使人问军中戏乎？对曰："方投石，超距。"翦曰："士卒可用矣。"
又曰：张良见老人出一编书，"读是则为王者师，后十三年见我济北谷城山下，黄石即我也。"良后果得黄石，宝而祠之。及死，并葬黄石，伏腊祀之。
又曰：李广出猎，见草中石，以为虎而射之，中石没镞，视之石也。因复更射之，终不能复入石矣。
《后汉书》曰：梁鸿妻孟光有力，能举石臼。
又赵歧曰：吾死后，置一圆石墓前，刻曰："汉有逸人，姓赵名歧，有志无时，命也，奈何！"
谢承《后汉书》曰：吴郡妫皓父为南郡太守，坐事系狱，皓怀小石至公卿门，辄出石叩头，流血覆面，父遂得免。
《东观汉记》曰：涿郡太守张丰举兵反。初，丰好方术，有道士言丰当为天子，以五彩囊盛石击丰肘，云石中有玉玺，丰信之，遂以反。既当斩，犹曰肘有玉玺，椎破之，丰乃知被诈。仰天叹曰："当死所无所恨。"
《魏略》曰：梁州柳谷，有石无故自崩，有文如率马之状，后司马氏得天下之应。
又曰：大秦国石为城郭，山出九色玉石。
《魏志》曰：魏明帝增崇宫殿，雕镂观阁，凿太行之石英，采谷城之文石，起景阳山于芳林园，建昭阳殿于太极之北。
又曰：辰韩在马韩之东，儿生便以石押头，欲其扁。今辰韩人头皆扁。
又曰：公孙度为辽东太守时，坐大石长丈余，下有三小石为足。
魏武帝末年，邺中雨五色石。
王隐《晋书》曰：永康元年，襄阳郡上言得鸣石钟，闻七八里。
又《石勒传》曰：初，勒乡里所居原上，地中石生日长，类铁之象。
又曰：陈总迁殿中侍御史，诏遣诣终南山请雨。总先除小石祠，惟存大石一所而祈之，上文曰："峨峨大石，佐岳通理，含滋吐润，惠我四海。
又曰：孙子荆谓王武子曰："当枕流漱石。"曰："石非可漱，流非可枕。"孙曰："所以枕流，洗其耳，漱石，砺其齿。"
《晋阳秋》曰：董威辇遁去，莫知所之，于其寝所得一石及竹子，并诗二首。
《齐书》曰：虞愿为晋平太守，海边有越王石，常隐云雾，相传云清廉太守乃得见。愿往观视，清澈无隐蔽。
《南史》曰：到溉山池有奇礓石，长一丈六尺，梁武睹之输焉，即迎置华林宴居殿前，移石之日，都下倾城纵观，所谓到公石。
《赵书》曰：刘耀筑建德殿，取土城西，得圆石状若水碓，其铭曰："律推石重四钧，同律度量衡，有辛氏造。"议者未之详，或以为瑞。参军续咸曰："王莽时物。"
《后周书》曰：高琳母尝祓禊泗滨，遇见一石，光彩朗润，遂持以归。是夜梦见一人，衣冠有若仙者，谓其母曰："夫人向所将来之石，是浮磬之精，能宝持，必生令子。"其母惊寤，便举体流汗，俄而有妊，及生子，因名琳，字季珉也。
《隋书》曰：帝令江都郡丞王世充发淮南兵击刘元进，有大流星坠于江都，未及地而南逝，磨拂竹木皆有声，至吴郡而落于地，元进恶之，令掘地入二丈，得一石径丈余。后数日，失石所在。
《唐书》曰：车骑将军刘山涛上言，祖龙潜时，数往来洛郊之庄舍，尝践子石，靴迹见于石中，至今犹在。高祖令凿之，深寸余，其迹逾明，乃止。
又曰：则天时，有人于洛水中得白石数点赤，诣阙辄进诸宰相。诘之，对曰："此石赤心，所以来进。"李昭德叱曰："此石赤心，洛水中余石，岂能尽反耶？"左右皆笑。
又曰：薛元超，道衡孙也，为中书舍人，省有盘石。初，道衡为内史侍郎，尝踞而草制，元超每见此石，未尝不泫然流涕。
又曰：甘露事败，王璠举家无少长皆死。初，璠在浙西缮城壕，役人掘得方石，上有十二字，云"山有石，石有玉，玉有瑕，瑕即休"。璠视莫知其旨，京口老人讲之曰："此石非尚书之吉兆也。尚书祖名崟，崟生础，是有石也；础生尚书，是山石有玉也；尚书之子名瑕休，休，绝也，庸非吉征？"果赤族。
《老子》曰：落落如石。
《列子》曰：昔者，女娲炼五色之石以补天。(《淮南子》又载。)
又曰：赵襄子卒徒十万狩于山中，藉芿燔林，扇赫百里，有一人从石壁中出，随烟烬上下，众谓鬼物，察之人也。
《孙卿子》曰：以桀诈桀，犹有巧拙；以桀诈尧，若卵投石。
又曰：负石而走赴河，行之难为者也，而申徒狄能之。
《阚子》曰：宋之愚人，得燕石于梧台之东，归而藏之，以为大宝。周客闻而观焉，主人端冕玄服以发宝，华匮十重，缇巾十袭，客见之，卢胡而笑曰："此燕石也，与瓦甓不异。"主人大怒，藏之愈固。
《符子》云：水生石，未有居山而溺者，火生木，未有抱树而焦者。
《吕氏春秋》曰：石可破也，而不可夺其坚。
《淮南子》曰：禹娶涂山化为石，在嵩山下方生启，曰，归我子，石破北方而生启。
《毕万术》曰：埋石四隅，家无鬼。(取苍石四枚及桃七枚，以桃弧射之，乃取并埋弓矢四隅，故无鬼殃。)
《抱朴子》曰：白石似玉，奸佞似贤。
又曰：磁石引针。
又曰：浮磬息音，未别于众石。
又曰：烧泥为瓦，燔木为炭，蜂窠为蜡，水沫为浮石。
《隋巢子》曰：禹产于〈石昆〉石，启生于石。(王昭之云：启生即母化为石。)
《六韬》曰：武王伐殷，得二大夫而问之曰："殷国将亡，亦有妖乎？"其一人对曰："殷国常雨血、雨灰、雨石，小者如鸡子，大者如箕。"武王曰："大哉，妖也！"
乐资《春秋传》曰：秦始皇使郑客将入函关，见华山上有素车白马，疑之鬼神，熟视稍近，问郑客曰："安之？"答曰："之咸阳。"素车上人曰："吾华山使，愿托一牍书致镐池君所。子之咸阳，道过镐池，见一大梓树，有文石，以款树，当有应者，即以书与之。"郑容如其言，以石款梓树，果有人来取书。
《吴越春秋》曰：禹案黄帝中经，见圣人所记曰："在乎九疑上东南，号曰宛委，承以文玉，覆以盘石，其书金简玉字。"禹乃退，斋三日，发石取书。
《荆楚岁时记》曰：张骞寻河源，得一石示东方朔。朔曰："此石是天上织女支机石，何至于此？"
《神仙传》曰：壶公内费长房于石室中，头上有大石方数丈，以茅绳悬之，诸蛇竞啮且断，长房不移。公抚之曰："子可教矣。"
又曰：介象，字元则，会稽人。入山求神仙，见谷有石子皆紫色，大如鸡子，象取二枚，见一美女被服五采，象叩头乞长生。女曰："急送汝手中物还着故处。"象送石还，女授以丹方一首。
《列异传》曰：豫宁女子戴氏久疾，出见小石曰："尔有神，能差我疾者，当事汝。"夜梦人告之曰："吾将祐汝。"后渐差，遂为立祠，名石侯祠。
《益部耆旧传》曰：公孙述时，蜀武檐山石折，任文公曰："西州智士死，我将死矣。"后三月果卒。
《韩诗外传》曰：楚渠子夜行见寝石，以为伏虎，弯弓而射之，没金饮羽，下视知其石也，因复射之，矢摧无迹。(《汉书》载李广亦如之。)
《文士传》曰：魏文帝之在东宫也，宴诸文学，酒酣，命甄后拜坐者，坐者咸伏，惟刘桢平仰观之，太祖以为不敬，送徙隶簿。后太祖乘步辇车乘城，降阅簿作，诸徒咸敬，而桢坐磨石不动。太祖曰："此非刘桢耶？石如何性？"桢曰："石出荆山玄岩之下，外炳五色之章，内秉坚贞之志，雕之不增文，磨之不加莹，气质贞正，禀性自然。"太祖曰："名岂虚哉！"
《神仙传》曰：白生者，常煮白石为粮，就白石山居，故号曰白石先生。
《穆天子传》曰：天子升于采石之山，于是采石铸以成器于黑水之山。
《三齐略记》曰：始皇作石塘，欲过海看日出处。时有神人驱石下海，石去不速，神辄鞭之，皆流血，至今石悉赤。阳城山尽起立，嶷嶷东倾，状如相随行。(事具神部。)
盛弘之《荆州记》曰：兴安县水边有平石，其上有石栉石履各一具。俗云越王渡溪，脱履堕栉于此。
郭缘生《迹征记》曰：秦梁，圯名也。或云，秦始皇东巡，弗行旧道，过此水，率百官已下，人提一石以填之，俄而梁成。今睹所累石，无造作之处也。
《搜神记》曰：常山张颢，为梁相天，新雨后，有鸟如山鹊飞翔入市，人掷之堕地，人争取，化为圆石，颢椎得一金印，文曰"忠孝侯印"。
