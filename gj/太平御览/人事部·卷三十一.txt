○言语
《说文》曰：直言曰言，语议曰语。
《释名》曰：言，宣也，宣彼此之意也。语，叙也，叙己所欲说述也。
《易·系辞》曰：同心之言，其臭如兰。
又曰：子曰："书不尽言，言不尽意。"
又曰：君子出其言善，则千里之外应之，况其迩者乎？出其言不善，则千里之外违之，况其迩者乎？言出乎身，加乎民；行发乎迩，见乎远。言行，君子之枢机；枢机之发，荣辱之主也。
又曰：将叛者其辞惭，中心疑者其辞枝，吉人之辞寡，躁人之辞多，诬善之人其辞游，失其守者其辞屈。
《尚书·益稷》曰：帝曰："来，禹！汝亦昌言。"(咎繇谋九德，故呼禹使亦陈昌言也。)
又《无逸》曰：其在高宗，时旧劳于外，爰暨小人，作其即位，乃或谅暗，三年不言；其惟不言，言乃雍。
又《秦誓》曰：予誓告汝群言之首。
《毛诗·雨无正》曰：哿矣能言，巧言如流，俾躬处休。(笺云：巧，犹善也。谓以事类风切，如水之流急，忽然而过之，故不悖逆，使身居安休如之也，乱世之言顺而为上也。)
又《小弁》曰：君子毋易由言，耳属于垣。(笺云：犹用也，王母轻用谗人之言，将有属耳，于垣壁听也。)
又《巧言》曰：巧言如簧，颜之厚矣。
又《都人士》曰：彼都人士，狐裘黄黄。其容不改，出言有章。
又《荡之什》曰：白圭之玷，尚可磨也；斯言之玷，不可为也。
《礼记·玉藻》曰：动则左史书之，言则右史书之。
又《少仪》曰：言语之美，穆穆皇皇。
又《中庸》曰：故君子语大，天下莫能载焉；语小，天下莫能破焉。君子言顾行，行顾言也。
又《表记》曰：天下无道，则言有枝叶。
又曰：子曰："事君，大言入则望大利，小言入则望小利，(大言可以立大事，小言可以立小事。立，谓君受。)故君子不以小言受大禄，不以大言受小禄。"
又《缁衣》曰：子曰："王言如丝，其出如纶。王言如纶，其出如綍。故大人不倡游言。(游，浮也，不可用之浮也。)可行也，不可言也，君子弗言也。可言也，不可行也，君子弗行也。则民言不危行，而行不危言也。"
《左传·僖中》曰：介子推曰："言，身之文也。身将隐矣，焉用文之，是求显也？"
又《襄二十五年》曰：仲尼曰："言以足志，文以足言。(足，犹成也。)不言，谁知其志？言之无文，行而不远。"
《左传·昭公》曰：晋叔向适郑，鬷蔑恶，欲观叔向，从收器者立于堂下。一言而善。叔向闻之曰："必鬷明也。"
又《定上》曰：郑子太叔卒，晋赵简子为临，甚哀，曰："黄父之会，(贾逵解曰：黄父会在昭五年。)夫子语我九言，曰：无始乱，(无为乱始。)无怙富，无恃宠，无违同，无傲礼，无骄能，无复怒，无谋非德，无犯非义。"
又《哀上》曰：吴舍卫侯。卫侯归，效夷言。子之尚幼，曰："君必不免，其死于夷乎！执焉，而又说其言，从之固矣。"
《论语》曰：诗三百，一言以蔽之曰："思无邪。"
又曰：君子欲讷于言而敏于行。
又曰：定公问："一言而可以兴邦，有诸？"孔子对曰："言不可以若是其几也。人之言曰：为君难，为臣不易。如知为君之难也，不几乎一言而兴邦乎？"
又曰：言语：宰我，子贡。
又曰：群居终日，言不及义，好行小惠，难矣哉！
又曰：君子不以言举人，不以人废言。
又曰：有德者必有言，有言者不必有德。
又曰：可与之言而不与言，失人；不可与言而与之言，失言；知者不失人，亦不失言。
又曰：侍于君子有三愆：言未及之而言谓之躁，言及之而不言谓之隐，未见颜色而言谓之瞽。
又曰：子曰："予欲无言。"(疾时利口多言无贤也。)子贡曰："子如不言，则小子何述焉？"子曰："天何言哉？四时行焉，百物生焉，天何言哉？"
《孝经》曰：口无择言，身无择行，言满天下无口过。
《家语》曰：仲孙何忌问于颜回曰："仁者一言而必有益于仁，知者可得仁乎？"颜回曰："一言而有益于知，莫若蒙；一言而有益于仁，莫如恕。"
又曰：颜回问孔子曰："小人之言有同乎？君子者不可不察也。"子曰："君子以行言，小人以舌言。"
又曰：孔子北游登农山，子路、子贡、颜回侍侧。孔子四望，喟然叹曰："二三子各言尔志。"子路进曰："由愿得白羽若月，赤羽若日，钟鼓之音上振于天，旌旗纷纷下蟠于地，由当一队而敌之，必也攘地千里，搴旗执馘，使二子者从我焉。"夫子曰："勇哉。"子贡复进曰："赐愿使齐楚合战，两垒相当，旗鼓相望，埃尘连接，挺刃交兵，赐缟衣白冠，陈说其间，推论利害，使二国释患，惟赐能之，使夫二子者从我焉。"夫子曰："辩哉。"回曰："愿得明王圣主而相之，敷其五教，导以礼乐，使城郭不修，沟池不越，铸剑戟为农器，放牛马于原薮，室家无离旷之思，千载无斗战之患，使由无所施其勇，赐无所用其辩。"孔子曰："美哉，德之大也！"
《史记》曰：孔子适周，问礼于老子。老子曰："子所言者，其人与骨皆已朽矣，独其言在耳。"辞去，而老子送之曰："吾闻富贵者送人以财，仁人者送人以言。吾不能富贵，窃仁人之号，送子以言，曰：'聪明深察而近于死者，好议人之非也；博辩弘大而危其身者，发人之恶者也。为人子者，无以有己也。'"(《家语》同。)
又曰：沛公至灞上，召秦父老曰："秦苛法：诽谤者族，偶语弃市。"
《汉书》曰：汉王与项羽临广武间而语。
又曰：太尉周勃迎代王，请间，宋昌曰："所言公，公言之；所言私，王者无私。"
又曰：石建奏事于上前，即有可言，屏人乃言极切。至庭见，如不能言。上以是亲而礼之。
又曰：袁盎求见丞相申屠嘉，良久乃见。因跪曰："愿请间。"丞相曰："使君所言公事，之曹与长史掾议之，吾且奏之；则私，吾不受私语。"盎即起。
《东观汉记》曰：马援谓官属曰："吾从弟少游常哀吾慷慨大志，曰：士生一世，但取衣食裁足，乘下泽车，御款段马，为郡掾吏，守坟墓，乡曲称善人，斯可矣。当吾在浪泊、里间，虏未灭之时，下潦上雾，毒气熏蒸，仰视乌鸢跕跕堕水中，卧念少游平生时语，何可得也。"
《蜀志》曰：庞统字士玄，襄阳人。少时朴钝，未有识者。颍川司马徽清雅有人伦鉴，统弱冠往见徽，徽采桑树上，统桑下共语，自昼达夜。徽甚异之，称统当为南州士之冠冕，由是显名。
《晋书》曰：武帝问孙皓曰："闻南人好汝语，颇为不？"皓因举觞奉帝而言曰："昔为汝国邻，今为汝国臣。劝汝一杯酒，愿汝寿万春。"帝悔之。
沈约《宋书》曰：谢庄，孝建玄年迁左卫将军。初，世祖尝赐庄宝剑，庄以与豫州刺史鲁爽别。后叛，世祖因宴集，问剑所在，答曰："昔与鲁爽别，窃为陛下杜邮之赐。"上甚悦也，当时以为知言。
《邓析书》曰：一言而非，驷马不能追；一言而急，驷马不能及。
《晏子》曰：曾子将行，晏子送之曰："君子赠人以轩，不若赠人以言。"
《老子》曰：多言数穷，不如守中。善言无瑕谪。
又曰：信言不美，美言不信。
又曰：天之道，不言而善应。
《墨子》曰：子禽问曰："多言有益乎？"墨子曰："虾蟆、蛙黾日夜而鸣，舌干，擗然而不听。今鹤鸡时夜而鸣，天下振动。多言何益？惟其言之时也。"
《孙卿子》曰：赠人以言，重于金石珠玉；伤人以言，重于刀戟；观人以言，美于黼黻文章，听人以言，乐于锺鼓琴瑟。
又曰：《金人铭》曰："周太庙右阶之前有金人焉，三缄其口而铭其背曰：我古之慎言人也。戒之哉，无多言，无多事！多言多败，多事多害。"(《皇览》云：出《太公金匮》。《家语》、《说苑》又载。)
《庄子》曰：言者所以在意也，得意而忘言。吾安得忘言之人与之言哉？
《说苑》曰：梁君出猎，见白雁群。梁君下车，彀弓欲射之。道有行者观，劝梁君止，雁群骇，梁君怒，欲杀行者。其御公孙龙下车对曰："昔者齐景公之时，天旱三年，卜之曰：必以人祠乃雨。景公曰：吾昔所以求雨者，为吾民也。今以人祠乃雨，寡人将自当之。言未卒，天大雨方千里。今主君以白雁故而欲杀之，无异于狼虎。"梁君援其首与上车，归入郭门，呼万岁，曰："乐哉！"今日猎也，独得善言。"子思子曰："同言而信，信宰稍前。"
《申子》曰：明君治国，三寸之机运而天下定，方寸之谋正而天下治。一言正而天下定，一言倚而天下靡。
《淮南子》曰：人有多言者，百舌之声也。
又曰：得万人之兵，不若闻一言之当。
《新序》曰：晋文逐麋而失迹，问农夫老古曰："麋何在？"老古以足指曰："如是行往。"公曰："寡人问子，子以足指，何也？"老古振衣而起曰："虎豹之居也，厌闲而之近，故得；鱼鳖之居也，厌深而之浅，故得；诸侯之居也，厌众而远游，故亡其国。"公恐，归曰："寡人逐麋而失之，得善言，故有悦色。"栾武子曰："其人安在？"公曰："吾未与来也。"栾武子曰："取人之言，而弃其身，盗也。"公曰："善。"遂载老古与俱归。
《杨子》曰：大哉，圣人言之至也！开之，廓然见四海之内；闭之，寂然不睹墙垣之里。良玉不雕，至言不文。
贾谊《新书》曰：言有四术：言敬以礼，朝廷之言也；言文有序，祭祠之言也；并气折声，军旅之言也；言若不足，丧纪之言也。
《郭子》曰：孙安国(盛字安国。)往殷中军许共语，(殷，名浩也。)往返精苦，客主无间。左右进食，冷而复暖者数四。彼我奋掷，尘麈尾毛悉随落满餐饭中，宾主遂至暮忘餐。殷方语孙卿曰："公勿作强口马，我当并卿控。"孙亦曰："卿勿作穴鼻牛，我当穿卿颊。"
《尸子》曰：言美则响美，言恶则响恶。
《五帝本纪》曰：黄帝弱而能言。
《神仙传》曰：老子生而能语。
《卫玠别传》曰：太尉王君见阮千里而问曰："老庄与圣教同异？"阮曰："将无同。"太尉善其言，辟之为掾，世号曰"三语掾"。王君嘲之曰："一言可召，何假于三？"阮曰："苟足天下民望，亦可无言而辟，复何假于一？"
《管辂别传》曰：裴冀州、何、邓二尚书及乡里刘太常、颍川兄弟，常归服之，辂曰："自与此五君共言论，使人精神清发，至昏不暇寐。自此已下，殆白日欲寝。"
《零陵先贤传》曰：张飞尝就刘巴宿，巴不与语，遂忿恚。诸葛亮谓巴曰："张飞虽实武人，敬慕足下。足下虽天素高亮，宜少降意。"曰："丈夫处世，当交四海英雄，如何与兵子语？"备闻之，怒曰："孤欲定天下，而子初专乱之！"
《括地图》曰：太极山采华之草，一日服之，通万里语。
《世说》曰：晋文王称阮嗣宗天下之至慎，每与之言，言及玄远，未尝臧否人物。
又曰：诸葛瑾为豫州，遣别驾到台，语云："小儿知谈，卿可与语。"于张辅吴座中相遇，别驾呼恪"咄咄郎君"。恪因嘲之曰："豫州乱矣，何咄咄之有？"答曰："君明臣贤，未闻有乱。"恪复云："昔唐尧在上，四凶在下。"答曰："非惟四凶，亦有丹朱。"
又曰：或问王济云："昨游有何语议？"济曰："张华善说《史》、《汉》，裴逸民叙前言往行，衮衮可听，王戎道子房、季札之间，陶然玄著。"
又曰：郝隆为桓公南蛮参军。三月三日作诗，不能者罚酒。隆揽笔作一句云："陬隅跃清池。"桓曰："娵隅是何物？"答曰："蛮名鱼为娵隅。"桓曰："作诗何以作蛮语？"隆曰："千里投公，始得蛮府参军，那得不作蛮语？"
又曰：裴仆射，时人谓言谈之林薮。
又曰：殷中军(三告。)尝至刘尹(惔，字子长。)所，殷理屈而游词不已，刘亦不复答。殷去乃言曰："田舍儿学人作尔馨语。"
又曰：陆士龙、荀鸣鹤未相识，俱会于张茂先座。张介令共语，以其并有大才，可勿作常谈。陆抗手曰："云间陆士龙。"荀曰："日下荀鸣鹤。"陆曰："既开青云睹白雉，何不张尔弓，挟尔矢？"荀曰："本谓云龙骙骙，乃是山鹿野麋。兽微弩强，是以发迟。"张乃拊手大笑。
又曰：王武子、孙子荆各言乡里土地人物之美。王云："其地坦而平，其水淡而清，其人廉且贞。"孙云："其山崔嵬以嵯峨，其水氵甲渫而扬波，其人礧砢而英多。"
又曰：宋处宗甚有思理才，常买得一长鸣鸡，爱养之甚，至恒笼盛著窻间。鸡遂作人语，与处宗谈语，极有言思，终日不辍。处宗因此言遂大进。
又曰：谢太傅一生语未尝误，每共说，退后叙说向言皆得次第。后忽一误，自知当必死，其年而薨。
又曰：桓南郡与殷荆州语次，因作了语。顾恺之曰："火烧平原无遗燎。"桓曰："白布缠棺树旒旐。"殷曰："投鱼深渊放飞鸟。"次复作危语。桓曰："矛头淅米剑头炊。"殷曰："百岁老翁攀枯枝。"顾曰："井上辘轳安婴儿。"殷有一参军在坐，云："盲人骑瞎马，夜半临深池。"殷曰："咄咄逼人！"仲堪眇目故也。
苏彦《语箴》曰：利轻春露，害重冬霜。蘧蒢充室，戚施满堂。
《孙楚反金人铭》曰：晋太庙左阶前有石人焉，大张其口，而书其胸曰："我古之多言人也。无少言，少言少事，则后生何述焉。夫惟立言，名乃长久。胡为块然，坐缄其口？"
