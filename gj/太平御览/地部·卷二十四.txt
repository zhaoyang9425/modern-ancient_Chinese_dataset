○水下
《晏子》曰：景公问廉政何如？对曰："其行水也。美哉水乎！其浊无不涂，其清无不扫。"
《杨子法言》曰：或问进，曰："水。"或曰："为其不舍昼夜与？"曰："有是哉！满而后渐者，其水乎？"(李轨注曰：水满坎而后进，人博学而后仕。)
《瑞应图》曰：共工氏受水瑞，百官师长以水为号，蒙水，瑞水也，君乘土而王，其政太平，则蒙水出于山焉。
《韩诗外传》曰：夫水者，缘理而行，不遗大小，似有智者；重而之下，似有礼者；踏深不疑，似有勇者；障防而清，似知命者；历险致远，似有德者。天地以成，群物以生，国家以宁，万事所平，此智者所以乐于水也。
又曰：冬不数浴，非爱水也。
又《吴越春秋》曰：伍子胥奔吴至溧阳，溧阳女子击缥濑水之上，子胥过，跪而乞食，女子箪饭壶浆而食之。子胥食而去，谓女子曰："掩子壶浆，勿令其露。"女子曰："行矣。"子胥行五步还顾，女子已自投濑中。后子胥伐楚，师还过漂阳濑上，欲报以百金，不知其家，乃投金濑水而去。后有妪行哭而来，曰："吾女年三十不嫁，击缥于此，遇穷人饭之，恐事泄，投水而死。"乃取金归。
《物理论》曰：所以立天地者，水也。夫水，也之本也。吐元气，发日月，经星辰，皆由水而兴。
又曰：九州之外皆水也，余昔在会稽，仰看南山，见云如瀑练，方数十丈，其声硠礚。须臾，山下居民惊骇，洪水大至。
《列仙传》曰：负局先生上吴山，语下人："吾欲还蓬莱山，为汝曹下神水。"崖头一旦有水，白色，从石间下，服之多愈疾。
《楚词》曰：沧浪之水清，可以濯吾缨；沧浪之水浊，可以濯吾足。
《玄中记》曰：天下之多者水焉，浮天载地，高下无不至，万物无不润。
《山海经》曰：剡山有兽焉，名曰合窳，见则天下大水。高箭之山，其上有水焉，甚寒而清，帝台之浆水也。(郭璞注曰：河东解县檀道山，有水潜出山上，俗名之日盎浆，即此类也。)大荒之隅有山而不合，名曰不周，有寒暑之水。
又曰：谯明之山，谯水出焉，而西流至于河，其中多河罗之鱼，一首而十身。
又曰：少阳山，酸水出焉，东而流注于汾水，其中多美赭。(《管子》曰：上有赭，下有铁。)
《水经注》曰：郁水，即夜郎豚水也。汉武帝时，有竹王兴于豚水。有一女子浣于水滨，有三节大竹流入女子足间，推之不去，闻有声，持破之，得一男儿，遂雄夷濮氏，竹为姓，所捐破竹于野成林，王祠竹林是也。王尝从人止大石上，命作羹，从者白无水，王以剑击石出水，今竹王水是也。
又曰：赵人有琴高者，以善鼓琴为康王舍人，行鼓涓之术，游浮砀郡间，二百馀年后入砀水取龙子，与弟子期，期日皆洁斋待于水傍，果乘赤鲤出入砀中，有万人观之，留月馀复入水也。
又曰：姜水，按《世本》，炎帝姓姜。《帝王世纪》曰：炎帝神农氏，姜母曰姒，游华阳，感神而生炎帝，长于姜水。
又曰：昔沫水自蒙山至南安，而溷崖水脉漂疾、破害舟船，历代为患。蜀郡太守李冰发卒凿平溷崖，河神赑怒，冰乃操刀入水与水神斗，遂平溷崖，通水路，开处即水所穿也。
又曰：黄水出零阳县西北，连巫山溪，出雄黄，颇有神异，采之常以冬月祭祀，凿石深数丈，方得佳黄，故溪水取名焉。
又曰：沁水南历猗氏关，又南与骉々水合，水出东北巨峻山，乘高泻浪，触石流响，世人因声以称之。
又曰：巴郡鱼复县夷水，即佷山清江也，水色清，照十丈，蜀人见其澄清，因名清池也。
又曰：溱水出浮石岭北青衣山，亦谓之青衣水也。
又曰：庐山之北有石门水，水出岭端，有双石高竦，其状若门，因有石门之目焉。水导双石之中，悬流飞澍近三百许步，下散漫十步许，上望之连天，若曳飞练于霄中矣。
又曰：永昌郡有兰仓水，出西南博南县，汉明帝永平十二年置，博南，山名也。县以山名之，其水东北流出博南山。汉武帝时，通博南山道，渡兰仓津，土地绝远，行者苦之，歌曰："汉德广，开不宾，渡博南，越苍津，一渡兰仓为他人。"山高四十里，兰仓水有金沙，越人收以为黄金。又有光珠穴，穴出光珠，又有琥珀、珊瑚、黄白青珠也。
《荆州记》曰：夏首东二十里有涌口，二水之间谓之夏洲，首尾七百里，华容、监利二县在其中。
《楚词》曰：过夏首而西浮。郭仲产云：此水冬断夏通，因名夏水。
《述异记》曰：濉涣二水，波文皆若五色，其人多文章，故名缋水。
又曰：汉、沔会流处，岸上有石铭云，"下至水府三十一里"，皆传李斯刻石于此。
《龙鱼河图》曰：玄洲在北海中，地方三十里，去南岸十万里，上有芝著玄涧，涧水如蜜味，服之长生。
万震《南州异物志》曰：天竺有恒水，一号新陶水，水特甘香，下有真盐也。
《广志》曰：临川郡有粉水，得其水汰粉益洁。
盛弘之《荆州记》曰：阳县西有粉水，源出房陵县，取其水为粉，鲜洁异于馀水，故因粉为名也。巴郡临江县有此水，旧常献之也。
《韩诗外传》曰：溱与洧，三月桃花水下之时，众士女执兰祓除。郑国之俗，三月上巳之日，此两水上招魂，祓除不祥也。
《秦州记》曰：成纪县有石臼，中水深数尺，水旱无增减，故名其地为天水郡。
《搜神记》曰：汉末零郡太守有女，悦门下书佐，使婢取盥手水饮之，而有娠，而生子，至能行，太守抱儿使求其父，儿直上书佐膝，书佐推之，儿仆地为水。
《三齐略记》曰：康浪水在齐城西南十五里康衢，则宁戚扣牛角歌于此也。
《述征记》曰：临淄牛山下有女水，齐人谚曰：世治则女水流，世乱则女水竭。慕容超时，干涸弥载，及宋武北征而激洪流。
《续述征记》曰：梁邹城西有笼水，云齐孝妇诚感神明，涌泉发于室内，潜以绩笼覆之，由是无瓮汲之劳。家人疑之，时待其出而搜其室，试发此笼，而泉遂涌流漂居宇。故名之曰笼水。
《始兴记》曰：林水源中有石室，室前磬石上行罗千瓮，中悉是饼银，采伐遇之不得取，取必迷闷。
《名山略记》曰：僧权道人居晋安霍山，晨出涧，忽见白水异常，饮之甘如醴，水过甚迅，器取得少许，以饷晋陶安，不复中饮，权寿百三十岁，不知其终。
盛弘之《荆州记》曰：桂阳郡有圆水，水一边冷，一边暖；冷处清且绿，暖处白且浊。
《陇右记》曰：武都紫水有泥，其色亦紫而粘，贡之用封玺书，故诏诰有紫泥之美。
《方舆记》曰：韶州曲江县修仁水，西南注连水，北有三枫亭，五渡水。齐范云为始兴太守，至修仁水酌而饮之，赋诗曰："三枫何习习，五渡何悠悠，且饮修仁水，不挹阶邪流。"
《吴录地理志》曰：天门零陵县有溪水，山兽从数十里往饮之，越他水则不饮。
《广志》曰：弱水，夫余北，其水不胜毛羽，世无见者。
《博物志》曰：水有浊有清，河淮浊，江济清。南阳有清泠之水，丹水，泉水，汝南有黄水，华山南有黑水，天下之水皆类五色，今载其名也。泞水不流。
《郡国志》曰：隆州析五县置果州，阆中有阴水，其民锐气而善舞也。
又曰：湓水，昔有人此处洗铜盆，水暴涨失盆，乃投水取盆，见一龙衔盆夺之而去，故曰湓水。
又曰：庭州田灞水滴滴，若以金银铜铁器盛之皆漏，致匏叶则不漏，人掌中亦漏，服之少臭，毛落得仙。
《论衡》曰：燧之取火于日，方诸取露于月，天地之间，巧历所不能与其数乎？然以掌握之中，引类于太极之上，而水火可立致者，阳阴固相动也。
《异苑》曰：孙权赤乌八年，遣校尉陈勋漕句容，中道凿破冈，掘得一黑物，无有首尾，形如数百斛船，长数十丈，蠢蠢而动，有顷，悉融液成汁，时人莫能识。得此之后获泉源，咸谓是水脉，每至大旱，馀渎皆竭，惟此若巨流通焉。
○水灾
《书》曰：上天降灾，下昏民垫。
又曰：汤汤洪水方割。(汤汤，流貌。洪，大。割，害也。)荡荡怀山襄陵，浩浩滔天。
《传》曰：凡平原出水为大水。
《史记》曰：秦武王三年，渭水赤三日。昭王三十四年，渭水大赤三日。(《洪范五行传》曰：赤者，火色也。水尽赤者，以火殄水也。渭水，秦大川者，阴阳色乱，秦用严刑，败乱之象也。)
《汉书五行志》曰：高后三年，汉中、南郡、河阳大水，流数万家。是时女主独治，诸吕相王。
《续汉书五行志》曰：桓帝永兴三年，彭城泗水逆流。永寿元年，洛水溢至津城门，漂流人物。是时梁冀争政，嫉害忠直，后遂诛灭。
又曰：献帝建安二年，汉水溢，害人物，是时天下大乱。
《古今注》曰：安帝延平六年，河东水化为血。元初二年，颍川襄城临水化为血，不流。
京房《易》曰：君湎于酒，淫于色，贤人潜，国家危，厥异流水赤。
○救水灾
《史记》曰：尧命鲧治水，九载绩用不成。
谢承《后汉书》曰：沛国陈宣，字子舆。建武十年，洛水出造天津城门，或欲筑塞之。宣谏曰："昔王尊正身，金堤水退，况圣主耶？"言未绝而水去。
范晔《后汉书》曰：公沙穆锐思河洛推步之术，永寿元年，雨大水，三辅以东，无不漂没，穆明晓占候，乃预告，令百姓陟居高地，故弘农人独得免灾。
又曰：任文公，巴郡人也，为治中从事，时天大旱，白刺史曰："五月一日当有大水，其变以至不可防救，宜令民吏预为其备。"刺史不听，文公独储大船，百姓或有信文公颇有防者。到其日旱烈，文公急命从载，白刺史，刺史不信。至日中云起，须臾雨至，晡时湔水涌起十馀丈，突坏庐舍，所害数千人。
《淮南子》曰：古者水为民害，禹凿龙门，辟伊阙，平治水土，使民得陆处；百姓不亲，五品不顺，契教以君臣之义，父子之亲，夫妇之别，长幼之序；田野不修，民食不足，后稷乃教之辟地垦草，粪土种谷，令百姓家给人足；故三后之后无不王者，(谓夏殷周。)有阴德也。周衰，礼义废，孔子以三代之道教导于世，其后继嗣，至今不绝者，有隐行也。
又曰：往古之时，四极废，九州裂，水浩漾而不息，于是，女娲积芦灰以止淫水。
