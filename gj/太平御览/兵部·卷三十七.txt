○请征伐
《家语》曰：孔子北游，登于农山。子路、子贡、颜回侍侧。孔子四望，喟然而叹曰："二三子各言尔志，吾将择焉。"子路进曰："由愿得白羽若月，赤羽若日，钟鼓之音，上震于天，旌旍缤纷，下蟠于地。(蟠，委也。)由当一队而敌之必也。攘地千里，(攘，却也。)搴(取也。)旗执馘，惟由能之，使夫二子从我焉。"孔子曰："勇哉！"
《史记》曰：终军请愿受长缨，必羁南越王而致之阙下。
又曰：单于为书，慢骂太后，樊哙曰："臣愿得十万众横行匈奴中。"季布曰："高皇帝以三十万困于平城，哙亦在其中，且秦以事胡，陈胜等起。"
《后汉书》曰：刘尚击武陵五溪蛮，深入，军没。援因复请行，时年六十二，帝恐其老，未许之。援自谓曰："臣尚能披甲上马。"帝令试之。援据鞍顾盼，以示可用。笑曰："矍铄哉，是翁也。"(矍铄，勇貌也。《东观记》作"获哉，是翁。"获，音许约反。)遂遣援。(援，马援也。)
又曰：更始郾王、尹尊及诸大将在南方未降者尚多，帝召诸将议兵事，未有信言，沉吟久之，乃以檄叩地曰："郾最强，宛为次，谁当击之？"贾复率然对曰："臣请击郾。"帝笑曰："执金吾击郾，吾复何忧！"
《唐书》曰：李晟以军功授特进、光禄卿，寻转试太常卿。大历初，李抱玉镇凤翔，署晟为左军都将。四年，吐蕃围灵州，抱玉遣晟将兵五千以击吐蕃，晟辞曰："以众则不足，以谋则太多。"乃请将兵二千人疾出大霰阙。至临洮，屠定秦堡，焚其积聚，虏堡帅慕容谷锺而还，吐蕃因解灵州围而去也。
又曰：马燧讨李怀光，师次于焦离堡，其夜贼将吴冏弃太原堡走，其下皆降。燧率诸军济河，兵凡八万，阵于城下。是日，贼将牛俊斩怀光首以降。降者一万六千，斩贼将阎晏、孟宝、张清、吴冏等七人以舍其，为怀光所虏胁，舍之。燧自从京师至河中，凡二十七日。上乃下诏褒美，迁光禄大夫，兼侍中。初，德宗欲罢兵，燧不可，请得一月刍粮足以平河中。至是，果然矣。
又曰：德宗幸奉天，诏李晟与李怀光合军拒朱泚，时每将出合战，晟必自异，衣锦裘、绣帽于前，亲自指导。怀光望见恶之，乃谓晟曰："将帅当持重，岂宜自丧饰以啖贼耶！"晟曰："前久在泾源，军士颇相畏服故欲令其先识以夺其心耳。"怀光益不悦，阴有异志，兵迁延不进。晟因入说怀光曰："寇贼偷据天子，行在近县，兵柄庙略，属在于公。公宜以时速进，晟愿以所部得奉严令，为公前驱，虽死不悔。"怀光益拒之。
又曰：史敬奉，灵武人，少事本军为衙将。元和十四年，敬奉大破吐蕃于盐州城下，赐实封五千户。先是西戎频岁犯边，敬奉白节度使杜叔良，请与三千人，备一月粮，深入蕃界，叔良以二千五百人授之。敬奉既行十馀日，人莫知其所向，皆谓吐蕃尽杀之矣。乃由他道深入，突出蕃众之后。戎人惊溃，敬奉率众大破之，杀戮不可胜记，驱其馀众于芦河，获羊马驼牛万数。敬奉形甚短小，若不能胜衣。至于野外驰逐，能擒奔马，自执鞭勒，随鞍跃上，然后羁带，矛矢在手，前无强敌。甥侄及僮使仅二百人，每以自随，临入敌，辄分其队为四五，随逐水草，每数日各不相知，及相遇，已皆有获虏矣。
《三国典略》曰：北齐平广陵王孝珩曰："奈何嗣君无独见之明，宰相非柱石之寄，内参群竖，离间骨肉，恨不得握兵符，受庙算，出万死，身先士卒，展我力耳。"
又曰：齐主曰："今日饮酒，乐哉！"武卫将军斛律光进曰："关西未平，人为仇敌，陛下亦何乐哉？会当马步十万，三道渡，由平道陷玉璧，拔长安，自仉凉色来纳在掌握，使百官袭冠冕，军士释介胄，然后称乐。"齐王谓群臣曰："明月常有此意，忧国如家，卿辈无及之者。"平原王段昭出谓光曰："卿胜先帝耶，先帝以四十万攻玉璧，不利而还，将兵如盘擎水，误即倾覆，何容易而轻言之。"光笑曰："非卿所知。"
○出师
《易》曰：出师以律，失律凶也。
《书》曰：张皇六师，肃将天威，兼弱攻昧，推亡固存，无作神羞。
《诗》曰：维师尚父，时维鹰扬。
《礼记》曰：师出不逾时，为怨思也；逾时即内有怨女，外有旷夫。
又曰：天子将出征，类于上帝，宜乎社，造乎祢，祃于所征之地；(祃，师祭也。)受命于祖，(告祖。)受成于学。(定兵谋也。)出征执有罪，反，释奠于学，以讯馘告。
《周礼》曰：牙璋以起军旅。
又曰：类祭，先出师，告天祭地；造祭，将与兵，造于先祖祭也。
《谷梁》曰：甲午治兵，出曰治兵习战，入曰振旅习战也。
《后汉书》曰：光武起，王莽下天下能为兵法者六十三家数百人，并以为军吏；选练武卫，招募猛士，(《说文》云：募，广求也。)旌旗辎重，千里不绝。时有长人巨无霸，(王莽连率韩博上言：有奇士长一丈，大十围，自谓巨无霸，出于蓬莱东南五城西北昭如海滨。轺车不能载，三马不能胜，卧则枕鼓，以铁箸食。见前书。)长一丈，大十围，以为垒尉，(郑玄注：《周礼》六军壁三垒。崔瑗《中尉箴》曰：堂堂黄帝，设为垒尉。尉者，主垒壁之事。)又驱诸猛兽(猛或作犷。犷，猛貌，音古猛反。)虎豹犀象之属，以助威武，自秦、汉出师之盛，未尝有也。
又曰：车驾东归。敕岑彭书曰："两城若下，便可将兵南击蜀虏。"人苦不知足，既平陇，复望蜀。每一发兵，彭头须为白。
又曰：马严拜将军长史，将北军五校士、羽林禁兵三千人，屯西河美稷，(美稷，县名。)卫护南单于，听置司马、从事。牧守谒敬，同之将军。敕严过武库，祭蚩尤，(武库掌兵器，令一人，秩六百石。前书音义曰：蚩尤，古天子，好五兵，故合祭之，见高祖纪。)帝亲御阿阁，(阿曲。)观其士众，时人荣之。
又曰：马成拜扬武将军，督诛虏将军刘隆、振威将军宋登、射声校尉王赏，发会稽、丹阳、九江、六安四郡兵击李宪。时帝幸寿春，设坛场，祖礼遣之。
又曰：凉部叛羌摇荡四州，朝廷忧之。于是诏邓骘将左右羽林、北军五校士及诸部兵击之，车驾幸平乐饯送。
又曰：马援出师，诏百官祖道。
又曰：光武筹赤眉必破长安，欲乘璺并入关中，而方自事山东，未知所寄。以邓禹沉深有大度，故授以西讨之略。乃拜为前将军持节，中分麾下精兵二万人，遣西入关，令自选偏裨以下可与俱者。
《晋书》曰：何曾，正始中为镇北将军、都督河北诸军事、假节。将之镇，文帝使武帝、齐王攸辞送数十里，曾盛为宾主，备太牢之馔。侍从吏驺，莫不醉饱。
又《载记》曰：苻坚以苻融为镇东大将军，代王猛为冀州牧。融将发，坚祖于霸东，奏乐赋诗。坚母苟氏以融少子，甚爱之，比发，王至霸上，其夕又窃如融所，内外莫知。是夜，坚寝于前殿，魏延上言："天市南门屏内后妃星失明，左右〈门皆〉寺不见，后妃移动之象。"坚推问知之，惊曰："天道与人，何其不远！"遂重星官。
《后魏书》曰：车驾南伐，以刘藻为征虏将军，督统军高聪等四军为东道别将。辞于洛水之南，孝文曰："与卿石头相见。"藻对曰："臣虽才，非古人，度亦不留贼虏而遗陛下，辄当酾曲阿之酒以待百官。"帝大笑曰："今未及曲阿，且以河东数石赐卿。"
《后周书》曰：武帝保定四年冬十月甲子，诏大将军、大蒙宰、晋国公护率军伐齐，帝于太庙庭授以斧钺。护总大军出潼关，大将军权景宣率山南诸军出豫州，少师杨标出枳关。丁卯，幸沙苑劳师。
《三国典略》曰：侯景西逼梁，湘东王遣晋州刺史萧惠正率兵援于已陵，惠王辞以不堪，举天门郡守胡僧祐以自代。王以为武猛将军，令其进发。僧佑谓其子玘曰："汝可以开两高门，一朱一白，吾当以死决之，不捷不归也。"王闻而壮之，厚抚其家，谓僧祐曰："景便于陆道，不闲水斗。贼若水战，但以大舰临之，自当必克。若其步战，自可鼓棹直就巴丘，不须交锋。"
又曰：周遣常山郡公子谨率中山公宇文护、大将军杨忠等步骑五万南伐，太祖饯于青泥谷。时庾信来聘未返，太祖问之曰："我遣此兵马缚取湘东、关西作博士，卿以为得不？"信曰："必得之后，王勿以为不忠。"太祖笑而颔之。
《白虎通》曰：王者之伐，所以皮弁素帻。何服皮弁素帻也？王者将出，辞于祢，还假祢祖，言辞反之，礼尊亲之义。
《王制》曰：王者将出，类于上帝，宜于社，造于祢。
《尚书》曰："归，假于艺祖。"出以告天，至告祖也。先告庙，后告天者，示不敢留尊者之命也。告天何，示不敢专也，非出辞反面道也。与宗庙异义。还，不复告天者，天道质无内外，故不复告也。《尚书》言归假于祖社，不见告天，知不告也。
又曰：遣将军必于庙何？示不敢自专。独于祖庙何？制法度者祖也。《王制》曰："受命于祖，受成于学。"此言于祖庙，命遣之也。
挚虞《决疑要注》曰：古者帝王出征，以齐车载迁庙之主及社主以行。故《尚书·甘誓》曰："用命赏于祖，不用命戮于社。"秦汉及魏行不载主也。
《卫公兵法》曰：诸大将出征，且约授兵二万人，而即分为七军，如或多或少，临时更定。(大率十分之中以三分为奇兵。)
《太白阴经》曰：参七星，伐三星，连体十星，为十将。西方白虎宿也，主杀伐，此星出而天下秋，草木摇落，有若军威，故兵出而法焉。
张平子《南都赋》曰：尔其则有谋臣武将，皆能攫戾执猛，破坚摧刚。
虞子阳《霍将军北伐诗》曰：拥旄为汉将，汗马出长城。
魏明帝《善哉行》曰：我徂我征，伐彼蛮虏。练师简卒，爰整其旅。轻舟竟川，傍江依浦。桓桓猛毅，如熊如虎。发桴若雷，吐气成雨。旌旄指麾，进退合矩。
○军行
《礼记》曰：军行，左青龙而右白虎，前朱雀而后玄武。招摇在上，急缮其怒。前有水，则载青旌；前有车骑，则载飞鸿；前有尘埃，则载鸣鸢。
《左传》曰：凡师出一宿为舍，再宿为信，过信为次。
《后魏书》曰于栗䃅，太宗南临孟津请众，䃅曰："可作桥乎？"对曰："杜预造桥，遗事可想"乃编次大船，构桥于野坂。六军既济，太宗深叹焉。
《隋书》曰：炀帝征高丽，宇文述为扶馀道将军。临发，帝谓述曰："礼，七十者行役以妇人从，公宜以家累自随。古称妇人不入军，临阵时耳。至于营垒之间，无所伤也。项籍虞姬，即其故事。"
《唐书》曰：太宗率众平汾晋，趋龙门阙，履冰而渡，进屯柏璧。
《白虎通》曰：王法年四十受兵法何？重不绝人世也。师行不必反，战不必胜，故须其有世也。年六十归兵者何？不忍并斗人父子也。
《孙子》曰：凡用兵之法，驰车千驷，(轻车也。驾驰千乘也。)革车千乘，(重车也。言万骑之重也。一车驾四卒，十奇一重养，二人主炊，冢子一人主保国守衣装，厮二人主养马，凡五人。步兵十人重以大军驾牛养，二人主炊，冢子一人，主保国守装，凡三人也。)带甲十万。(士卒数也。)千里而馈粮，(境越千里。)则外内之费，(资费。)宾客之用，胶漆之财，车甲之奉，日千金然后十万之众举矣。
又曰：出其所必趣，(使敌不得往相救也。)行千里而不劳者，行于无人之地。(出空击虚，虚其不意。)
又曰：凡用兵之法，将受命于君，合军聚众，(聚，因人结行位也。)交和而舍，(军门为利门，左右门为期门，以军营为辕门，以人营为人门。两军相当为交利也。)莫难于军争。(从始受命，至于交利，军争难也。)
又曰：凡处军相敌，绝山依谷，(近水草也。)视坐处高，(向阳也，处，视谓目前生地，处军当在高。)战隆无登，(无迎高也。降，下也。谓山下也。战于山下，敌引之上山，无登逐也。)此处山谷之军也。绝水必远水，(引敌使渡。)客绝水而来，勿迎之于水内，令之半渡而击之，利。欲战无附于水而迎于客也。视在处高，(水上亦当处其高也。)无迎水流，(恐溉我也。)处水上之军也。绝斥泽，惟亟去无流，交军于斥泽之中，必依水草而倍众树，(不得已专敌战而会斥泽之中。)此处斥泽之军也。平陆处易，(车之利也。)而左右倍高，前死后生，(战便。)此处平陆之军也。凡此四军之利，黄帝所以胜四帝者也。(黄帝始立，四方诸侯亦称帝。以此四地胜之。)凡军喜高而恶下，贵阳而贱阴。(喜一作好。山南曰阳，山北曰阴。)养生处实，是为必胜。军无百疾，丘陵堤防，必处其高阳而右背也。(堤者，积土。所背当处其阳而右之。战之便也。)此兵之利而地之助也。故用兵之法，高陵勿向也，(敌若据山陵，依附险阻陈，待敌勿轻攻趣也。既地势不便，有损右之衡也。)背丘勿迎。(敌背丘陵为阵，无有后患，则当引置平地，勿迎而击之。)
又曰：上雨水，水沫至，欲渡者待其定。(恐半渡而水便涨也。)绝磵过天井、天牢、天罗、天陷、天隙、大害，必亟去之，勿近也。(山也，深大为绝。磵，四方高，中央下，为天井。深水所居朦胞者为天牢。四雄绝人者为天罗。地形陷者为天陷。山间夹地深数尺长数尺者谓之天隙也。)吾远之，敌近之；吾迎之，敌背之也。(用兵常远六害。今敌近信则利，敌凶。)军旁有险阻、蒋潢、并生、葭苇、小林、翳荟(鸟会反。)者，必谨覆索之，此伏奸之所藏处也。(险者，一高一下之地。阻者，必水草也。潢者，池也。并生葭苇者，众草所聚也。小林者众木所居也。翳荟者，所以屏蔽之处也。)
《卫公兵法》曰：军马行动，须知次第。出先右虞候马军为首，次右虞候步军；次右军马军，次右军步军；次前军马军，次前军步军；次中军马军，次中军步军，次右军马军；次后军步军；次左军马军，次右军步军，次左虞侯马军。次左虞侯步军。其马军去步军一二里外行，每有高处即令三五骑马于上立，顾以候不虞。以后馀军，准前立马四顾。右虞候既先发安营，路平道路，修理泥淖、桥津，检行水草。左虞候排比队仗，整齐军次，使不交杂。若军回入，先左虞候马军，次左虞侯步军，次左马军，次左步军，其次第准前却转。其虞候军职掌，淮初发交换。诸军营各量置虞候子，并使排比依军次行。如此发引，卒逢寇贼，部伍甚易。若零叠散行，牵卒难就，万一贼至，并非所管。
又曰：诸军计伐，例有数营发引逢贼，首尾难救。行引之时，须先为方阵。应行之兵分为四，辎重为两道引，战锋等队亦为两道引。其第一分初发，辎重及战锋分为四道行，两行(户郎切。下同。)辎重，在心双引，两行战锋队并合，各在辎重外。左右夹双引，其次一分，战锋队与前般左右行战锋队相当，辎重队与前行辎重队相当。又其次一分准上，最后一分亦准上。初发第一分别，战锋辎重相当。如其逢贼，前分四行，两行辎重抽缩，两行战锋横列。作前面甚易，其次两分，先作四行长引，其战锋既在外，便充两面，其后分亦先作四行。其辎重进前，其战锋队横列相接，使充后面亦易，其方阵立即可成。如此发引，纵使狭路急缓，亦得成阵。每军战锋等队，须过本军辎重尾。辎重稠行，战锋等队稠引，常令辎重并近前头。战锋队相去十步下一队，辎重队相去十步下一队，辎重队相去两步下一队，如此即须相里得。若逢川陆平坦，弥加稳便，其战锋辎重队，分布使均。
又曰：诸兵马发行，或逢泥溺，或阻山河，其路有须填补，有须开拓。左右虞候军兵，先多于军，取充虞候子右虞候，先将此兵修理桥梁泥泞，开拓窄路。左虞候排窄路，捍后收拾阑遗。诸兵士每下营讫，先令两队共掘一厕。
又曰：行军沙碛、咸卤之中，有野马黄牛踪，寻之有水；鸟乌所集处有水；地生葭苇、芦菼、(吐敢反。)菰蒲之处，下有伏泉；地有蚁壤之处，下有伏泉。
《太白阴经·济水具篇》曰：军行过大水，河渠、沟涧，无津梁舟筏，难以济渡，太公以天艎天船，皆质朴不便于用，令随事逐物变化而用之，以济巨川。
又曰：木罂：以木缚瓮为筏。瓮受二石，力胜一人。瓮间阔五寸，底以绳勾联，编枪于其上，形长而方，前置拔头，后置梢，左右置棹。
又曰：枪筏枪十根为一束，力胜一人。四千一百六十六根即为一筏，皆去钻刃，以束为鱼鳞，以横栝而缚之，可渡四百一十六人。为三筏，计用枪一万二千五百根，率渡一千二百五十人，十渡则一军必济。
又曰：蒲筏：以蒲九尺围，颠倒为束，十道缚之，似束枪为筏。量长短多少，随蒲丰俭。无蒲亦用苇筏，量大小以济人。
又曰：挟縆：以善水者，继小绳先浮渡水，次引大縆于两岸，立大橛急定縆，使人挟縆浮渡，大军可为数十道。
又曰：浮囊：以浑脱羊皮吹气令满，系其孔，束于腋下而浮渡。
