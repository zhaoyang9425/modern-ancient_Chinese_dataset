○颈项
《释名》曰：颈，径也，径挺而长也。
《说文》曰：颈，头茎也。脰，项也。
《河图》曰：黑帝修颈。
《毛诗·硕人》曰：领如蝤蛴。(领，颈也。)
《礼斗威仪》曰：君乘木而王，其民长颈。(宋均曰：以青龙也。)
《春秋玄命苞》曰：北方至寒，其人形短颈。(短颈畏寒。)
《传》曰：晋伐齐，齐侯御诸平阴。晋州绰射殖绰，中肩，两矢夹脰。(脰，颈也。)
《史记》曰：范蠡遗大夫种书曰："越王长颈鸟喙，可与共患难，不可与共乐。"
又曰：沛公军至灞上，秦王子婴以组系颈，降轵道傍。
《汉书》曰：张耳、陈馀相与为刎颈之交。(刎颈之交者，言托契深重，虽断颈绝头无所顾也。)
又曰：周昌尝燕入奏事，高帝方拥戚姬，昌还走。高帝逐得，骑昌项问曰："我何如主也？"昌仰曰："陛下即桀、纣主也。"
又曰：田蚡取燕王女为夫人，太后诏列侯宗室皆往贺。灌夫行酒，至临汝侯灌贤，贤方与程不识耳语，夫无所发怒，乃骂贤。坐乃起更衣，稍稍去。窦婴去，因戏(音麾，招麾之令出也。)夫。夫出，蚡遂怒曰："此吾骄灌夫罪也。"乃令骑留夫，夫不得出。籍福起为谢，按夫项令谢，夫愈怒，不肯顺。蚡乃戏(亦音麾)骑令缚夫置傅舍。
《后汉书》曰：董宣既格杀明阳公主家苍头，帝使宣谢公主，宣不伏，上使人按其项于地，宣不肯起，因号为"强项侯。"
《东观汉记》曰：班超字仲升，常行遇见相工，工谓超曰："燕颔虎头，飞而食肉，此万里封侯相。"
《魏书》曰：文帝既立为嗣，喜，因抱辛毗颈曰："辛君知吾喜不？"
《魏志》曰：毌丘俭使王倾至海上，海上人云："得一破船，有生人，项有面，与语不晓，不食而死。"
《蜀志》曰：先主率其属从校尉邹靖讨贼，因有功，除安喜尉。督邮以公事到县，先主求谒，不通，直入缚督邮，杖二百，解绶系其颈著马枊(五葬切。)弃官亡命。
王隐《晋书》曰：杜预初伐吴，吴人知预病瘿，每见大树似瘿者，辄以刀斩破白，题曰"杜预颈"。
《唐书》曰：屈突通或说归降义军，通泣曰："吾蒙国重恩，历事两主，受人厚禄，安可逃难，惟死而已。"自摩其颈曰："要当为国家受人一刀耳。"
《家语》曰：孔子，其颈似皋陶。
《孔丛子》曰：子高游赵还鲁，平原君客邹文、李节与子高别，文、节流涕交颈，子高抚手而已。
《尸子》曰：禹长颈鸟喙。
《扶南传》曰：毗塞国王，身长一丈二尺，颈长三尺，自古不死，莫知其年，知未然事，号为"长颈王"。
繁钦《三胡赋》曰：罽宾之胡，面象炙猬顶，须如持囊。
○肩
《释名》曰：肩，坚也。
《说文》曰：肩，髆也。
《春秋玄命苞》曰：文王龙颜阜肩。
《左传·昭二十年》曰：卫公孟絷狎齐豹。初，齐鼻见宗鲁于公孟(荐达也。)为参乘焉。将作乱，而谓之曰："公孟之不若子，所知也。勿与乘，吾将杀之。"对曰："吾由子事公孟，今闻难而逃，是僣子也。(使子言不信。)子行事乎，吾将死之。"公孟有事于盖获之门外，宗鲁参乘，齐氏用戈击公孟，宗鲁以背蔽之，断肱，以中公孟之肩，皆杀之。
又《昭二十六年》：成大夫公孙朝告于齐曰："孟氏，鲁之敝室也。(敝，坏也。)用成已甚，弗能忍也，请息肩于齐。"齐师围成。
又《定上》曰：楚子涉雎，(七余切。)济江，入于云中(云梦泽也。)王寝，盗攻之，以戈击王。王孙由于以背受之，中肩。
《尔雅》曰：北方有比肩民焉，迭食而迭望。(此即半体之人，各有一目、一鼻、一孔、一臂、一脚，亦由鱼鸟之相舍也。)
崔鸿《十六国春秋·后赵录》曰：初，太式殿既成，图画自古贤圣忠臣烈士，是月皆变为胡状。旬馀，头悉入肩中，惟冠忦(音介。)仿佛微出，石虎大恶之。
《国语》曰：叔鱼鸢肩，其母曰："是必为贿死。"
《庄子》曰：支离疏肩高于顶。
又曰：卢敖见若士，深目鸢肩。
《淮南子》曰：东方之人鸢肩，北方人大肩。
《梁冀别传》曰：冀鸢肩，文傅曰："赵壹肩高二尺，高自抗竦，为乡党所摈。"
车频《秦书》曰：苻坚生，肩背有赤色隐起，状如篆文。
《洛神赋》曰：肩若削成。
○胛
《释名》曰：胛，阖也。与胸胁背相会阖。
《说文》曰：髆，肩胛也。
《春秋玄命苞》曰：胛之为言，附着也。如龙蟠虎伏，合附着也。
《吴越春秋》曰：专诸刺王僚，贯胛达背。
○臂
《释名》曰：臂，裨也，在傍曰裨也。
《左传·庄公》：初，公筑台临党氏，见孟任，从之。閟，而以夫人言，许之。割臂盟公，生子般焉。
又《襄公》：公孙丁射尹公佗贯臂。
《春秋玄命苞》曰：汤臂四肘，是谓神刚。象月推移，以绥四方。
《史记》曰：吴起东出卫郭门，与其母决，啮臂而盟曰："起不为卿相，不复入卫门。"果如其言。
《汉书》曰：李广，陇西人，猿臂，善骑射。
又曰：陈汤击郅支时，中寒病，臂不屈伸。汤入，有诏无拜。
又《王莽传》曰：甄丰子寻，作苻命而诛。寻手理有"天子"字，莽解其臂入视，曰："此一太子也，或曰一六子也。"明寻子父当戮死也。
又曰：刘歆上议曰："武帝立五属国，伐朝鲜，起玄菟、乐浪，以断匈奴左臂；西伐大宛，结乌孙，以裂匈奴右臂。"
《续汉书》曰：单超，河南人。梁冀振动天下。延熹二年，皇后崩，帝呼单超等入谋诛冀，乃更召徐璜具瑗等五人，遂定其议。帝啮超臂出血，以为盟，冀及宗亲党与悉诛之。
《后汉书》曰：杨璇平苍梧桂阳猾贼，荆州刺史赵凯，诬奏璇实非身破贼，而妄有其功。遂槛车征璇。防禁严密，无由自讼，乃啮臂出血，书衣为章，具陈破贼形势，以付子弟诣阙通之。诏原璇，更拜议郎，凯受诬人之罪。
《魏志》曰：太祖所乘马，名绝影，流矢所中，并中太祖右臂。
《吴志》曰：太史慈字子义，东来人也。长七尺，美须髯，猿臂善射。
《蜀志》曰：先主长七尺五寸，自顾见耳，垂臂下膝。
又曰：关云为流矢所中，贯在右臂，阴雨常痛，伸臂与医，刮骨去毒，血流盘器，而羽割炙引酒，言笑自若。
《晋书》曰：都官从事济南刘享尝奏何曾绮丽华饰，莹牛蹄角。后曾辟享为掾，因小事杖享破臂。
《晋中兴书》曰：交州刺史王谅为州人梁硕所围，城陷。硕逼夺谅节，谅不与，硕遂断谅右臂，谅正色曰："死不畏，臂断何有哉？"
崔鸿《十六国春秋·后赵录》曰：石勒引李阳欢酣，宣阳臂笑视之曰："卿虽老，臂中由有力，颇复与人斗不？孤往日厌卿老拳，卿亦饱孤毒手。"
《后秦记》曰：姚襄垂臂过膝。
《三国典略》曰：陆法和进于巴陵，见王僧辩谓之曰："贫道已却侯景一臂，更何能为，檀越宜即逐取侯景。"
《三国典略》曰：高欢营主尉景欲执尔朱兆，欢啮臂止之。
《唐书》曰：高宗幸东都，太子于京师监国，因留薛玄超以侍太子。临行，谓玄超曰："朕之留卿，如去一臂，关西之事，悉以委卿。"
《列子》曰：甘蝇，古之善射者。飞卫学射于甘蝇。纪昌学射于飞卫，尽飞之术，计天下之敌己者，一人而已，乃谋杀飞卫。相遇于野，二人交射，矢锋触而坠于地，飞卫矢先穷，纪昌惟一。既发，飞卫以棘刺之端扞之而无馋拢于是二子泣而投弓，相拜于途，请为父子。克臂以誓，不得告术于人也。
《庄子》曰：仲尼谓颜渊曰："吾终身与汝交臂而失之，可不哀与！"
又曰：浸假而化予之左臂以吻鸡，予因以求时夜；浸假而化予之右臂以为弹，予因以求鸡炙。
又曰：韩、魏相争侵地，子华子见昭僖侯，昭僖有忧色。子华子曰："今使天下书铭于君之前，曰：左手攫之则右手废，右手攫之则左手废。然而攫之必有天下。君攫之乎？"僖侯曰："寡人不攫也。"子华子曰："自是观之，两臂重于天下也，身又重两臂，韩之轻于天下远矣。"
《燕丹子》曰：荆轲拾瓦投蛙，太子令人奏奉盘金，轲用竭复进。轲曰："非为太子爱金也，但臂痛耳。"
《淮南子》曰：羿右臂长而善射。
《新序》曰：崔杼杀庄公。申蒯渔于海，将入死之。门者以告，崔杼令勿内。蒯曰："汝疑我乎？"乃断其左臂以与门者以示。杼陈八列，令其入，蒯拔剑呼天而斗，杀七列，不及崔杼一列而死。
《白虎通》曰：汤臂二肘，是谓抑翼。攘去不义，万民蕃息。
《琐语》曰：晋师旷昼侍平公，鼓瑟，辍而笑曰："齐君与嬖人戏，坠床伤臂。"公书记之，使问齐侯，果如其言。
《山海经》曰：长臂国人，捕鱼水中，两手各操一鱼。
又曰：奇肱之国，其人惟有一臂。
刘欣期《交州记》曰：儋耳之东，人臂一骨。
《外国事》曰：大拳国人，猿臂长胁。
《西京杂记》曰：宣帝被收，系郡邸狱，臂上犹带史良娣合绥宛转，绳系宝镜一枚。
《幽明录》曰：有人相羊叔子父墓有帝王之气，叔子于是乃自掘断墓。后相者又云："此墓由当出折臂三公。"叔子工骑乘，及为襄阳县督，盘马落地，遂折臂。
《论衡》曰：书傅称曾子孝，与母同气。曾子出薪于野，客至而欲去，曾子母以右手扼左臂，曾子左臂立痛，即驰至，此虚也。臂痛，曾子臂亦痛；母死，曾子亦死乎？
《俗说》曰：释道安生，便左臂上一肉，广一寸许，着臂如钏，将可上下，时人谓之印手菩萨。
《楚辞》曰：九折臂而成医。
○腕
《释名》曰：腕者，言宛屈也。
《左传·定下》曰：晋师将盟卫侯于𫑘泽。(𫑘，音专。)赵简子曰："群臣谁敢盟卫君者？"涉佗、成何曰："我能盟之。"将歃，涉佗捘卫侯之手，及腕，卫侯怒。
○腋
《释名》曰：腋，绎也，言可张翕寻绎也。
《说文》曰：胳，略下也。胠，腋下也。(胳，音各。胠，香劫反，又去鱼二切。)
《汉书·五行志》曰：高后八年三月，祓霸上，还过轵道，见物如苍狗，戟高后腋，忽不见。卜之，赵王如意为崇。遂病腋下而崩。
《东观汉记》曰：江革为五官中郎将，将朝会，诏使虎贲迎送扶腋，宠遇甚厚。
孔融上书曰：先帝褒厚老臣，惧其殒越，是故扶接，助其气力，三公刺腋。近为忧之，非警戒也，云备大臣，非其类也。
《神仙传》曰：老子母感大流星而娠，怀之七十岁乃生，剖母左腋而出。
○肘
《释名》曰：肘，注也，可隐注也。
《传》曰：师阵于鞍，郄克伤于矢，曰："余病矣。"张侯曰："自始合而矢贯余手及肘。余折以御，左轮朱殷，岂敢言病？吾子忍之。"
又曰：栾盈之乱，范鞅遇栾乐，曰："乐免之，死将讼汝于天。"乐射之，不中。又注，则乘槐本而覆。或以戟钩之，断肘而死。
《春秋后语》曰：知伯率韩、魏之兵以伐赵襄子于晋阳，决晋水以灌晋阳之城，不没者三板。知伯行水，魏桓子御，韩康参乘。知伯曰："吾不知水之可以亡人国，乃今知之。然汾水可以灌安邑，绛水可以灌平阳。"魏桓子肘韩康子，韩康子履桓子之足，接于车上。而知伯地分、身死、国亡，为天下笑。
谢承《后汉书》曰：羊续为南阳太守，志在矫俗，裳不下膝，弹琴出肘。
段龟龙《凉州记》曰：吕光左肘生肉印。及征西域，印内隐起文字曰"巨霸"也。
《庄子》曰：子贡往见原宪，宪杖策而应，正衿肘见。
又曰：支离叔与滑介叔观于冥伯之丘，昆仑之墟，黄帝之所休。俄而，柳生于其左肘，其意蹶蹶然恶之。支离叔曰："子恶之乎？"滑介叔曰："亡，予何恶？生者，假借也。假之而生，生者，尘垢也。死生为昼夜。且吾与子观化，化及我，何恶哉？"
《吕氏春秋》曰：密子贱治单父，恐鲁君听谗，令己不得行术。将行，请迎史二人俱至单父，使其书。将书，密子掣其肘，书不善则怒。史患之，请归，报鲁君。鲁君太息曰："密子以此谏寡人。自今以去，单父非寡人有。"
