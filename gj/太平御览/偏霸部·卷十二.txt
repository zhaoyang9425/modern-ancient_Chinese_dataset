○宋刘裕
徐爰《宋书》曰：高祖武皇帝姓刘氏，讳裕，彭城绥舆里人。夜生，有神光之异。是夕，甘露降于墓树。尝游下邳，遇一沙门于逆旅，沙门言及中原事故，因云："江表寻当丧乱。"高祖曰："便遂至乱亡，当有拯之者不？"沙门曰：此疮难治，先有良药，当以相与。"因取怀中黄散裹留之。沙门既去，高祖追而望之，倏忽不见。以黄散治疮，一傅而愈。馀散宝录之，被金疮辄用，有验。晋陵人韦叟，少以占相为事，其言多验，尝相高祖，曰："君当立，主方伯。"久之，又曰："君相辄进，贵不可言，惟愿富贵无相忘。"
晋末妖贼孙恩作乱，前将军刘牢之东讨。牢之请高祖参军事。牢之命高祖觇贼远近。将勇士数十人，会遇贼至，仍迎击之。贼众数千，高祖所将人多死，而战意方酣，奋长刀，所杀伤甚众。牢之子敬宣疑高祖淹久，恐为贼所杀，乃轻骑赴之。既而众骑并至，贼遂大崩。高祖为流矢所伤，通中信宿而愈。自后屡被重伤，皆弗以为患。军中益加敬惮。
恩北走海盐，高祖追而翼之，筑城于海盐故治，恩知城弗可下，乃进向沪，高祖复弃城追之。恩乘风浮海，奄至丹徒，师众数万，鼓噪登干蒜山，居民皆荷担而走。高祖率所领奔击，大败之，投𪩘赴水死者甚众。恩颠沛，仅得还船。虽被摧破，犹恃众力，遂径向京师。朝廷震惧，以高祖为建武将军、下邳太守，帅舟师讨恩于郁州，复大破之。桓玄从兄循以抚军将军镇丹徒，以高祖为中军参军。
玄篡帝位，循入朝玄，高祖从至京师。玄既宿惮高祖威名，又悦高祖之风仪姿貌，语司徒王谧曰："昨见刘裕，卿不得独擅其清！"或说玄曰："刘裕龙行虎步，瞻视不凡，恐必不为人下，宜早为其所。"玄曰："我方欲平荡中原，使裕以万人为前驱，关陇不足定也。事定之后，当更议之耳。"
高祖乃与弟道规、沛郡刘毅、东海何无忌潜谋匡复。桓循弟弘以征虏将军领广陵，以道规为中兵参军。刘毅先亦为弘吏佐，遭母忧还京口，是至住往江北，与道规共集义徒。高祖托游猎，会无忌及任城魏咏之、高平檀凭之及从弟蕃等同谋二十七人，并愿从者百馀人。是时，大风暴起。丙辰，诘朝，城门开，义众驰入，称有诏，齐声大呼，吏士惊散，即获桓循，斩而徇之。与桓弘主簿平昌孟昶等帅将士六十人，斩弘于广陵城，因收众济江。
玄遣顿丘太守吴甫之、右卫将军皇甫敷北拒义军。咸曰："裕等众力甚弱，岂有办成，陛下何虑之甚！"玄曰："刘裕足为一世之雄；刘毅家无担石之储；摴蒲一掷百万；何无忌，刘牢之甥，酷似其舅。共举大事，何谓无成！"
众推高祖为盟主，移檄京邑。遇吴甫之于江乘。甫之，玄骁将也，其兵甚锐。高祖躬执长刀，径入其阵，众皆披靡，即斩甫之。进至罗落桥，高祖望贼旗鼓誓，众驰进。挺剑指麾，光耀如电，将士皆莫敢仰视，但凭神武，争为先登，殊死而战，无不一当百，呼声动天地。风火并起，钲鼓之音震骇京邑。桓谦等诸军，一时土崩。
高祖镇石头，留台百官群寮宿卫各率其职。于是推高祖为使持节、都督杨徐兖豫青冀幽并八州诸军事、镇军将军、徐州刺史。
桓玄经浔阳，江州刺史郭昶之备乘舆法服以资之。收略二千馀人，挟天子奔于江陵。冠军将军刘毅、辅国将军何无忌帅诸军南讨，破玄大将军郭钤等于桑落洲。玄弃众，复挟天子西走。初，益州刺史毛璩遣弟子修之诱玄以入蜀。至于枚回州，益州都护冯迁斩玄，首传于京师。天子反正，诏进位侍中、都督中外诸军事。高祖固让。加录尚书，封豫章公，邑万户，绢三万匹。
鲜卑慕容德僣号于青州，德死，从子超袭伪位。公抗表北讨。屠广固，超逾城走，获之。戮其王公以下，纳口万馀，马二千匹，夷其城隍。献超于京师，斩于建康市。
卢循寇南康、庐陵、豫章，诸郡守皆委任奔走。驰使征公。公至下邳，留船运辎重，自帅精骑步归。孟昶、诸葛长民惧寇之深也，欲拥天子过江，公弗听。昶穷窘无馀图，饮药而卒。群贼大至，公悉出轻利，帝躬提幡鼓，命军众齐力击之，贼众大败。追奔，逮夜乃收兵而归。循等还浔阳。公更简练三军，将进攻讨。循闻大军至，欲遁还豫章，乃悉力栅断左里。丙申，大军至左里。将战，公麾以进兵，幡竿折，遂沉于水。众皆失色，公自忻笑曰："往年覆舟之战，亦幡竿折，今复然，贼必破矣。"众乃大悦，即攻栅并进。循兵虽死战，犹弗能禁。诸军乘胜击之，循单舸走。刘蕃、孟怀玉斩徐道覆于始兴，传首京师。交州刺史杜慧度斩卢循父子，函七首送都。
刘毅为荆州刺史，矜功骄纵。公表请讨之。毅单骑出，自隘道侧。分遣诸军伐蜀，以朱龄石为益州刺史，公授以谋略，遂平成都，斩伪蜀王谯纵。荆州刺史司马休之僣结雍州刺史鲁宗之，宗之得书响应。公帅众军西讨。休之不敢战，乃弃城奔走伪羌。伪主姚兴死，子泓新立，人情骚扰。公乃抗表北伐。诸军入关，及姚泓战，大破之，泓肉袒稽首。公至长安。长安丰稔，帑藏盈积，后宫数千人。公先收彝器、浑仪、土圭之属，献于京师；其馀珍宝珠玉，悉以班诸将士。执姚泓归之，有司斩于建康市。
公至洛阳，常有紫云见于军上，晋帝乃命有司禅位于王。改元熙二年为永初元年。三年正月，崩于西陵，年六十。
沈约《宋书》曰：高祖讳裕，字德舆，汉楚元王交之后也，小字寄奴。初，高祖家贫，尝负刁逵社钱三万，经时无以还。逵执录甚严，王谧造逵见之，乃密以钱代还，由是得释。高祖名微位薄，盛流皆不与相知，惟谧交焉。桓玄将篡，谧手解安帝玺绂，为玄佐命功臣。及义旗事建，众并谓谧宜诛，惟高祖保持之。
上清简寡欲，严整有法度，不视珠玉舆马之饰，后庭无丝竹之音。宁州尝献虎魄枕，光色甚丽。时将北征，以虎魄治金疮，上大悦，命扌寿碎分付诸将卒。关中得姚兴从女，有盛宠，以之废事。谢晦谏，即时遣出。钱帛皆付外府，内无私藏。宋台建，有司奏东西堂施局脚床、银涂钉，上不许。使用直脚床，钉用铁。孝武帝大明中，坏上所居阴室，于其处起玉烛殿，与群臣观之，床头土鄣，壁上挂葛灯笼、麻绳绋。侍中袁觊盛称上俭素之德，故能光有天下，克成大业者焉。
《宋书》：高祖游京口竹林寺，独卧讲堂前，上有五色龙章。众僧见之，惊以白帝，帝独喜，曰："上人无妄言也。"
《述异记》曰：宋高祖微时常游会下，过孔静宅，正昼卧，有神人衣服非常，谓之曰："起，天子在门。"既而失之。靖遽出，适与帝遇。延入，结交赠遗。临别，执帝手曰："卿后必当大贵，愿以身嗣为托。"帝许之。及京邑定，静自山阴令擢为会稽内史。
○刘义符
徐爰《宋书》曰：少帝讳义符，高祖长子也。高祖崩，五月即皇帝位。庐陵王义真明隽秀令，朝野属望，而司空徐羡之、尚书仆射傅亮、领军谢晦等贪弄朝权，深相忌惮，乃共诬罔，构成其衅。是日上疏，收义真，徙于新安郡。徐羡之、王弘、傅亮、谢晦、檀道济等守门，露仗入殿。时上在华林园寝舟中，兵士竞进，杀侍御者二人，遂扶上出东阁，废为荥阳王。一依汉昌邑、晋海西故事，遂徙于吴郡。六月，徐羡之等使邢安太杀荥阳王于金昌亭，年十九。
沈约《宋书》曰：羡之等将谋废立，而庐陵王义真轻动多过，不任主四海，乃先废义真，然后废帝。侍中程道惠劝立第五皇弟恭，羡之不许。遣使杀真于新安，杀帝于吴县。帝突走出门，追者以门关击之，倒地，然后加害。
刘义隆
沈约《宋书》曰：太祖文皇帝讳义隆，小字车儿，武帝第三子也。授西中郎将、荆州刺史。长七尺五寸，博涉经史，善隶书。少帝废，百官备法驾奉迎，即皇帝位，改元元嘉元年。
三年，司徒、录尚书令、杨州刺史徐羡之，尚书令、护军将军傅亮，有罪伏诛。遣中领军到彦之、征北将军檀道济讨荆州刺史谢晦，上亲帅六师，擒晦于延头，送京师伏诛。京师疾疫，遣使存问，给医药，死者若无家属，赐以棺木。十二年，大水，京邑乘舡。二十四年，货贵，制大钱一当两。三十年三月，遇弑于含光殿，年四十七。
○刘劭
沈约《宋书》曰：刘劭，字休远，文帝长子。六岁，拜为皇太子。二十七年，有巫严道育，自言通灵，夫为劫，没入奚官。劭姊东阳公主应阁婢王鹦鹉白公主云："道育有异术。"主乃白上，求入道育。道育自言服食，主及劭皆惑之。始兴王濬与劭并多过失，使道育祈请，令不上达，遂巫蛊。事泄，道育叛亡，变服为尼，逃东宫，濬往京口。复载将去。三十年二月，濬自京口入朝，复载还东宫。有告上云："京口有一尼，服食，出入征北内，似是严道士。"上使掩捉，得二婢，云："道育随濬还都。"上乃使京口送道育二婢，顷至检覆，废劭，赐濬死。母潘淑妃具以告濬。濬驰报劭，劭因是有异谋。其月二十一日，召前中庶子萧斌，告以逆事。明旦，与斌同载，从万春门入。张超之手行杀逆，又使人杀潘淑妃。濬屯中堂，劭即伪位，改元嘉三年为太初元年。
世祖及南谯王义宣，随王诞并举义兵。劭以事委王罗汉、鲁秀，以拒义军。三月十九日，义军至新林。二十一日，至新亭。二十二日，劭众连败，相继散奔。四月四日，义军薛安郡等并入殿，臧质从广莫门入，同会太极殿。劭穿西垣入武库井中。即从井中牵出，缚劭于马上，防送军门，斩于牙下。濬、劭及四子并枭首，暴尸于市，投劭、濬尸于江。张超之为乱军剖腹刳心，脔食其肉，焚其骨头。道育、鹦鹉并都街鞭杀于石头四望山下，焚尸扬灰于江。后史官目劭为元凶。
○刘骏
沈约《宋书》曰：世祖孝武皇帝讳骏，字休龙，小字道民，文帝第三子。迁南中郎将，元凶杀逆，以为征南将军，加散骑常侍。上帅众入讨，荆州刺史南谯王义宣、雍州刺史臧质并举义兵。元嘉三十年四月，上至于新亭，即皇帝位。五月，克京城。
孝建元年春，亲祠南郊，改元，大赦。诏："凡诸守莅亲民之官，可申详旧条，劝尽地利。力田善蓄者，具以名闻。"更铸四铢钱。立子业为太子。赐为父后者爵一级。
大明元年正月，大赦，改元。四月，京师疾疫，遣使案行，赐给医药。死而无收敛者，官为敛埋。诸王及妃主庶姓位从公者，丧事听设凶门，馀悉断。司空南兖州刺史竟陵王诞有罪，贬爵。诞不受命，据广陵反。上亲御六师，车驾出顿宣武堂。三年七月，克广陵城，斩诞。初立驰道自阊阖门至朱雀门，又自朱雀门至于玄武湖。七年，于博望山立双阙。八年闰五月，帝崩于玉烛殿，年三十五。
沈约《宋书》曰：世祖游幸无度，太后、六宫常乘副车在后。沈怀文与王景文每谏不宜数出。后同从，坐松树下，风雨甚骤，景文曰："卿可以言矣。"怀文曰："独言无系，宜相与谏之。"江智渊卧草侧，亦谓"言之为善。"俄而被召，俱入雉场，怀文曰："风雨如此，非圣躬所宜冒。"景文又曰："怀文所启宜从。"智渊未及有言，上乃注弩作色曰："卿欲效颜峻耶，何以恒知人事？"又曰："颜峻小子，恨不得鞭其面首。"
○刘子业
沈约《宋书》曰：前废帝讳子业，小字法师，孝武帝长子也。世祖入伐元凶，被囚于侍中下省，将见害者数矣，卒得无恙。世祖崩，其日，太子即皇帝位。罢南北二驰道，孝建以来所改制度还依元嘉。是岁，诸郡大旱甚，米一斗数百，京邑亦至百馀。
永光元年春，改元，大赦。八月，帝自率宿卫兵，诛太宰江夏王义恭、尚书令骠骑大将军柳元景、尚书左仆射颜师伯、廷尉刘德愿。改元为景和元年。以宫人谢氏为贵嫔夫人，加虎贲鞁戟，鸾辂龙旗，出警入跸。时帝凶悖日甚，诛杀相继，内外百司，不保首领。先讹言云："湘中出天子。"帝将南巡荆湘二州，以厌之。先欲诛除诸叔，然后发。太宗与左右阮佃夫、王道隆、李道儿密结帝左右寿寂之、姜产之等十一人，谋共废帝。戊午夜，帝于华林园竹林堂射鬼。时巫云："见此堂有鬼。"故帝自射之。寿寂之怀刀入，姜产之为副。帝欲走，寂之追而殒之，时年十七。
帝幼而狷急，在东宫每为世祖所责。世祖西巡，子业启参承起居，书迹不谨，上让之。子业启事陈谢，上答曰："书不长进，此是一条耳。闻汝素业都懈，狷戾日甚，何以顽固尔耶！"帝少好读书，颇识古事，自造《世祖诔》及杂篇章，往往有辞彩。
沈约《宋书》曰：前废帝景和末，召南平王铄妃江氏入宫，使左右于前逼迫之，江氏不受命。谓之曰："若不从，当杀汝三子。"江氏犹不肯。于是遣使于弟，杀敬猷，敬渊等杖一百。其夕，废帝亦殒。
○刘彧
沈约《宋书》曰：太宗明皇帝讳彧，字休炳，小字荣期，文帝第十一子也。为雍州刺史。景和末，上入朝，被留停。废帝诛害宰辅，杀戮大臣，恒虑有图之者，疑畏诸父，并拘之殿内。收上付廷尉，一宿被原。将加祸害者，前后非一。既而害上意定，明旦便应就祸。上先与腹心阮佃夫、李道儿、寿寂之等密共合谋，殒废帝于后堂。建安王休仁便称臣，引升西堂御坐，召见诸大臣。于时，事出仓卒，上失履，跣至西堂，犹著乌帽。坐定，休仁呼主衣以白帽代之，引备羽仪，虽未即位，凡众事悉称令书施行。
上即皇帝位，大赦天下，改景和元年为太始元年。镇军将军、江州刺史晋安王勋举兵反，镇军长史邓琬为其谋主，雍州刺史袁𫖮帅众赴之。车驾亲御六师，出顿中兴堂。司徒建安王休仁帅众军大破贼，斩伪尚书仆射袁𫖮，进讨江郢荆雍相五州，平定之。晋安王子勋并赐死，同党皆伏诛。
太豫元年四月，上大渐，袁粲，褚渊、刘勔、蔡兴宗、沈攸之同被顾命。上崩于景福殿，年四十四。
帝少而和美，风姿端雅。早失所生，养于路太后房内。大明世，诸弟多被猜忌，惟上见亲，常侍路太后医药。好读书，爱文义，在藩时，撰《江左以来文章志》，又续卫瓘所注《论语》二卷行世。及即大位，四方反叛，以宽仁待物，诸将帅有父兄子弟同逆者，并授以禁兵，委任不异，故众为之用，莫不尽力。平定天下，逆党多被全宥，其才者并见授用，有如旧臣。才学之士，多蒙引进，参究典籍，应对左右。于华林园茆堂讲《周易》，常自临听。末年好鬼神，多忌讳，近谗慝，剪落皇枝，宋氏之业自此衰矣。
沈约《宋书》曰：王景文为扬州刺史。上既有疾，而诸弟并已见杀，惟桂阳王休范人才本下，不见疑，出为江州刺史。虑一旦晏驾，皇后临朝，景文自然成宰相，门族强盛，籍元舅之重，岁暮不为纯臣，太豫元年春，上疾笃，乃遣使送药赐景文死，手诏曰："与卿周全，欲全卿门户，故有此处分。"
○刘昱
沈约《宋书》曰：废帝讳昱，字德融，小字慧震，明帝长子也。太宗诸子在孕，皆以《周易》筮之，即以得之卦为少字，故帝字慧震。立为皇太子。太宗崩，太子即位。
元徽元年正月，改元。二年，太尉、江州刺史桂阳王休范举兵反。贼奄至，攻新亭垒。齐王拒击，大破之。越骑校尉张苟儿斩休范。五年七月戊子夜，帝殒于仁寿殿。
初，帝在东宫，年五六岁时始就书学，而堕业好嬉戏，主师不能禁。好缘漆帐竿，去地二丈馀，如此者半食久，乃下。年渐长，喜怒无节，左右有失旨者，辄手加扑打。徒跣蹲踞，以此为常。主师以白太宗，上辄敕昱所生，严加捶训。及嗣位，内畏太后，外惮诸臣，犹未得肆志。自加元服，变态转兴，内外稍无以制。三年秋冬间，便好出游行，太妃每乘青篾车，随相检摄。渐自放恣，太后不复能禁。单将左右，弃部伍，或十里、二十里、或入市里，或往营署，旦出，日暮乃归。四年春夏，此行弥数。自京城克定，意志转骄，于是无日不出。与左右人解僧智、张立鬼恒自驰逐，夜出承明门，夕去晨反，旦去暮归。从者并执鋋矛，行人男女及马驴值无免者。民间忧惧，昼日不敢开门，道上行人殆绝。常着小袴，未尝服衣冠。有白棓数十枚，各有名号。钳凿锥锯之徒，不离左右。常以铁锥锥人阴破，左右人见敛眉者，昱大怒，令此人袒臂正立，以矛刺臂洞骨。于耀灵殿上养驴数十头，所自乘马，养于御床侧。先是民间讹言，谓太宗不男，昱是李道儿子。昱每出入去来，常自称刘统，或自号李将军。与右卫翼辇营女子私通，每从之游，持百数十钱，供酒肉之费。辂车一乘，其上施蓬，乘以出入，从者不过数十人。羽仪追之恒不及，又各虑祸，亦不敢追寻，惟整部伍，别在一处瞻望而已。凡诸鄙事，过目即能，锻金银，裁衣作帽，莫不精绝。未尝吹篪，执管便韵。天性好杀，以此为忻，一日无事，惨惨不乐。
齐王潜图废立，与直阁将军王敬则谋之。七月七日，昱乘露车，从二百许人，无复卤簿羽仪，往青园尼寺，晓至新安寺就昙渡道人饮酒，醉，扶夕还仁寿殿东阿毡幄中卧。时昱出入无禁，大内诸阁，夜皆不闭。厢下畏相逢值，无敢出者。宿卫并逃避，内外无相禁摄。王敬则先结昱左右杨万年等二十五人，谋共取昱。其夕，王敬则出外，杨玉夫见昱醉熟无所知，乃与万年同入毡幄内，以昱防身刀斩之。提昱首，依常行法，称敕开承明门出，以首与敬则，驰至领军府，以首付齐王。齐王乃戎服，率左右数十人，称行还，开承明门入。昱他夕每开门，门者震惧不敢视，至是弗之疑。齐王既入，晓，乃奉太后令奉迎安成王。
○刘准
沈约《宋书》曰：顺皇帝讳准，字仲谟，小字知观，明皇帝第三子也。封安成王。废帝殒，奉迎王入居朝堂。壬辰，即皇帝位。升明元年，改元，大赦。齐王出镇东城，辅政作相。三年，加相国，总百揆，备九锡之礼。四月，禅位于齐王。壬辰，帝逊于东邸。既而迁居丹阳宫，封为汝阴王。殂于丹阳，谥曰顺皇帝，时年十三。
史臣曰："圣王膺录，自非接乱承微，则天历不至也。自三、五以来，受命之主，莫不乘沦亡之极，然后符乐推之运。水德迁谢，其来久矣，岂止于区区汝阴揖让而已哉！"
