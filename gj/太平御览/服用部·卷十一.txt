○荐席
《说文》曰：席，藉也。《礼》：天子诸侯席有黼绣纯。
又曰：筵，竹席也。
又曰：蒻，蒲子也，可以为荐。
《释名》曰：荐，所以自荐藉也。蒲平，以蒲作之，其体平也。席，释也，可卷可释也。
《书》曰：牖间南向，敷重篾席，黼纯，华玉仍几。(篾，桃枝竹白黑杂缯绿之，华，彩色，华玉以饰凭几因因也，因生时几不改作。)西序东向，敷重底席，缀纯，文贝仍几。(东西厢谓之序，底蒻革缀杂彩，有文之具饰矣。)东序西向，敷重丰席，画纯，雕玉仍几。(丰，莞彩色为画雕刻镂，此养国老飨群臣之坐。)西夹南向，敷重笋席，玄纷纯，漆仍几。(荀，蒻竹玄纷黑绶，此亲属私宴之坐。)
《诗·邶·柏舟》曰：我心匪席，不可卷也。(席虽平，尚可卷。)
《礼·曲礼上》曰：群居五人，则长者必异席。(席以四人为节。)为人子者坐不中席。
又曰：有忧者侧席而坐。(侧犹持也。)有丧者专席而坐。(专犹单也。)侍坐于所尊，敬无馀席。(必尽其近者，尊之端，为其后来也。)
又曰：姑娣妹女子子，己嫁而反，兄弟不与同席而坐，不与同器而食。
又曰：奉席如桥(居庙切)横。(奉之令左昂右低，如有首尾。然，桥井上〈木挈〉槔，衡上低昂。)请席何向？请衽何趾？(顺尊者所安也，衽，卧席也，坐问向，卧向趾，因于阴阳也。)席南向北向以西方为上，东向西向以南方为上。若非饮食之客，则布席，席间函丈。(谓讲问客也。函犹容也。讲问宜相对容丈，足以指画也。饮食之客。布席于牖前。)主人跪正席，客跪抚席而辞，客彻重席，主人固辞，客践席乃坐。
《又檀弓下》曰：仲尼之畜狗死，使子贡埋之，曰："丘也贫无盖，与之以席。"
《传》曰：大辂越(音活)席，昭其俭也。(服虔曰：越席，纪草为席。)
又曰：臧文仲不仁者三：下展禽，废六关，妾织蒲。(杜预曰：家人败席、与民争利。)
《周礼·天官·玉府》曰：玉厢府掌王之衽。(郑司农云：衽，席。许慎曰：纯衽席，敷弱布也。)
又《春官》曰：司讥熔掌五席，凡大朝觐、大飨射，凡封国命诸侯，以王位设黼依，依前南乡，设筦筵纷纯，加缫席画纯，加次项ｋ纯。(郑司农云：纷，白绣也。纯，绿纯也。谓纷有文如绶而狭者也。缫席、削蒲编以五彩，若今合欢也。画谓云气也。次者，有文次列之也。)诸侯祭祀席，蒲筵缋纯，加筦席纷纯，右雕几。昨席筦筵纷纯，加缫席画纯。筵，甸役，则设熊席。凡圣事，设苇席。
《大戴礼》曰：武王践祚，席前左端之铭曰："安乐必敬。"前右端之铭曰："无行所悔。"后左端之铭曰："一反一侧，尔不可忘。"后右端之铭曰："所鉴不远，视尔所代也。"
《论语》曰：席不正，不坐。君赐食，必正席，先尝之。
《史记》曰：苏秦激张仪，令相秦，以马荐席坐之。
又曰：任安、田仁俱为卫将军舍人，居门下。卫将军从此两人过平阳，至主家，令两人与骑奴同席而食。此二子拔刀断席而坐，主家皆怪而恶之，莫敢问也。
又曰：陈平以弊席为门。
《汉书》曰：文帝以莞蒲为席。
又曰：元帝病，史丹以亲密侍疾。候上独寝，直入卧内，顿首伏青蒲上。(服虔曰：青，绿；蒲席也。应劭曰：以青规地曰青蒲。自非皇后不得至此。孟康曰：以蒲，青席弊地也。)
《后汉书》曰：更始至长安，居长宫，升钎黈，郎吏以次列庭中。更始羞怍，俯首刮席，不敢视。
又曰：来歙征隗嚣，径至洛阳。斩隗嚣守将，因保其城，嚣乃悉兵围洛阳，筑堤灌城。歙固守，矢尽，发屋断木为兵。上自将上陇，嚣众溃走。于是置酒高会劳赐，歙班坐绝席，在诸将之上。
又曰：邓训于闺门甚严，兄弟莫不敬惮。诸子进见，未当赐席，接以温色。
又曰：赵丙有术，曾至渡头，求船不得，乃布席于水而坐，呼风乃过。
又曰：李恂迁武威太守，坐事免，织席自给。
《东观汉记》曰：郭丹师事公孙昌，敬重，常持蒲编席，人异之。
又曰：王常为横野大将军，位次与诸将绝席。
又曰：黄香家贫，躬执勤苦，尽心供养。暑则扇床枕，寒则自温席。
又曰：张禹为太傅尚书。邓太后以殇帝初育，欲令重臣居禁内，乃诏禹与三公绝席。
又曰：宣秉，建武元年拜御史中丞，上特诏御史中丞与司隶校尉、尚书令会同，并专席而坐，故京师号曰"三独"。
谢承《后汉书》曰：戴凭征博士，诏公卿大会，群臣皆就席，凭独立。世祖问其意，凭对曰："博士说经皆不如臣，而坐居臣上，是以不得就席。"令与诸儒难说，善之。后正旦朝贺，令群臣说经，更相难诘，义有不通，辄夺其席以益通者，凭重五十席。京师议曰："解经不穷戴侍中。"
又曰：殷亮为博士，讲学大夫。诸儒论胜者赐席，亮重八九席，帝曰："学不当如是也？"
又曰：许敬字鸿卿，其乡吏有诬君者，会于县令坐。敬拔刀断席曰："敬不忍与恶人同席。"
又曰：汝南薛惇字子礼，为北海长史。家贫，坐无完席。妻曰："君无俸禄给子孙，复无完席耶？"惇以善席与妻，自坐败者。又卫良字叔贤，拜尚书令，病，罢官还家。家无完席，宾客省之者生桑下，谈论，饮水去。
《典略》曰：袁尚、袁熙奔辽东。公孙康先置精勇于厩中，请熙、尚。熙、尚入，乃缚之，坐于冻地。尚寒，求席，熙曰："头颅方行万里，何席之为？"
《蜀志》曰：先主少孤，母贩履织席为业。
《晋书》曰：王浑为将军，镇寿阳。虚怀抚士，坐无空席。
王隐《晋书》曰：陶侃字士衡。亲人过侃宿，时大雪，无草。侃母湛撤床杂蒋，手剉给客牛马。(《晋阳春秋》云：蒋，荐也。)
《晋中兴书》曰：王敦死，裹以席，涂以蜡，埋斋中。
《晋建武起居注》曰：立敬后庙，荐席不用绿缘。
《晋前燕书》曰：高祖廆年十五，出避难。追者急，咨避民家，入其屋，以席自障。追者入屋，发视，无所见，遂免。
《宋书》曰：林邑王阳迈初在孕，其母梦生儿，有人以金席籍之，其色光丽。夷人谓金之精者为阳迈，中国云紫磨者，因以为名。
《宋起居注》曰：元嘉中，刘祯为御史中丞，奏"风闻广州刺史韦朗于州部作白搜席三百二十领，请以事追免郎官"。
吴均《齐春秋》曰：刘琎字子敬，耿介好礼。尝与故人共车于津阳，内见一女子，容质甚丽，盼睐之，王琎因抽坐席悬车中，以隔绝之。其正如此。
《唐书》曰：代宗时，晋州男子郇模以麻辫发，持竹筐苇席哭于东市，三十字论时政，每字条一事，上即召见。
又曰：玄宗子颍王璬为剑南节度大使。玄宗将幸蜀，遣璬先赴本郡。渡绵州江，乘船，见以彩缘席而籍者，顾曰："此可以为寝处，奈何践之？"令撤去。
《六韬》曰：桀纣之时，妇人坐文绮之席，衣以纨绮之衣。
《家语》曰：明王之守也，则必折冲千里之外；其征也，还师衽席之上。
《汉书仪》曰：祭天，紫坛绀席，登地用六彩，席六重。
《吕氏春秋》曰：卫灵公天寒凿池，宛春谏曰："天寒起土，恐纱蜀。"曰："天寒乎哉？"宛春曰："公衣狐裘，坐熊席，陬隅有灶，是以不寒。"
《庄子》曰：申屠嘉，兀者也，与郑子产同师伯昏瞀人，合堂同席而坐也。
《鲁连子》曰：人君所察者三，不可以不知，不知行与不行，譬以方为轮也；不知宜与不宜，譬以锦缘荐也。
《列子》曰：杨朱南之沛之梁而过老子，老子曰："睢睢盱盱，而谁与居？夫太白若辱，盛德如不足。"杨朱曰："闻命矣。"其往也，舍丈避席；其来也，炀者与之争灶席。
《晏子》曰：景公猎休，坐地而食。晏子后至，戍葭而席。公不悦，曰："子犹席，何也？"对曰："臣闻介胄坐陈不席，狱尸不席，二者皆忧也。臣故不敢以忧侍坐。"公曰："善！"令大夫皆席。
又曰：景公饮酒，移于晏子，晏子曰："夫铺荐陈簠簋者有人，臣不敢与焉。"又移于司马攘苴，曰："铺荐席陈簠簋者，有人，臣不敢与焉。"
范子《计然》曰：六尺兰席出河东，上价七十；蒲席出三辅，上价百。
《子思子》曰：舜不降席而天下治，桀纣不降席而天下乱。
《韩子》曰：赵简子谓左右曰："车席泰美。夫冠虽恶，头必戴之，履虽善，足必履之。金车如此，其太美也，吾将何以履之？且夫美下而耗上，妨义之道也。
又曰：卫词公时，县有人于令左右，下县令发褥而席敝。词公令人遗席曰："吾闻汝发褥而席敝，其赐汝席！"县令大惊，以君为神。
又曰：孟献伯相鲁，不坐重席。
又曰：禹为蒋席，颇缘创手巢蘙，而国不服者三十三；殷作茵席，雕文弥侈矣，国之不服者五十三。
又曰：文公至河，令席衽捐之。咎犯闻之，曰："席蓐，所卧也。而君弃之，臣不胜其哀。"
《说苑》曰：孔子困于陈蔡之间，居环堵之内，席三经之席。
《盐铁论》曰：古者庶人蒲席以草经，及后践蒲蒻，复筵方荐帛缘者也。
又曰：古者大夫复荐草缘，蒲平单莞。今富者绣茵，
崔豹《古今注》曰：草名虎须者。江东织以为席。曰西王母席也。
《东宫旧事》曰：太子有独坐龙须席赤皮花经席一领。
《山海经》曰：鹊山至箕尾式，其神皆鸟身龙首，祠之，用白菅为席。
《西京杂记》曰：昭阳殿设缘熊席，毛皆长一尺馀。眠而拥毛自蔽，望之者不能见也；坐则没膝，其中杂薰诸香，一坐此席，馀香百日不歇也。
又曰：赵飞燕为皇后，其女弟上遗回风席。
《汉武内传》曰：帝斋于寻贞台，紫罗荐地。臆齄更后西王母至也。
王子年《拾遗录》曰：轩皇使百辟群臣授教者，先列珪玉于兰蒲席上。
又曰：蕖乘草高五丈，叶色如绀，叶形如半月之势，亦曰半月花。草无实，其质温柔，可以为席。
又曰：方丈山有草，名濡奸，叶色如绀，茎色漆，细软可萦。海人织以为荐席，卷之不盈一手，舒之列。
又曰：昆仑山有葭红色，可粪为席，温柔如毯毳焉。
又曰：瀛州南有金峦之馆，有青珤几，覆以云纨之素席，用香水柔莞。
又曰：岱与山有草，名莽煌，叶圆如荷，去之十步，炙人衣服则焦，鸟兽不敢近也。刈以为席，方冬弥温，以枝相磨，则火出矣。
又曰：穆王时，西王母来敷碧蒲之席、黄莞之荐。莞色若金。
又曰：燕昭王设麟文席，麟文者，错杂宝饰席为云霞麟凤之状。
《神仙传》曰：淮南王为八公设象牙席。
《异苑》曰：庾实妻毛氏，五月晒暴荐席，忽见其三岁女在席下荐上卧，惊怛，便灭。女贞形在别床如故，不旬日而夭。世传仲夏忌移床。
《搜神记》曰：罗威字德，行以至孝。母老，天寒以身温席，而后授其处。
《邺中记》曰：石虎作席，以锦杂以五香，以五彩𫄧编蒲，皮缘之锦。
范汪《荆州记》曰：安城郡今属江州，出桃枝席。
《成公兴内传》曰：登白鹿山，延成君入，为敷鱼须之席。
《文士传》曰：张俨、朱异、张纯三人，共诣骠骑将军朱据。闻三人才名，告各为赋，然后乃坐纯席，曰："席为冬设，簟为夏施。揖让而坐，君子攸宜。"
皇甫谧《高士传》曰：严君平成都市卖卜，诏征不起。蜀有富人罗仲，与君平善，问："何以不往？"曰："无车粮。"仲即为具车马粮籼。君平曰："吾病身，非不足也，我有馀而子不足也。我有馀而子不足，奈何以不足奉有馀也？"仲曰："吾一席直万金，子无檐石，乃云'有馀'，谬矣。"
又曰：老莱子亲没隐蒙山之阳，枝木为床，荐艾为席。
《益部耆旧传》曰：张充为州治中从事。刺史每坐高床，为从事设单席于地。
锺〈王亢〉《良吏传》曰：吴隐之字处默，鄄城人也。转广州刺史，返舟之日，惟身而己。宅有茅茨六间，坐无完席。以蓬为屏风。
《会稽先贤赞》曰：董昆字文通，为太农帑丞，坐无完席。
卢毓《冀州论·常山为林大陆》曰：泽蒹葭蒲苇云母御席，地产不为无珍也。
《汝南先贤传》曰：郑敬以茅葭为席，常随杞柳之阴。
《会稽典录》曰：隆修字奉迁，为豫章太守。厅事荐编绝不改，以郡风俗不整，常卷坐席。惟徐稚李贽数诣问，乃待以殊礼。
《世说》曰：管宁与华歆同席，尝读书，有乘轩冕过门者，歆废书出看。宁割席分坐曰："子非吾友也。"
《楚辞》曰：瑶席兮玉瑱。
扬雄《甘泉赋》云：靡薜荔以为席分，折琼枝以为芳。
魏刘桢《清虚赋》曰：布玳瑁之席，设蟕蠵之筵。(蟕，悦吹切。蠵，大龟也。)
