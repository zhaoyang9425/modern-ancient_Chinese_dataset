○毛
《释名》曰：毛，貌也，冒也，在表，所以别形貌，且以自复冒也。
《左传·僖中》曰：君子不禽二毛。(二毛，头白有二色。)
又《襄二十六年》曰：宋芮司徒生女子赤而毛，弃诸堤下。共姬之妾取以入，名之曰弃。长而美。
《汉书》曰：宣帝身足下有毛，卧居，数有光耀。(师古曰：遍身及足下生有毛。)
《列子》曰：禽子问杨朱曰："去子体一毛以济一世，为之乎？"杨子曰："世故非一毛所济。"出以语孟孙，孟孙曰："积一毛以成肌肤，积肌肤以成一节。一毛故万分之一物，奈何轻之？"
《山海经》曰：毛民为人身生毛。(郭璞注曰：临海东南海中有毛人，晋永嘉四年得之也。)
《列仙传》曰：偓(于角切。)佺(此缘切。)食松实，形体生毛，长数寸。
又曰：毛女字玉名姜，在华阴山，世世见之，形体生毛。所止岩中恒有鼓琴声，自称秦皇时宫人也。
《神仙传》：刘根学道入嵩高山石室中，冬夏不衣，身毛长三尺。
《神异经》曰：八荒中有毛人，长七八尺，身形头上皆毛。毛如狝猴，长尺馀。见人则口开吐舌，名髯公，一名髯猑。(音昆。)
《寻阳记》曰：桓穆遣人寻庐山，下岭见毛人，长大，体悉毛，语不可解。山居道士亦时见此。
《临海异物志》曰：毛人洲在张屿，毛长短如熊。周绰得毛人，送诣秣陵。
○发
《释名》曰：发，拔也，拔擢而出。
《归藏启筮》曰：共工人面蛇身朱发。
《易·说卦》曰：巽，其于人也，为寡发。
《毛诗·鄘·柏舟》曰：鬒发如云，不屑髢也。(鬒，黑发也。如云，言美长也。)
又《鱼藻·都人士》曰：彼都人士，台笠缁撮。彼君子女，绸直如发。(其情性密致，操行正直，发之本末，无隆杀之。)彼都人士，垂带而厉。彼君子女，卷发如虿。(虿，螫虫也，尾赤，捷然似妇人发末曲上卷然。)
又《采绿》曰：终朝采绿，不盈一掬。予发曲局，薄言归沐。(局，卷也。妇人夫不在则不容饰，今曲卷其发，忧思之甚也。)
《礼斗威仪》曰：君乘木而王，为人美发。
《左传·僖中》曰：初，平王东迁，辛有适伊川，见被发而祭于野者，曰："不及百年，此其戎乎！其礼先亡矣。"僖公二十二年，秦、晋迁陆浑之戎于伊川。
又《昭三年》曰：齐侯田于莒，卢蒲嫳见，泣且请曰："余发如此种种，余奚能为？"(嫳，庆封之党，种种短也，放之于境，自言衰老，不能复为。嫳，普篾切，)公曰："诺。"子雅曰："彼其发短而心甚长，其或寝处我矣。"
又《昭二十八年》曰：昔有仍氏生女，黰黑(有仍，古诸侯也。美发为黰。)而甚美，光可鉴(有仍，古诸侯也。美发为鬒。)名曰玄妻。(以发黑故。)
又《哀上》曰：公会吴子伐齐。将战，公孙夏命其徒歌《虞殡》。(虞殡，送葬歌曲示死也。)陈子行命其徒具唅玉。(含玉，以示必死。)公孙挥命其徒曰："人寻约，吴发短。"(约，绳也。八尺为寻。吴发短，欲以绳贯其首。)
又《哀上》曰：太伯端委以治周礼，仲雍嗣之，断发文身，祼以为饰，岂礼也哉？
又《哀下》曰：初，卫侯自城上见巳氏之妻，发美，使髡之，以为吕姜髢。(吕姜，庄公夫人。髢，发也。)
《谷梁传·哀公》曰：吴夷狄之国，断发文身。(断发，避蛟龙也。)
《论语·宪问》曰：子曰：微管仲，吾其被发左衽矣。
《孝经》曰：身体发肤，受之父母，不敢毁伤，孝之始也。
《史记》曰：箕子谏纣不听，乃被发佯狂为奴。
又曰：范雎先事魏中大夫须贾，贾使齐，雎从。齐王闻雎辩，赐金及牛酒。须贾以为雎持阴事告齐。既归，以告魏相。魏相魏齐大怒，使笞击范雎。雎既相秦，号曰张禄，而魏弗知。使须贾于秦，雎谓贾曰："汝罪有几？"曰："擢贾之发，续贾之罪，未足也。"
又曰：太伯、虞仲知古公欲立季历以傅昌，二人亡如荆蛮，文身断发，以让季历。
又曰：蔺相如使秦。相如持璧却立倚柱，怒发上穿冠。
又曰：卫皇后字子夫，与武帝侍衣得幸。头解，上见其发鬓，悦之，因立为后。
《汉书》曰：苏武留匈奴凡十九岁。始以强壮出使，乃还Ｍ袖鬓尽白。
又《王莽传》曰：更始玄年，置百官，莽闻之愈恐，欲外示自安，乃染其发鬓。
《楚汉春秋》曰：上败彭城，薛人丁固追上，上被发而顾曰："丁公何相急之甚。"乃骂而去。上即位，欲陈功，上曰："使项失天下，是子也。为人臣两心，非忠也。"下吏笞杀之。
《东观汉记》曰：明德马后美发，为四起大髻，但以发成，尚有馀，绕髻三匝。
又曰：和熹邓后六岁，诸兄持后发，后曰："身体发肤，受之父母，不敢毁伤，孝之始也。何弄人发乎？"
又曰：刘盆子年十五，被发徒跣，卒见众，拜，恐怖啼泣。
谢承《后汉书》曰：汝南李光，字伯明，为兖州。母亡后归，视床处，得亡母乱发，光持悲号，气绝复续。
又曰：献帝幸弘农，郭汜虏略百官妇女有美发者，皆断取之。
又曰：曹操逼献帝废伏后，以尚书令华歆、郗虑副勒兵入宫收后。后闭户藏壁中，歆就牵后出。时帝在外殿，后被发徒跣行，泣过，诀曰："不能复相活耶！"帝曰："我亦不知命在何时？"
《魏志》曰：曹仁讨关羽于樊，于禁助仁。秋，大霖雨，汉水溢，禁等军没，禁遂降吴。文帝践祚，权遣还，引见，禁鬓发皓白，形容憔悴，拜安远将军。欲遣使吴，先令谒高陵，帝预于陵屋图禁降伏之状，禁见，惭恚发疾薨。
《魏略》曰：明帝既嗣立，追痛甄后之薨。故郭太后以忧暴崩。甄后临没，以帝属李夫人。夫人说甄后见谮之祸，不获大敛，被发覆面，帝哀恨流涕，命殡葬太后，皆如甄后故事。
《魏氏春秋》曰：明帝天姿秀出，立发委地，口吃少言，而沉毅好断。
《吴志》曰：留赞为将，临敌必被发叫天，自抗音而歌，左右应之，战无不捷。
王隐《晋书》曰：陶侃为吏，鄱阳孝廉与亲人过侃宿，母截发以供宾。诸客叹曰："非贤母不生此子也。"
又曰：顾悦之与简文帝同年，而发早白，上问故，对曰："松柏之姿，经霜犹茂；蒲柳之质，望风先凋。"
又曰：初，武帝未为世子，文帝问裴秀曰："人有相不？"秀曰："中抚军垂发至地，伸手过膝，非人臣之相也。"
又曰：故中牟令苏韶，字孝先。咸宁初，亡诸子，迎丧至襄城。第九子节梦见卤簿行列甚肃，见诏曰："卿犯卤簿，应髡刑。"节俯受剔，觉循见头发，视截如指大。后又梦见韶截之。节素美发，五截而尽。
沈约《宋书》曰：临川王义庆招集文士，何长瑜自国侍郎至平西记室参军。常于江陵寄书与宗人何勖，以韵语序义庆州府僚佐云："陆展染鬓发，欲以媚侧室。青青不解久，星星行复出。"
《北齐书》：王琳，字子衡，山阴人也。琳体貌闲雅Ｍ袖垂委地。
《齐书》曰：徐寅尝有罪，系旦日原之，而发皓白。武帝问其故，曰："臣思愆于内，而发变于外。"当时称之。
《唐书》曰：高祖窦皇后，生而发垂过颈；三岁，发与身齐。
又曰：龟兹国，男女皆剪发，垂与项齐。惟王不剪发。新罗国，其妇人发绕头，以彩为饰，发甚长美。
《家语》曰：颜回，鲁人，字子渊。年二十九，发早白。
《韩子》曰：文公时，宰人上炙而发绕之。(事具"炙"门。)
又曰：昔齐桓宫中有三市，妇倡三百，被发而御妇人。
《淮南子》曰：万术曰："理发灶前，妇安夫家。"
《帝王世纪》曰：老聘初生而发白，故号老子。
《吕氏春秋》曰：殷汤克夏而大旱，汤乃以身祷于桑林，剪其发，自以为牺牲，祈福于上帝。
《山海经》曰：修般民、白民，其人被发。
《曹瞒传》曰：太祖尝行过麦中，令士卒无败麦，犯者死。骑士皆下马，持麦以相付。时太祖马腾入麦中，太祖曰："制法而自犯之，何以帅下？然孤为军帅，不可杀，请自刑。"因援剑割发置地。
《许逵别传》曰：蓟子训，齐人，有神术。人发白者请子训，但与对坐共语，宿昔间，发皆黑。
《樊英别传》曰：英被发，忽拔刀斫舍中，妻问故，曰："郄生道遇钞。"郄生还云："道遇贼，赖被发老人相救得全。"郄生名巡，字仲信，陈郡夏阳人，能傅英业。
《黄庭经》曰：发神名苍华。
《列仙传》曰：容成公、黄帝善补导事，发白更黑。宁先生、稷丘君发白更黑。宁先生被发，鼓琴，赤斧饵丹砂，毛发皆赤。阮丘被发覆耳。成璜道士儿丘与老子《黄庭经》，读三遍通之，俱入浮阳山，白发更黑，须长三尺馀。
《神异经》曰：东荒山中有大石室，东王公居之，长一丈，头发皓白，身人形而虎尾，与一玉女更投壶。
又曰：西方有人焉，不饮不食，被发东走，已往复来。其妇恒追掔录之，不肯听止。妇头亦被发，名曰狂，一名颠，一名覆。此人夫妻与天地俱生，狂走东西，以投昼夜。
《异苑》曰：有人误吞发，便得病，但欲咽猪脂。张口时，喉中有一头出受膏，乃取小钩饵而引之，得一物，长三尺馀，其形似蛇而悉是脂。县于屋间，旬日融尽，惟发宰缮。
《列女传》曰：吴伯阳妻顾昭君早寡，剪发以明志。
又曰：乐羊学书，其妻贞义，截发以供其费。
又曰：广汉冯季宰妻者，李氏之女，名珥字进，早寡无嗣，奉养继姑，守心纯固，以义自防。珥母愍其孤苦，阴有所许，珥断发自明，乡人称之。
《陈留风俗传》曰：小黄县者，宋地阳武东黄乡也。因黄水以名县。沛公起兵野战，丧皇妣于黄乡。天下平定，乃使使者梓棺招魂幽野，于是丹蛇在水，自洒濯入梓棺，其浴处有遗发，故谥曰昭灵夫人。
《益部耆旧传》曰：蜀郡公乘会妻，同县张氏女也。会早卒，后欲问者，女乃断发割耳，以明不嫁。
车频《秦书》曰：苻坚建玄十八年，新罗国献美女。国在百济东，其人多美发，发长丈馀。
《林邑国记》曰：朱崖人多长发，汉时郡守贪残，缚妇女，割头取发，由是叛乱，不复宾伏。
《广志》曰：黄头夷，发黄如苕帚。
戴延之《西征记》曰：陕县大城西北角，水漫涌起，勃郁方数十丈，有如物居水中。父老云，铜翁仲头发常与水齐。晋军至，发不复出，惟见水黑，嗟嗟有声，声闻数里。翁仲本在大司马门外，为贼所徙，至此而没。
《谭薮》曰：后魏卢景裕生而头发白，有四十九茎，因名曰白头。
王子年《拾遗录》曰：帝喾高辛氏，娶于诹氏女，女生而发与足齐，坠地能言，乃纳于帝。
又曰：张仪、苏秦二人共递剪发以相活，或佣力写书，行遇圣人之文，无以题记，则以墨画于掌内及股里，夜还更以竹写之。
晋左思《白发赋》曰：星星白发，生于鬓垂。虽非青蝇，秽我光仪。策名观国，以此见疵，将拔将镊，好爵是縻。白发将拔，惄然自诉。禀命不幸，值君年暮；逼迫秋霜，生而皓素；如览明镜，惕然见恶；朝生昼拔，何罪之故。观橘观柚，一皓一晔，贵其素华，匪尚绿叶。愿戢子手，摄子之镊，咨尔白发，观世之涂。靡不追荣，贵磺贱枯。赫赫阊阖，蔼蔼紫庐。弱冠来仕，童髦献谟。甘罗乘轩，子奇剖苻。英英终贾，高论云衢。拔白就黑，此自在吾。白发临拔，瞋目号呼：何我之冤，何子之愚！甘罗自以辩慧见称，不以发黑而名著；贾生自以良才见异，不以厚鬓而获举。闻之先民，国用老成。二老归周，周道肃清。四皓佐汉，汉德光明，何必去我，然后要荣。咨尔白发，事各有以，尔之所言，非不有理。曩尊耆耋，今薄旧齿。皤皤荣期，皓首田里，虽有二毛，河清难俟。随时之宜，见叹孔子，白发辞尽，誓以固泅拢昔临玉颜，今从飞碰拢发肤至昵，尚不克终。聊用拟辞，比之《国风》。
○鬓
《说文》曰：鬓，颊发也。
《释名》曰：其上镣袖曰鬓。鬓，宾也，宾崖也，为面额之崖岸也。
《晋书》曰：魏造凌云殿，榜未题，匠误钉之，使韦仲将县橙书之。比讫，发鬓尽白，还戒子孙，宜绝此法。(撜，音镫。)
《神仙传》曰：蓟子训，乡曲诸老鬓发白者，使宿昔之间皆黑。
崔豹《古今注》曰：魏文帝宫人绝所爱者，有莫琼树、薛夜来、陈尚衣、陈巧笑。琼树始制为蝉鬓，望之缥缈如蝉翼，故曰蝉鬓。
《述异记》曰：尹雄年九十，左鬓生角长半寸。
吴质表曰：质已四十三矣，白发生鬓。
○髻
《说文》曰：髻，结发也。
《汉书》曰：尉他魋髻。(服虔注曰：今兵推头结也。)
《续汉书·五行志》曰：桓帝玄嘉中，京师妇女作堕马髻。堕马髻者，侧在一边，自梁冀家所为，京师皆效。天戒若曰："冀妇女将收捕，吏卒顿曳，令髻倾邪。"
《东观汉记》曰：梁鸿妻椎髻，着布衣，操作具而前。鸿大喜曰："此真梁鸿妻也，能奉我矣。"字之曰德曜，名孟光。
又曰：马廖上表长乐宫曰："长安语曰：城中好高髻，四方高一尺。"
王隐《晋书》曰：贾后作颉子髻。太子见颉子象。(干宝《晋纪》曰：初，贾后造首紒，以缯缚其髻，天下化之，名颉子髻也。紒，户计切。)
《搜神记》曰：玄康中，妇人结髻者既成，以缯急束其环，名曰缬子髻。始自中宫，天下翕然化之。及其末年，有愍怀之事。
《唐书》曰：田悦既败，谓其下曰："吾不能自刭，公当斩吾首以取功勋。"众皆怜之曰："死生以之。"悦曰："吾虽死，宁忘厚意于城下乎？"乃自割一髻，以为要誓。于是将士各断其发，结为兄弟，誓同生死。
《唐书》曰：中天竺国人，皆为螺髻于顶，馀发剪之使拳。
《世说》曰：王昙孙年十四便歌，谢公召至，昙孙作两丸发。
《梁冀别传》曰：冀未诛时，妇人作不聊生髻。
《神仙传》曰：麻姑至蔡经家，是好女子，年十八许，作髻，馀发散垂之至腰。
枚乘《梁苑园赋》曰：若乃采桑之妇，连袖方路，摩陀长髻，便娟数顾。
