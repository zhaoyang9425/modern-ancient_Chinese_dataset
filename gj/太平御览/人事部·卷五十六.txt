○孝女
《史记》曰：淳于缇萦者，齐人也。父淳于意，为太仓令，生女五人，萦最小。父犯罪当刑，乃骂其女曰："生女不生男，缓急非有益也。"萦自伤涕泣，随父至长安，诣北阙上书曰："父为吏，齐中皆称廉平。今坐法当刑，妾伤死者不可复生，刑者不可复续，虽欲改过自新，其道无由。妾愿没为官奴，以赎父之刑，使得自新。"汉文帝怜悲其意，原其父罪。
《汉书》曰：东海有孝妇，少寡无子，养姑甚谨，姑欲嫁之终不肯。姑告邻人曰："孝妇养我勤苦，我老，久累于壮，奈何？"其后，姑自缢死，姑女告吏曰："妇杀我母。"吏捕孝妇，自经服罪。于公以为此妇养姑孝闻，必不煞也。太守不听，于公争之不能得，乃抱其狱哭于府上，因辞疾去，遂煞孝妇。郡中枯旱三年。后太守至，于公曰："孝妇不当死，前太守强断之，当在是乎？"于是太守杀牛，自祭妇冢，天立大雨。
《后汉书》曰：和熹邓皇后讳绥，太傅禹之孙也。父训，护羌校尉；母阴氏，光烈皇后从弟女也。后年五岁，太傅夫人爱之，自吻剪发。夫人年高目眊，误伤后额，忍痛不言。左右见者怪而问之，后曰："非不痛也，太夫人哀怜为断发，难伤老人意，故忍之耳。"
《晋书》曰：卫瓘及祸，太保主簿刘瑶等冒难收瓘而葬之。楚王玮之伏诛也，瓘女与国臣书曰："先君名谥未列，无异凡人，每怪王国蔑然无言。《春秋》之失，其咎安在？悲愤感慨，故以示意。"瑶等执黄幡，挝登闻鼓上言。
又曰：会稽寒人陈氏，有三女无男。祖父母年八九十，老无所知，又笃癃病。母不安其室，遇寒饥，女相率于西湖采菱，更日至市货卖，未尝亏怠，乡里称为"义门"。多欲取为妇，长女自伤茕独，誓不肯行。祖母寻相继卒，三女自营殡葬，为庵舍屋墓侧。
又曰：永兴概中里王氏女，年五岁，得毒病，两目皆盲。性至孝。年二十，父死，临尸一叫，眼皆血出，小妹娥舐其血，左目即开，时人称为孝感。
《唐书》曰：刘寂妻夏侯氏，滑州胙城人，字碎金。父长云，为盐城县丞，因疾丧明。碎金遂求离其夫，以终侍养。经十五年，兼事后母，以至孝闻。及父卒，毁瘠殆不胜丧，被发徒跣，负土成坟，庐于墓侧，每日一食，如此者积年。贞观中，有制表其门闾，赐以粟帛。
又曰：于敏直妻张氏，营州都督、皖城公俭之女也。数岁时父母微有疾，即观察颜色，不离左右，昼夜省侍，宛若成人。及稍成长，恭顺弥甚。适延寿公于钦明子敏直。初闻俭有疾，便即号勇自伤，期于必死。俭卒后，凶问至，号哭一恸而绝。高宗下诏，赐物百段，仍令史官编录之。
又曰：杨绍宗妻王氏，华州华阴人也。初年三岁，所生母亡，吻继母鞠养。至年十五，父又征辽而没。继母寻亦卒。王乃收所生母及继母尸柩，并立父形像，招魂迁葬讫，又庐于墓侧，陪其祖母及父坟。永徽中，诏曰："故杨绍宗妻王氏，因心为孝，率性成道。年迫桑榆，筋力衰谢。以往在隋朝，父没辽左，招魂迁葬，负土成坟，又葬其祖父母等，竭此老年，亲加板筑。痛结晨昏，哀感行路。永言志行，嘉尚良肾拢宜标其门闾，用旌敏德。"赐物三十段、粟五十硕。
又曰：孝女贾氏，濮州鄄城人也。始年十五，其父为宗人玄基所害。其弟强仁年幼，贾氏抚育之，誓以不嫁。及强仁成童，思共报复，乃候玄基杀之，取其心肝，以祭父墓。遣强仁自列于县，有司断以极刑。贾诣阙自陈己为，请代强仁死。高宗哀之，特制贾氏及强仁免罪，移其家于洛阳。
又曰：汴州李氏孝女，年八岁，父卒，柩殡在堂十馀载，每日哭泣无限。及年长，母欲嫁之，遂截发自誓，请在家终养。及丧母，号毁殆至灭性。家无丈夫，自营棺椁，州里钦其至孝，送葬者千馀人。葬毕，庐于墓侧，蓬头跣足，负土成坟，手植松柏数百株。季昶列上其状，制特表其闾，赐以粟帛。
《颜氏家训》曰：张建女三岁丧母，灵床上屏风平生旧物，屋漏沾湿，出曝晒之，女子一见，伏床流涕。家人怪其不起，乃往抱持，荐席泪渍，精神丧沮，不能饮食。将以问医，诊脉云："女肠断矣。"因尔便吐血，数日而亡。中外怜之，莫不悲叹。
《宣州图经》曰：宛陵管氏女，名瑶，年十七，与母同寝。母为虎所负去，瑶哀叫随之，因啮虎耳坠，方舍其母。瑶即负母归家，气绝。武帝表其门，以旌孝行。
王韶之《孝子传》曰：周青，东郡人。母疾积年，青扶持左右，四体羸瘦。村里乃敛钱营助汤药，母痊，许嫁同郡周少君。少君疾病，未获成礼，乃求青。母见青，嘱托其父母，青许之，俄而命终。青供为务十馀年中，公姑感之，劝令更嫁，青誓以"匪石"。后公姑并自杀，女姑告青害杀。县收拷捶，遂以诬款，七月刑青于市。青谓监杀曰："乞树长竿系白幡。青若杀公姑，血入泉；不杀者，血上天。"血乃缘幡竿上天。
宋躬《孝子传》曰：贾恩，会稽诸暨人也。母亡在殡，为灾火所烧，恩及妻伯号哭赴火。火不及去，邻近救助，棺器得免。恩、伯二人发肤焦裂，须臾俱死。玄嘉四年，榜门曰"孝"，蠲役三世。
师觉授《孝子传》曰：北宫氏女婴儿子者，齐人也。无兄弟而父母老，遂撤其环瑱，誓不适人，以奉养父母。国人闻之，莫不相率以孝请女。为赵王后齐使候问，使者曰："北宫氏女婴儿子无恙耶？撤其环瑱，至老不嫁，以养父母，此助王率民出于孝者也。"齐王闻之，表其门以显异焉。
《异苑》曰：顺阳南乡县杨丰与息女香于田获粟。丰为虎所噬，香年甫十四，手无寸刃，乃搤虎颈，丰因获免。香以诚孝致感，猛兽为之逡巡。太守平昌孟肇之赐资谷，旌其门闾焉。
《列女传》曰：陈寡孝妇者，陈之寡妇人也。年十六而嫁，未有子。其夫当从戎，属孝妇曰："我有老母，吾不还，汝肯善视吾母乎？"妇曰："诺。"夫果死，妇养姑不衰。父母将嫁之，孝妇曰："受人之托，岂可弃哉！"因欲自杀。父母惧，不敢嫁之。养姑二十八年，姑年八十四，寿乃尽，卖其田宅以葬之。
《列女后传》曰：珠崖二义者，珠崖令之后妻及前妻女也。女名初，生十三。珠崖多珠，继母连大珠以为系臂。及令死，当送丧还。法，内珠于奁入关者死。继母弃之，其子男九岁，取之置其母镜奁中，皆不知也。及关候搜索，得珠奁中，吏曰："谁当坐者？"初谓是其继母取之，乃白曰："君不幸，夫人解系臂弃之，初心惜之，取置夫人镜奁中，夫人不知也。"母亦为谓然，怜之，乃曰："此珠，妾之系臂也。君不幸，妾解之，心不忍弃，而置镜奁中，妾当坐。"因此哭哀动旁人，关吏执笔，书不能就一字。关候垂涕，终日不能，乃曰："母子有义如此，吾宁可坐之，不忍加文。"后访讯，乃九岁男儿淖缮。
又曰：酒泉庞孝妇者，赵君安之女也，名娥亲。君安为同县李寿所杀，而娥亲兄弟三人一时病亡，寿乃喜而自贺，以为那己报也。娥亲闻之，阴思欲以报寿，备兵以伺寿十数年，于县门前斫杀寿讫，诣县自首。守长义之解印绶去，欲纵娥亲，娥亲曰："仇怨杀身，妾之分；治狱制罪，君之常理。何敢苟生以枉公法！"后遇赦得免。太常张奂闻，嘉之，礼以束帛。
又曰：颍川公孙何者，公孙氏之女，年十三，怨家报其父，父走得免。何与母俱亡，母先得见仇人，甚悦，争欲取心。何便驰出，叩头涕泣曰："老母常有笃疾，垂没之人安足残戮以塞忿哉！我是其儿，父母所怜，不如杀我。"遂杀之，而舍其母。
《会稽典录》曰：孝女曹娥者，上虞人。父旴，能弦歌，为巫。五月五日，于县溯江涛迎婆娑神，溺死不得尸骸。娥年十四岁，乃缘江号哭，昼夜不绝声。旬有七日，遂投江而死。县长改葬娥于道傍，为立碑焉。
《益部耆旧传》曰：孝女雄者，犍为人。父江和，为县功曹。县长遣泥和拜檄谒郡太守，乘船堕湍水，物故，尸丧不归。雄号泣昼夜，心不图存。所生男二人，并数岁，乃各为作囊，盛珠环以系儿臂，数为诀别之辞。家人每防闲之，经百许日后稍懈，雄因乘小船于父堕处恸哭，遂自投水死。弟贤，其夕梦雄告之："却后六日，当共父出。"至期伺之，果与父相持浮于江上。郡县长表言为雄立碑，图像其形焉。
《续述征记》曰：梁邹城西有笼水，发源长城山，直北流于梁邹西，注济。或云齐之孝妇，诚感神明，涌泉发室内。(事具水部。)
《晏子春秋》曰：景公所爱槐，令吏守之，犯槐者刑，伤之者死。有不闻令，遇而犯之者，吏收而拘之，将加罪焉。其子女往晏子之家说曰："贱妾请有道于相国，妾闻明君不为禽兽伤人，今君以树木之故杀绐父，妾恐害明君之义。"晏子明日早朝，而复于君。公令吏罢守槐之役，出犯槐之囚。
《纪闻》曰：吴宣城郡青阳县有梅根冶孝女李娥。庙居会阜之巅，林木秀茂，周回十里，土人不敢樵采，敬而事之，日荐苹藻。娥父吴大帝时为铁官，冶以铸军器，一夕，炼金竭炉而金不出。时吴方草创，法令至严，诸耗折官物十万，即坐斩，倍又没入其家。而娥父所损，折数过十万。娥年十五，痛伤之，因火烈，遂自投于炉中，赫然属天，于是金液沸涌，溢于炉口。娥所蹑二履浮出于炉，身则化矣。其金汁塞炉而下，遂成沟渠，泉注二十里，入于江水。其所收金凡亿万斤，沟渠中铁至今仍存。故吴俗每冶铜铁，必为娥立祠享而祈福。
《歙州图经》曰：章顼，歙县合阳乡人也。妻程氏与二女入山采药，程为暴虎衔啮去，二女冤叫，挽其衣裙与虎争力。虎乃舍之，程由是获全。时刺史刘赞嘉之，给汤药，蠲户税，改乡为"孝女"。
《宣室志》曰：郑邯，耕民也。天宝中母病，人教令啖杏实可愈。其妻杨氏曰："此非时之物，须劳苦以求之，冀上天哀悯而赐。子其佣耕侍疾，吾欲遍於邑里访之，庶比于解叔谦、丁公藤之感也。"乃至邻郡易君子之衣而行。忽于道傍莽秽中见一杏实，悲喜，再拜取之，洁涤而归。奉其姑曰："他郡有人悯其事，遗此一实。"姑喜食之，疾渐瘳。明年夏忽一日，雷风甚动，其屋庐殷殷然不断，若在檐遇拢里人惊慑，遁去者不可胜计。杨氏泣告其姑曰："去冬以莽秽中杏实奉姑，绐为郡人所遗，今天将谪妾以死，从此别矣。"乃伸臂立于庭，具诉其事。词未毕，忽有声若发其庭者，云物阴晦，默不可辩。既而杨氏觉其臂若捧千金，重莫能举。久方开霁，乃视之，有二金龙，长数尺，蟠绕其左右臂。龙顶上有字曰："赐杨氏"。自是其家日丰，至为富室。
