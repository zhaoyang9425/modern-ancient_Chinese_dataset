○叙咎征
《易》曰：履霜坚冰至。《文言》曰：积善之家，必有馀庆；积不善之家，必有馀殃。
又曰：吉凶悔吝，生乎动者也。
《尚书·洪范》曰：咎征：曰狂，恒雨若；僣，恒阳若；豫，恒燠若；急，恒寒若；蒙，恒风若。
《左传》曰：初，内蛇与外蛇斗于郑南门掷晷，内蛇死。六年而厉公入。公闻之，问于申𦈡曰："犹有妖乎？"对曰："人之所忌，其气焰以取之，妖由人兴也。人无衅焉，妖不自作。人弃常，则妖兴，故有妖。"
《易是类谋》曰：斗机绝纲，玉衡拨，摄提亡。(郑玄注曰：斗机绝纲，斗者，天中之精；天失其平，故斗机绝纲，玉衡拨也。摄提者，斗前之星，为斗施政教，布之八野。今斗失其政，故摄提亦为之亡不见。)五星合，狼弧张，昼视无日，虹拈峦煌；夜视无月，彗孛蒋蒋。(此皆属干。干多为天，天失其主，故着天者皆失其正也。)当藏者出，当出者消，危处易期。(当藏者出，解昼视无日，虹拈峦煌也。当出者消，解夜视无月也。是为危处易期。)太山失金鸡，西岳亡玉羊。(太山失金鸡者，箕星亡也。箕者为风，风动鸡鸣。今期候者亡，故鸡亦亡。西岳亡玉羊者，狼星亡。狼在于末为羊也。)天卑地高，雷喧公行，(天下雷同，喧公行，无所畏也。)星昼奔，牟痗光，上无干，下无常。天昧昧，履践冰。(上无干，干气不正，故下无常。天昧昧，喻不明也。昼视无日，夜视无月，何明之有乎？履践冰者，峻急之法行，被其刑也。)民衣雾，主吸霜。(民衣雾，佞政行，被其毒也。主吸霜，被阴毒，将害躬也。)间可倚杵于何藏。(解上天卑地高。天地相去，其间才可倚一杵耳。或言枚，其意同。)不知夏，不知冬，不见父，不见兄。(所以然者，以天卑地高，尊卑失列，故卑为父兄，尊为子弟也。)望之漠漠，视之茫茫，群党假威，出坐玉床。(小人群党假王者威权。坐于玉床者，王之床也。)
《尚书大传》曰：田猎不兽，饮食不享，出入不节，夺民农时，及有奸谋，则木不曲直。弃法律，逐功臣，杀太子，以妾为妻，则火不炎上。好治宫室，饰台榭，内淫乱，犯亲戚，侮父兄，则稼穑不成。好攻战，轻百姓，饰城郭，侵边境，则金不从革。简宗庙，不祷祠，废祭祠，逆天时，则水不润下。
又曰：爰用五事，建用皇极。一曰貌，貌之不恭，是谓不枢。厥咎狂，厥罚常雨，厥极恶。时则有龟孽，时则有鸡祸。次二曰言，言之不从，是谓不乂。厥咎僣，厥罚常阳，厥极忧。时则有诗妖妖，时则有介虫之孽，时则有犬祸。次三曰视，视之不明，是谓不哲。厥咎豫，厥罚常燠，厥极疾。时则有草妖，时则有倮虫之孽。次四曰听，听之不聪，是谓不谋。厥咎急，厥罚常寒，厥极贫。时则有鼓妖，时则有豕祸。次五曰始，思之不容，是谓不圣。厥咎雾，厥罚常风，厥极凶、短折。时则有脂夜之妖，时则有华孽，时则有牛祸。王之不极，是谓不建。厥咎雾，厥罚常阴，厥极弱。时则有射妖，时则有龙蛇之孽，时则有马祸，时则有日月乱行、星辰逆行。
《洪范五行传》曰：凡有所害谓之灾。无所害而异于常谓之异。故灾为已至，异为方来。
《家语》曰：孔子曰："天灾地妖，所以儆人主也；寤梦征怪，所以儆人臣也。灾妖不胜善政，怪梦不胜善行。"
《六韬》曰：武王伐殷，得二丈夫，而问之曰："殷国之将亡，亦有妖灾乎？"其一人对曰："有。殷国常雨血雨石，大者如瓮，小者如箕。常六月雨雪，深尺馀。"其一人对曰："是非殷国之大妖也。殷国之大妖四十七章：殷君喜时人，喜以人饴虎，喜割人心，喜时孕妇，喜时人之父、孤人之子；喜刑祸；喜以信为欺，欺者为忠，忠谏者不赏；以君子为下，小人为上，以佞辩为相，为政急令暴取，万民愁苦；好田猎毕弋、走狗饰马；喜修池台；宫七十有三所，大宫百里；善为酒池糟丘，而牛饮者三千人；喜听谗用誉，无功者赏；无尺丈、无锱铢、无秤衡、无功赏、无罪诛。此殷国之妖也。"
《白虎通》曰：灾异者何也？灾之为言伤也，随事而诛；异之为言怪也，先发感动。何以言？灾者，有所害也。
《说苑》曰：赵简子问于翟封馀曰："吾闻翟雨虻谷三日，雨血三日，马生牛，牛生马，信乎？"曰："信。"简子曰："灾足亡国乎？"封曰："雨虻谷三日，虻风之所飘也；雨血三日，鸷鸟击于上也；马生牛，牛生马，杂收也。此非翟之灾也。"简子曰："然则翟之妖奚也？"对曰："其君幼弱，其大臣比党以求禄，其百官肆断而无常，其政令不竟而数改，此其妖也。"
京氏《别对灾异》曰：五谷无实何？君无仁德，臣怀叛戾，华饰虚举，荐贤实不相副，内为苏秦之行，外以夷、齐之语，故致五谷多无实。朝无贤，害气伤穑不收，国大饥。其救也，选明经，举茂才，改往修来，退韧影很，施恩行惠，赏赐劳臣，此灾及销矣。
○天
《左传·宣下》曰：天反时为灾。
又曰：定公玄年，诸侯之大夫城成周，三旬而毕，乃归诸侯之戍。齐高张后，不从诸侯。晋女叔宽曰："周苌弘、齐高张皆将不免。"苌弘瓮屿，(天既厌周德，苌弘欲迁都以延其祚，故曰瓮屿。)高子违人。天之所坏，不可支也；众之所为，不可奸也"。(为哀三年周人杀苌弘，六年高张来鲁。)
○天裂
京氏《易妖占》曰：天裂，阳不足，下害上之像。天裂见人，兵起国亡；天开槛邂，流血滂滂。
《晋书》曰：惠帝玄康中，天西北裂。时人主昏暗，贾后专政。
又曰：太安中，天裂为二，声如雷。是时长沙王奉帝出拒成都王颖，河间王颙迭威专命，僣乱之像。
又曰：成帝咸和四年冬，天裂西北。时苏峻之子以万人入吴兴，天下有兵，关中转乱。明年，石勒僣位。
又曰：穆帝升平五年，天裂，广数丈，声如雷。
又曰：哀帝初即位，天中裂，广三四丈，声如雷，野雉皆雊。时帝荒疾，不识万机，太后临朝，桓温专政。
崔鸿《十六国春秋》曰：前赵刘曜建玄初，天裂，广一丈，长五十馀丈。时四方交战。
《隋书》曰：梁武帝太清中，天裂西北，长十丈，阔二丈，光出如电，声如雷。明年，侯景陷台城。
○天开
《汉志》曰：惠帝二年，天开东北，长二十馀丈，广十丈。后有吕后废二少帝，诸吕作乱。
萧子显《齐书》曰：齐东昏侯永玄中，夜天开，黄色明照。顷有物，绛色，如小瓮，渐大如仓廪，声如雷，坠太湖，野雉皆雊。其年东昏见废。
《隋书》曰：陈后主至德初，天开西北至东南，其内有黄杂色，声如雷。后年章大宝举毙薮陈，竟国亡。
○天光
《竹书纪年》曰：周昭王末年，夜有五色光贯紫微。其年，王南巡不返。
《汉书》曰：成帝匈坑玄年四月，无云有雷，声光四下，至昏乃止。
《晋书》曰：穆帝永和十年，前凉张祚之玄年正月，夜，天有光如车盖。明年，祚被杀。
《宋书》曰：文帝玄嘉十八年七月，天有黄光洞烛。至二十二年，太子詹事范晔反，伏诛。
○天崩
崔鸿《十六国春秋》曰：后凉麟嘉五年，天崩，有声若雷，久之乃止。
又曰：前赵刘聪麟嘉三年，天崩，声若雷，久乃止。是岁聪死。
○天鸣
京氏《易妖占》曰：天有悬车之声，人主忧。
又曰：《易传》曰："万民劳，厥妖天鸣。"
《晋书》曰：武帝末，天东有声如雷。
又曰：玄帝太兴玄年，天鸣东南，有声如风水相薄。三年，天又鸣。其后王敦入石头，王师败绩。玄帝屈辱，制于强臣。
《陈书》曰：梁武帝天监时，有声如雷，二。是岁交州刺史李凯举毙薮。后年，又西北隆隆有声如雷，赤气至地。是岁盗杀东莞、琅琊太守。中大通年，西南有声如雷，其年北凉州刺史简钦反。
崔鸿《十六国春秋》曰：前凉张骏时，晋建兴十七年八月，天有大声，下震地。孟池县人夜怪室如昼，时起视，见西北开有门，光明照地。至二十二年，逊于重华。
又曰：南燕六年，天鸣。是年桓玄废其主自立，称大楚。
又曰：前秦符坚建玄十四年，天鼓鸣。至二十年，坚为姚苌所杀。
《隋书》曰：北齐文宣天保年中，天西南有声如雷。时帝不恤国政，大兴师旅。
又曰：后主武平末年，后主东遁至青州。是日西方有声如雷。是月为周师所擒。
又曰：周宣帝建德年，天西北有声如雷。未几，吐谷浑大寇边。
又曰：陈宣帝太建十二年，天有声如风水相击，三夜乃止。
又曰：后主初即位，八月，天有声如风水相击。俄又如之。九月夜，天东北有声如虫飞，渐移西北。至德玄年正月，天东南有声如虫飞，后降于隋。
《隋书》曰：开皇二十年四月，天有声如泻水，自南而北。六月，秦王俊薨。
《河图稽命征》曰：帝刘即位百七十年，太阴在庚辰，江充诡蒲颁，天鸣地坼。
○四时
《礼记·月令》曰：孟春行夏令，则雨水不时，草木早落，国时有恐；行秋令，则民有大疫，猋风暴雨总至，藜莠蓬蒿并兴；行冬令，则水潦为败，雪霜大挚，首种不入。仲春行秋令，则其国大冰，寒气总至，寇戎来征；行冬令，则阳气不胜，麦乃不熟，民多相掠；行夏令，则国乃大旱，暖气早来，虫暝为害。季春行冬令，则寒气时发，草木皆肃，国有大恐；行夏令，则人多疾疫，时雨不降，山陵不收；行秋令，则天多沉阴，淫雨早降，兵革并起。孟夏行秋令，则苦雨数来，五谷不滋，四鄙入保；行冬令，则草木早枯，后乃大水，败其城郭；行春令，则蝗虫为灾，暴风来格，秀草不实。仲夏行冬令，则雹冻伤谷，道路不通，暴兵来至；行春令，则五谷晚熟，百螣时起，其国乃饥；行秋令，则草木零落，果实早成，民殃于疫。季夏行春令，则谷实鲜落，国多风咳，民乃迁徙；行秋令，则丘隰水潦，禾稼不熟，乃多女灾；行冬令，则风气不时，鹰隼早鸷，四鄙入保。孟秋行冬令，则阴气大胜，介虫败谷，戎兵乃来；行春令，则其国乃旱，阳气复还，五谷无实；行夏令，则其国多火灾，寒热不节，民多疟疾。仲秋行春令，则秋雨不降，草木生荣，国乃有恐；行夏令，则其国大旱，蛰虫不藏，五谷复生；行冬令，则风灾数起，收雷先行，草木死。季秋行夏令，则其国大水，冬藏殃败，民多〈鼻九〉嚏；行冬令，则国多盗贼，边境不宁，土地分裂；行春令，则暖风来至，民气懈惰，师兴不居。孟冬行春令，则冻闭不密，地气上泄，民多流亡；行夏令，则国多暴风，方冬不寒，蛰虫复出；行秋令，则霜雪不时，小兵时起，土地侵削。仲冬行夏令，则其国乃旱，氛雾冥冥，雷乃发声；行秋令，则天时雨汁，瓜瓠不成，国有大兵；行春令，则虫蝗为败，水泉咸竭，民多疥疠。季冬行秋令，则白露早降，介虫为妖，四鄙入保；行春令，则胎夭多伤，国多固疾，命之曰逆；行夏令，则水潦败国，时雪不降，冰冻消释。
