○斥候
《后周书》曰：韩果性强记，兼有权略，所行之处，山川形势辄能记忆。兼善伺敌虚实，揣知情状。有潜匿溪谷欲为间侦者，果登高望之，所疑处往必有获。太祖由是以果为虞候都督。每从征行，常领候骑昼夜巡察，略不眠寝。
又曰：达奚武大统初为秦州刺史。齐神武趣沙苑，太祖复遣武觇之。武从三骑皆衣敌人衣服，至日暮去营数百步，下马潜听得其军号，因上马历营若警夜者，不如法者往往挞之，具知敌之情状，以告太祖。太祖深嘉焉，遂破之。
诸葛亮《兵要》曰：军已近敌，篱落常平明以先发，绝军前十里内，各按左右下道，亦十里之内。数里之外，五人为部，人持一白幡，登高外向，明隐蔽之处。军至，转寻高而前。第一见贼，转语后第二，第三诣主者白之。凡候见贼百人以下，但举幡指；百人以上，便举幡大呼。主者遣疾马往视察之。
又曰：凡军行营垒，先使腹心及乡导前觇审知，各令候吏先行，定得营地，壁立军分数，立四表候视，然后移营。又先使候骑前行，持五色旗，见沟坑揭黄，(揭，去列切。)衢路揭白，水涧揭黑，林薮揭青，野火揭赤，以本鼓应之。立旗鼓，令相闻见。若渡水逾山，深邃林薮，精骁勇骑搜索数里无声，四周绝迹，高山树顶，令人远视，精兵四向要处防御。然后分兵前后，以为镇拓。乃令辎重老小，次步后马，切在整肃，防敌至，人马无声，不失行列。险地狭径，亦以部曲鳞次，或须环回旋转，以后为前，以左为右，行则鱼贯，立则雁行。到前止处，候骑精锐，四向散列而立，各依本方下营。一人一步，随师多少，咸表十二辰，竖六旍，长二丈八尺，审子午卯酉地，勿令邪僻，以朱雀旍竖午地，白兽旍竖酉地，玄武旍竖子地，青龙旍竖卯地，招摇旍竖中央。其樵牧饮，不得出表外也。
《卫公兵法》曰：诸营下定，事须防御。于营外二十步，列队仗，如临阵对寇法，昼夜严谨。纵逢雨雪，并押队官并不得离队。营留五匹马，并鞍辔放饲，防有警急，即令驰告。至夜，每阵前百步外，着听子二人，一更一替，以听不虞。仍令探更人务探听子细，勿令眠睡。其昼日，诸军前各亦逐高要处，安置斥候，以视动静。
又曰：诸军营队伍，每夜分更，令人巡探。人不得高声唱号，巡者敲弓一下，坐者扣槊三下，方掷军号，以相应会。当营界探，周而复始。掷号错失，便即决罚。当军折冲、果毅，并押铺宿，尽更巡探，递相分付；虞候及中军官人，通探都巡。
又曰：诸军下定，每营夜别置外探。每营折冲、果毅相知作次，每夜别四人，各领五骑马，于营四面去营十里外游奕，以备非常。如有警急，奔驰报军。
又曰：令人枕空胡禄卧，有人马行三十里外，东西南北响见于胡禄中，名曰："地听"，则先防备。
又曰：诸兵马既逼贼庭，探候事须明审。诸营住及营行，前后及左右厢助上，五里著马两骑，十里更加两骑。十五里更加两骑，至三十里，一道用人马十二骑。若兵多，发引稍长，助上即更量加一两道，使令相见。其乘马人，每令遥相见，常接高行，各执一方面异旗，无贼此旗常卷，见贼即速展。军营见旗展，即知贼至，须觅稳处。既知贼来，得设机伏，整齐部伍，迎前出战。其最远及次远人，须与好马乘骑，不然被贼捉将。
○备边
《汉书》曰：晁错上言守边备塞曰："胡人衣食之业不著于地，其势易以扰乱边境。何以明之？胡人食肉饮酪衣皮毛，非有城郭田宅之归居，如飞鸟走兽于旷野，美草甘水则止，草尽水竭则移。以是观之，往来转徙，时至时去，此胡人之生业，而中国所以离南亩也。今使胡人数处转牧行猎于塞下，或当燕、代，或当上郡、北地、陇西以候备塞之卒，卒少则入。陛下不救，则边民绝望而有降敌之心；如救之，少发则不足，多发远县才至，则胡人已去。聚而不罢，为费甚大；罢之，则胡复入。如此连年，则中国贫苦而民不安矣。陛下幸忧边境，遣将吏发卒以治塞，甚大惠也。然令远方之卒，守塞一岁而更，不知胡人之态。不如选常居者，家室田作，且以备之。其要害之处，通川之道，调立城邑，无下千家为居中周虎落。先为室屋、具田器，乃募罪人及免徒复作令居之，不足，募以丁奴婢赎罪及输奴婢欲以拜爵者，不足，乃募民之欲往者。皆赐高爵复其家，与冬夏衣，廪食能自给而止。其亡夫苦妻者，县官买与之。人情非有匹敌不能久安，其处塞下之民，禄利不厚不可使久居。危难之地，胡人入驱而能止，其所驱者，以其半与之，县官为赎其民。如是则邑里相救，赴胡不避死，非以德上也，欲全亲戚而利其财也。此与东方之戍卒不习地势而心畏胡者，功相万也。以陛下之时徙民实边，使远方亡屯戍之忧。塞下之民，父子相保，亡系虏之患。利施后世，名称圣明，其与秦之行怨民，相去远矣。"上从其言，募民徙实塞下。错复言："陛下幸募人以实塞下，使屯戍之事益省，输将之费益寡，甚大惠也。下吏诚能称厚惠，奉明诏存恤所徙之老弱，善遇其壮士，和弭其心而勿侵刻，使先至者安乐而不思故乡，则贫民相慕而劝往矣。臣闻古之徙远方以实广虚也，相其阴阳之和，尝其水泉之味，审其土地之宜，观其草木之饶，然后营邑立城，制里割宅，通田作之道，正阡陌之界。先为立室，家有一堂二内门户之闲，置器物焉。民有所居，作有所用，此民所以轻去故乡而劝之新邑也。为置医巫以救疾病，以修祭祀，男女有昏生死相恤，坟墓相从，种树畜豕，室屋完安，此所以使民乐其乐处，而有长居之心也。臣又闻，古之制边县以备敌也，使五家为伍，伍有长；十长一里，里有假士；四里一连，连有假五百；十连一邑，邑有假候，皆择其邑之贤才有礼让、习地形、悉知民心者。居则习民以射法，出则教民于应敌。故卒伍成于内则军政定于外，服习已成，勿令迁徙。幼则同游，长则共事。夜战声相知则足以相救，昼战目相见则足以相识。欢爱之心足以相死。如此而劝以厚赏，威以重罚，则前死不还踵矣。所徙之民非壮有材力，但费衣粮，不可用也。虽有材力不得良吏，犹亡功也。"
又曰：王莽将严尤上言曰："匈奴为害久矣。周秦汉征之，然皆未有得上策者也。周得中策，汉得下策，秦无策焉。当周宣王时，猃狁内侵至于泾阳，命将征之，尽境而还。其视戎狄之内侵，譬蚊虻之螫，驱之而已。故天下称明，是为中策。汉武帝选将练兵，约赍粮深入远戍，每有克获之功，胡辄报之。兵连祸结三十馀年，中国罢耗，匈奴亦衄，而天下称武，是为下策。秦始皇不忍小耻而轻民力，筑长城之固，延袤万里，转输之行起于负海，疆境既完，中国内竭，以丧社稷，是为无策。今天下遭阳九之厄；比年饥馑，西北边尤甚。发三十万众，具三百日粮，东援海岱，南取江淮，然后能备。计其道里，二年尚未集合。兵先至者聚居暴露，师老械弊，势不可用，此一难也。边既空虚，不能奉军粮，内调郡国，不相及属，此二难也。计一人三百日粮用备十八斛，非牛力不能胜也。牛又当赍食加二十斛重地。胡沙卤多乏水草，以往事揆之，军出未满百日，牛必物故，且尽其馀粮，人不胜，此三难也。胡地秋冬甚寒，春夏甚风，釜镬(音富。)薪炭重，不可炊食糒、(音备。)饮水以历四时，师有疾病之忧，势不能久，此四难也。辎重自随，则轻锐者少，不得疾行，虏徐遁不能及，幸而逢虏，要遮前后，危殆不测，此五难也。大用民力，功不可必，臣伏忧之。
又《班固论》曰：书云："蛮夷猾夏"，诗称"戎狄是膺"，春秋有道"守在四夷"久矣。夷狄之为患也！故自汉兴，忠信嘉谋之臣，曷尝不运筹策，相与争于庙堂之上乎！高祖时刘敬，吕后时樊哙、季布，孝文时贾谊、晁错，孝武时王恢、韩安国、朱买臣、公孙弘、董仲舒，人持所见各有同异，然总其要归，两科而已。缙绅之儒则守和亲，介胄之士则言征伐。皆偏见一时之利害，而未究匈奴之终始。自汉兴以至于今，旷世历年诎伸异变，强弱相反，是故其详可得而言也。昔和亲之论发于刘敬，是时天下初定，新遭平城之难，故从其言，约法和亲，赂遗单于，冀以救安边境。孝惠高后遵而不违，匈奴寇盗不为衰止，而单于反以骄倨。逮至孝文与通关市，妻以汉女，增厚其赂，岁以千金，而匈奴数背约束，边境屡被其害。是以文帝中年赫然发愤，遂贮戎服，亲御鞍马，徙六郡良家材力之士，驰射上林，讲习战阵，聚天下精兵军于广武。顾问冯唐与论将帅，喟然叹息，思古名臣，此则和亲无益已然之明效矣。仲舒亲见四世之事，犹复欲守旧文，颇增其约。以为义动君子，利动贪人，如匈奴者非可以仁义说也，独可说以厚利，结之于天耳。故与之复利以说其意，与盟于天以牢其约，质其爱子以累其心。匈奴虽欲展转，柰失重利何，柰杀爱子何。夫赋敛行赂不足以当三军之费，城郭之固，无异于贞士之约，而使边城守境之民父兄缓带，稚子咽哺，胡马不窥于长城，而羽檄不行于中国，不亦便于天下乎。察仲舒之论，考诸行事，乃知未合于当时而有阙于后世也。当孝武时，虽征伐克获，而士马亦略相当。虽开河南之野，建朔方之郡，亦弃造阳之北九百馀里。匈奴人民每来降汉，单于亦辄拘留汉使以相报复，其桀骜尚如斯，安肯以爱子为质乎？此不合当时之言也。若不置质定约和亲，是虽袭孝文既往之悔而长匈奴无已之诈也。夫边城不选守境武略之臣，修障队备塞之具，厉长戟劲弩之械，恃吾所以待边寇而务赋敛于民，远行货赂，割剥百姓以奉寇仇，信甘言，守空约而冀胡马之不窥，不已过乎？至孝宣之世，承武帝奋击之威，值匈奴百年之运，因其坏乱几亡之厄，权时施宜，覆以威德，然后单于稽首臣服，遣子入侍，三世称藩，宾于汉廷。是时边城晏闲，牛马布野，三世无犬吠之惊，黎庶忘干戈之役。后六十馀载之间，遭王莽篡位，始开边隙。单于由是归怨自绝，莽遂斩其侍子，边境之祸构矣。故呼韩耶始朝于汉，汉议其礼，萧望之曰："戎狄荒服。言其慌忽无常，至亦宜待以客礼，让而不臣，如后嗣遁逃窜伏，使于中国不为叛臣。"及孝元时，议罢守塞之备，应以为不可。云盛不忘衰，安心思厄，远见识微之明矣。单于咸弃其爱子，昩利不顾，侵掠所获，岁巨计。而和亲，赂遗不过千金。安在其不弃质而失重利也。仲舒之言漏于是矣。夫规视建议不图万世之固，而偏恃一时之事者，未可以经远。若乃征伐之功，秦汉行事，严尤论之当矣。故先王度中土，立封畿，分九州，列五服，物土贡，制外内，或修刑政，或修文德，远近之势异也。是以春秋内诸夏而外夷狄，夷狄之人贪而好利，被发左衽，人面兽心，其于中国殊章服异习，饮食不同，言语不通，僻居北垂寒露之野，逐草随畜，射猎为生。隔以山川，拥以沙漠，天地之所以绝内外也。是故圣王禽兽畜之，不与约誓，不就攻伐，约之以费赂而见欺，攻之则劳师而招寇，其土地不可耕而食也，其民不可臣而畜也。是以外而不内，疏而不戚，政教不及其人，正朔不加其国，来则惩而御之，去则备而守之。其慕义而贡献则接之以礼让，羁縻不绝，使曲在彼。盖圣人制御蛮夷之常道也。
《后汉书》曰：马援奏言："西干县户有三万二千，(西干县，交趾郡，故城在今交州龙编县东。)远界去庭千馀里，(庭，县庭也。)请分为封溪、望海二县。"许之。
又曰：马援在陇西，帝诏武威太守，(《东观汉记》曰：梁统也。)令悉还金城客民，(金城人客在武威者。)归者三千馀口，使各反旧邑。援奏为置长吏，缮城郭，起坞候，(《字林》曰：坞，小障，一曰小城，字或作坞。)开导水田，劝以耕牧，郡中乐业。
又曰：杜茂引兵屯晋阳，上遣谒者段将众配茂镇守北边。因发边卒筑亭候，修烽火。又发委输金帛缯弩供给军士，并赐边民。冠盖相望，茂亦建屯田驴车转运也。
《晋书·杜预传》曰：匈奴师刘猛举兵反，自并州西及河东平阳。诏预以散侯定计省闼，俄拜度支尚书。预乃奏立藉田，建安边论，处军国之要，又作人排新器，兴常平仓，定谷价，较盐运，制课调，内以利国，外以救边者五十馀条，皆纳焉。
《宋书》曰：文帝元嘉中，每岁为后魏侵境，令朝臣博议。何承天陈备边之要，其大略一曰移远就近，以实内地；二曰浚复城隍，以增岨防；三曰纂偶车牛，以饬戎械；四曰计丁课役，勿使有阙。
《唐书》曰：高祖与群臣言备边之事，将作大匠于筠进曰："未若多造船舰于五原灵武，置舟师于黄河之中，足以断其入寇之中路。"中书侍郎温彦博又进曰："昔魏文帝掘长堑以遏匈奴，亦因因循其事。"高祖并从之。于是遣将军桑显和堑断北边要路，又征江南习水之士，更发卒于灵州造战船。
○塞险
《左传》曰：蔡侯、吴子、唐侯伐楚，舍舟于淮汭，自豫章与楚夹汉。(豫章、汉东、江北、地名)楚左司马沈尹戌谓楚将子常曰："子沿汉而与之上下，(沿，缘也。缘汉上下，遮使勿度也。)我悉方城外以毁其舟，(以方城外人毁吴所舍舟也。)还塞大隧、直辕、冥厄，(三者，汉东三隘路。厄、乌革切。)子济汉而伐之，我自后击之，必大败之。"既谋而行。楚大夫武成黑谓子常曰："吴用水也，我用革也，(用，军器也。)不可久也，不如速战。"大夫史皇谓子常曰："楚人恶子而好司马，若司马毁吴舟于淮，塞城口而入，(城口，三隘道之总名。)是独克也。子必速战，不然不免。"乃济汉而陈，自小别至于大别，(《禹贡》汉水至大别南入江。然则此二别在江夏界也。)三战，子常知不可，欲奔。(知吴不可胜也。)史皇曰："安求其事，(求知政事。)难而逃之，将何所入，必死之。"(子常违左司马成之言，故败也。)
《战国策》曰：吴子问孙武曰："敌人保山据险，擅利而处，粮食又足，挑之则不出，乘间则侵掠，为之柰何？"武曰："分兵守要，谨备勿懈，潜探其情，密候其怠，以利诱之，禁其牧采。久无所得，自然变改，待离其故，夺其所爱。"
《汉书》曰：匈奴呼韩耶单于来朝，元帝以后宫良家子王嫱字昭君，赐单于。单于欢喜，上书愿保塞上谷以西至敦煌。请罢边备，以休天子人民。帝下有司议。郎中侯应上言以为不可，其略曰："自周秦汉以来，匈奴寇侵甚矣，其北边有阴山，东西千馀里，本冒顿单于依阻其中。至孝武帝出师征伐，斥夺此地，攘之于漠北，建塞徼，起停隧，筑外城，设屯戍以守之，然后边境少安。夫夷狄之情困则卑顺，强则骄逆，天性也。前已罢外城，省停隧，今才足以候视通烽火而已。安不忘危，不可复罢。且中国尚建关梁以制诸侯，所以绝臣下之觊欲。起塞以来，百有馀年，非皆以土垣，或因山岩石木柴疆落溪水，卒徒筑理，功费久远，不可胜计。今欲以一切省徭戍。十年之外，卒有他变。障塞破坏，隧灭绝，当更发屯缮理。累代之功不可卒复，非所以永持至安，威制百蛮之长策也。"帝纳之。
《蜀志》曰：曹公使夏侯妙才、张郃屯汉中。蜀先主进兵汉中，次于阳平关，南渡沔水，缘山稍前，于是定军势作营。妙才兵来争其地，先主命黄忠乘高鼓噪攻之，大破妙才军，斩妙才。曹公自长安南征，先主遥策之曰："曹公虽来，无能为也。我必有汉川矣。"及公至，先主敛众拒险，终不交锋。积日不拔，士亡者多，曹公果引军还。先主遂有汉中。
《魏志》曰：曹爽伐蜀，司马景王同行，出洛次于兴势。蜀将王林夜袭，景王营坚卧不动，林退。景王谓诸将曰："费祎已据险拒守，进不获战，攻之不可，宜亟军，(亟，纪力切。)以为图。"爽等引还。祎果驰兵赴三岭争险，乃得过也。
《晋书》曰：刘裕讨南燕慕容超，超召群臣议拒晋师，大将公孙五楼曰："吴兵轻剽，所利在速战，初锋勇锐不可争也，宜据大岘使不得入，旷日延时，沮其锐气。徐简精骑二千，循海而南，绝其粮运。别敕段晖率兖州之军缘山东下，腹背击之，上策也。各命守宰，依险自校，其资储之外馀悉焚荡，芟除粟苗，使敌无所资，坚壁清野，以待其衅，中策也。纵贼入岘，出城逆战，下策也。"超曰："吾京都殷盛，户口众多，非可一时入守。青苗布野，非可卒芟，设使芟苗，城守以全性命，朕所不能。今据五州之强，带河山之固，战车万乘，铁马万群。纵令过岘至于平地，徐以精骑践之。此成擒也。"其将慕容镇曰："若如圣旨，必须平原用马，便宜出岘逆战，战而不胜，犹可退守，不宜纵敌入岘，自贻窘迫。昔成安君不守井陉之险，终屈于韩信。诸葛瞻不据束马之险，卒擒于邓艾。臣以为天时不如地利，阻守大岘，策之上也。"超不从，乃合摄莒、梁父二戍修城隍，简士马，蓄锐以待之。其夏晋师次东莞，超遣其左军段晖等步骑五万进据临朐。俄而晋师度岘，慕容超惧，率四万骑就段晖等于临朐，战败，超奔还广固，宋武围广固，数月而破，燕地悉平。
《后魏书》曰：遣将伐后燕慕容宝，已平并州，潞川频胜。宝在中山引群臣议之。中尹符谟曰："魏军强盛，千里转斗，乘胜而来，勇气兼倍，若逸骑平原，形势弥盛，殆难为敌。宜杜险拒之。"中书令眭邃曰："魏军多骑师剽锐，(眭，息为切。)马上赍粮，不过旬月，宜令郡县聚千为一堡，深沟高垒，清野待之。至无所掠，资食既罄，不过六旬，自然穷退。"尚书封懿曰："今魏师十万，天下之勍敌也。百姓虽欲营聚，不足自固。是则聚粮集兵以资强寇，且动众心示之以弱。岨阙拒战，计之上也。"慕容麟曰："魏今乘胜气锐，其锋不可当。宜谨守设备，待其弊而乘之。"于是修城积粟，为持久之备。魏攻中山不克，进据博陵鲁口，诸将睹风而奔，郡县悉降于魏。
《唐书》曰：武德中，太宗围王世充于东都，世充势穷，窦建德自北来救。诸将及萧瑀等咸请且退师避之，太宗不许，曰："世充粮尽，内外离心，我当不劳攻击，坐收其弊耳。建德新破海公，将骄卒惰。今我据武牢，厄其襟要，若贼恃胜冒险争锋，吾当破贼。若不战，旬月之间世充自溃，彼败我振，足以临之。一行两定，在于斯举。若不速进，贼入武牢，诸城新附，必不能守。二贼并力，将若之何？"秦府记室薛收进曰："世充据东都，府库填积，所患者在于乏食，是以为我所持。建德亲总十馀万众来拒王师，亦当尽彼骁雄，期于速战。若纵其两寇相连，转河北之积以相资给，则伊洛间战斗不已。大王今欲亲率猛锐，先据成皋之险，训兵坐甲，当彼疲弊之众，一战必克。建德破，则世充自下，不过数旬，二国之君可面缚麾下。萧瑀等柰何遂请退兵？"太宗曰："善！"而从之，留齐王元吉围世充，亲率三千五百人趣虎牢守之，与战相持二十馀日。五月，建德谋伺官军刍尽，牧马于河北，必将袭武牢。太宗闻之，遂牧马千馀匹于河渚间以诱之。诘朝，建德果悉众而至，阵于汜水东。太宗候阵久，卒饥，令宇文士及率骑经贼阵之西，驰而南上，贼阵动，因而诸军奋击之，大溃。竟如太宗本策。
