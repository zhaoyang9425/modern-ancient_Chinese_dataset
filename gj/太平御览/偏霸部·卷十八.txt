○陈陈蒨
《陈书》曰：世祖文皇帝讳蒨，字子华，始兴昭烈王长子也。少沉敏有识量，美容仪，留意经史，举动方雅，造次必遵礼法。高祖甚爱之，常称"此儿吾宗之英秀也"。梁太清初，梦两日斗，一大一小，大者光灭坠地，色正黄，其大如斗，世祖因三分取一而怀之。侯景之乱，乡人多依山湖寇抄，世祖独保家无所犯。时乱日甚，乃避地临安。及高祖举义兵，侯景遣使收世祖及衡阳献王。世祖乃密裹小刀，冀因入见而害景，至便属吏，故其事不行。高祖大军围石头，景欲加害者数矣，会景败，世祖乃得出赴高祖营。起家为吴兴太守。高祖受禅，立为临川郡王，邑二千户，拜侍中、安东将军。及周文育、侯安都败于沌口，高祖诏世祖入卫，军储戎备，皆以委焉。寻命率兵城南皖(户板切)。
永定三年六月景午，高祖崩，遗诏征世祖入纂皇统。甲寅，至自南皖，入居中书省，其日即皇帝位于太极前殿。诏曰："上天降祸，奄集邦家，大行皇帝背离万国，率土崩心，若丧考妣。龙图宝历，眇属朕躬，运锺扰攘，事切机务，南面须主，西让礼轻，今便式膺景命，光宅四海。可大赦天下，改永定四年为天嘉元年。鳏寡孤独不能自存立者，赐谷人五斛。孝弟力田殊行异等，加爵一级。"甲寅，分遣使者宣劳四方。辛酉，舆驾亲祠南郊。
二年春正月庚戌，大赦天下。十二月，立始兴国庙于京师，用王者之礼。太子中庶子虞荔、御史中丞孔奂以国用不足，奏立煮海盐及榷酤之税，并施行。三年春正月庚戌，设帷宫于南郊，币告胡公以配天。辛亥，舆驾亲祠南郊。二月甲子，改铸五铢钱。三月景子，安成王顼至自周，诏授侍中、中书监、中卫将军，置佐吏。是岁，周所立梁王萧詧死，子岿(丘轨切。)代立。天康元年春二月景子，诏曰："朕以寡德，纂承弘绪，日昃劬劳，思弘景业，而政道多昩，黎庶未康，兼疾患淹时，亢阳累月，百姓何咎，实由朕躬，念兹在兹，痛加疾首，可大赦天下，改天嘉七年为天康元年。"三月己卯，以骠骑将军、开府仪同三司、扬州刺史、司空安成王顼为尚书令。夏四月乙卯，皇孙至泽生，在位文武赐绢帛各有差，为父后者赐爵一级。
癸酉，世祖疾甚。是日，崩于有觉殿。遗诏曰："朕疾苦弥留，遂至不救，修短有命，夫复何言。但王业艰难，频岁军旅，生民多敝，无忘愧惕。今方隅乃定，俗教未弘，便及大渐，以为遗恨。社稷任重，太子可即君临，王侯将相善相辅翊，内外叶和，勿违朕意！山陵务存俭速。大敛竟，群臣三日一临，公除之制，率依旧典。"六月甲子，群臣上谥曰文皇帝，庙号世祖。葬永宁陵。
○陈伯宗
《陈书》曰：废帝讳伯宗，字奉业，小字药王，世祖嫡长子也。永定二年，拜临川王世子。世祖嗣位，立为皇太子。天康元年四月，世祖崩，即皇帝位。二年春，诏大赦天下，改光大元年。孝悌力田，赐爵一级。舆驾祠南郊。二年十一月，慈训大后集群臣于朝堂，令降为临海王，送还藩邸。是日，出居别第。太建二年薨，时年十九。
○陈顼
《陈书》曰：高宗孝宣皇帝讳顼，字绍世，小字师利，始兴昭烈王第二子也。梁大通二年生，有赤光满室。少宽大，多智略。及长，美容仪，身长八尺三寸，手垂过膝。有勇力，善骑射。高祖平侯景，镇京口，梁元帝征高祖子侄入侍，高祖遣高宗赴江陵，累官为直阁将军、中书侍郎。时有马军主李总与高宗有旧，每同游处，高宗尝夜被酒，张灯而寐，总适出，寻返，乃见高宗身是大龙，总便惊走，时在关右。永定元年，遥袭封始兴郡王，邑二千户。三年，世祖嗣位，改封安成王。天嘉三年，自周还，授侍中、中书监、中卫将军，置佐吏。寻授使持节、都督扬南徐东扬南豫北江五州诸军事、扬州刺史，进号骠骑大将军，馀如故。四年，加开府仪同三司。六年，迁司空。天康元年，授尚书令。废帝即位，拜司徒，进号骠骑大将军、录尚书、都督中外诸军事，给班剑三十人。光大二年正月，进位太傅，领司徒，加殊礼，剑履上殿，增邑并前三千户，馀如故。
十一月甲寅，慈训太后令废帝为临海王，以高宗入纂。是岁春正月甲午，即皇帝位于太极前殿，诏"改光大三年为太建元年，大赦天下。在位文武赐位一阶，孝悌力田及为父后者，赐爵一级，异等殊才，并加策序。鳏寡孤独不能自存者，人赐谷五斛。"复太皇太后尊号曰皇太后，立妃柳氏为皇后，世子叔宝为皇太子。
冬十月，新除左卫将军欧阳纥据广州举兵反。辛未，遣车骑将军、开府仪同三司章昭达率众讨之。壬午，舆驾祠太庙。二年春正月乙酉，以征西大将军、开府仪同三司、郢州刺史黄法为中护大将军。丙午，舆驾亲祠太庙。二月癸未，仪其同章昭达擒欧阳纥送都，斩于建康市，广州平。三月丙申，皇太后崩。丙午，曲赦广衡二州。丁未，大赦天下。三年春正月癸丑，以尚书右仆射领大著作徐陵为尚书仆射。辛酉，舆驾亲祠南郊。辛未，亲耕藉田。三月丁丑，大赦天下。自天康元年迄大建元年逋馀军粮、禄秩、夏调未入者，悉原之。
五年三月，北诏大都督吴明彻统众十万，发自白下。夏四月癸卯，前巴州刺史鲁广达克齐大岘城。辛亥，吴明彻克秦州水栅。庚申，齐遣兵十万援历阳，仪同黄法破之。辛酉，齐军救秦州，吴明彻又破之。癸亥，诏北伐众军所杀齐兵令埋掩。甲子，南谯太守徐槾克石梁城。
六年春正月壬戌朔，诏曰："王者以四海为家，万姓为子，一物乖方，夕惕犹厉，六合未混，旰食弥忧。朕嗣纂洪基，思弘经略，上符景宿，下叶人谋，命将兴师，大拯沦溺。灰管未周，凯捷相继，拓地数千，连城将百。蠢彼馀黎，毒兹异境，江淮年少，犹有剽掠，乡闾无赖，摘(他历切。)出阴私，将帅军人，罔顾刑典，今使苛法蠲除，仁声载路。且肇元告庆，边服来荒，始睹皇风，宜覃曲泽，可赦江右淮北南司、霍光、历阳、临江等郡士民，罪无轻重，悉皆原宥。"
七年春正月辛未，舆驾亲祠南郊。四月乙未，陈桃根表上织成罗文锦被裘各二百首，诏于云龙门外焚之。八月，周遣使来聘。是月，甘露频降乐游苑。丁未，舆驾幸乐游苑，采甘露，宴群臣，诏于苑龙舟山立甘露亭。
十一年春正月丁酉，龙见于南兖州永宁楼侧池中。二月癸亥，舆驾亲耕藉田。三月丁未，诏淮北义人率户口归国者，建其本属旧名，置立郡县，即隶近州，赋给田宅。秋七月辛卯，初用大货六铢钱。八月甲子，青州义主朱显宗等率所领七百户入附。丁卯，舆驾幸太社，观阅武。十一月，诏"建子令月，微阳初载，应此加辰，宜播宽泽，可大赦天下。"甲午，周遣柱国梁士彦率众至肥口。戊戌，周军进围寿阳，以新除中卫大将军、扬州刺史始兴王叔阳为大都督，总督水步众军。十二月乙丑，南北兖、晋三州及盱眙、山阳、阳平、马头、秦、历阳、沛、北谯、南梁等九郡，并自拔还京师。谯、北徐州又陷。自是淮南之地尽没于周矣。
十四年春正月己酉，高宗弗豫。甲寅，崩于宣福殿，时年五十三。上谥孝宣皇帝，庙号高宗。葬显宁陵。
○陈叔宝
《陈书》曰：后主讳叔宝，字元秀，小字黄奴，高宗嫡长子也。梁承圣二年生于江陵。江陵陷，高宗迁关右，留后主于穰城。天嘉三年，归京师，立为安成王世子。十四年正月，高宗崩，即皇帝位于太极前殿，诏大赦。尊皇后为皇太后，宫曰弘范。立妃沈氏为皇后。七月辛未，大赦。是月，江水色赤如血，自京师至于荆州。九月，设无碍大会于太极殿，舍身及乘舆服御。
至德元年正月，诏大赦，改太建十五年为至德元年。二年十二月夜，天开，自西北至东南，其内有青黄杂色，隐隐若雷声。
后主在东宫，好学有文艺。及即位，耽于酒色，常在后庭，不恤政事。又于光昭殿前起临春、结绮、望仙三阁，阁高数丈，并数十间，其窗牖栏杆之类，悉以沈檀香木为之，饰以金玉，间以珠翠，微风暂至，香闻数里，瑰宝奇丽，近古未有。其下积石成山，引水为池，植以奇树，杂以花药。后主自居临春阁，孔贵人居望仙阁，张贵妃居结绮阁，并复道往来。妇人丽质巧态以从者常千馀人。张贵妃、孔贵人等八人侍坐，尚书令江总、孔范等十人侍宴，号曰狎客。上令八妇人制五言诗，十客一时继和，迟则罚酒。君臣酣饮，从夕达曙。所司皆因阉人奏事，主者由此擅作威福。军旅警备，并皆不修。任用沈客卿、施文庆等，以苛刻为忠。于是文武离心，莫肯用命。
隋文帝谓高颖曰："我为百姓父母，岂可限一衣带水，不拯之乎？"命大作战船。人请密之，隋文曰："吾将行天讨，何密之有！使投梀于江，彼若能改，吾又何求。"乃遣晋王广为元帅以讨之。
及闻隋军临江，孔范曰："必无渡理，但恣妓乐纵酒，作诗不辍。"明日，隋军济江陵，文武百寮皆遁出，惟尚书仆射袁宪侍侧。宪劝端坐殿上，正色以待之。后主曰："锋刃之下，未可当之，吾自有计。"乃逃于井。既军人窥井呼之，后主不应。欲下石，乃叫以绳引之。惊其太重，及出，与张贵妃、孔贵人三人同束而上。贺若弼呼后主视之，惶惧汗流，股栗再拜，弼谓之曰："大国之卿，当小国之君拜，礼也。入朝不失作归命侯，亦无劳恐惧。"
三月，后主与王公百司发自建邺，至长安。后主已下，大小在路，五百馀里累累不绝。隋文宣诏让后主，后主伏地不能对，乃宥之，给赐甚厚。每侍宴，恐致伤心，为不奏吴音。后监守者言："叔宝愿得官号。"隋文曰："叔宝绝无心肝。"监守又言："叔宝日饮一石，少有醒时。"隋文曰："不尔，何以过日。"及从东巡狩邙山，赋诗曰："日月光天德，山河壮帝居，太平无以报，愿上封禅书。"并上表请封禅，隋文谦让不许。后从至仁寿宫，尝侍宴，及出，隋文目之曰："此败岂不由饮酒作诗，将此功夫，何如思安边计策。"初，贺若弼度京口，彼人密启告急，叔宝为饮酒，遂不省。高颖至，犹见启在床下，未开封。岂天亡也。后主以隋仁寿四年十一月终于洛阳，在位七年，年五十二岁。
史臣曰：后主生深宫之中，长妇人之手，既属邦国殄瘁，不知稼穑艰难。初惧阽危，屡有哀矜之诏；后稍安集，复扇淫侈之风。宾礼诸公，惟寄情于文酒；昵近群小，皆委之以衡轴。谟谋所及，遂无骨鲠之臣；权要所在，莫匪侵渔之吏。刑政日紊，尸素盈朝，耽荒为长夜之饮，嬖宠同艳妻之孽，危亡弗恤，上下相蒙，众叛亲离，临机不悟，自投于井，冀以苟生，视其以此求全，抑亦民斯下矣。遐观列辟，纂武嗣兴，其始也皆欲齐明日月，合德天地，高视五帝，俯协三王，然而靡不有初，鲜克有终，其故何哉？并以中庸之材，怀可移之性，口存于仁义，心怵于嗜欲。仁义利物而道远，嗜欲遂性而便身。便身不可久违，道远难以固志。佞谄之伦，承颜候色，因其所好，以悦导之，若下坂走丸，顺流决壅。非天感灵辰象，降生明德，孰能遗其所乐，而以百姓为心哉？此所以成、康、文、景千载而罕遇也。
