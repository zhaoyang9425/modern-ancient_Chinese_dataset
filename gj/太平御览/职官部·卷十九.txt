○黄门侍郎
《六典》曰：黄门侍郎，掌贰侍中之职。凡政之弛张，事之与夺，皆参议焉。若大祭祀，则从升坛以陪礼；皇帝盥手，则奉巾以进；既帨则奠巾于篚，奉匏爵以赞献。凡元正、冬至天子视朝，则以天下祥瑞奏闻。
《汉官仪》曰：给事黄门侍郎，次侍中，侍从左右，开通内外，给事于中，故曰给事中黄门侍郎。
《汉书》曰：王音荐扬雄待诏，岁馀，为给事黄门郎。成、哀、平三代不徙。
又曰：张禹为太傅，有疾，成帝临视，拜于床下，禹有少子在侧，数目之。帝知其意，于前拜黄门侍郎。
又曰：刘向字子政，宣帝时以中郎为给事黄门侍郎。
又曰：董贤字圣卿，云阳人，为太子舍人。贤待漏在殿下，为人美丽自喜，哀帝望见，悦其仪貌，识而问之曰："是舍人董贤耶？"因引上与语，拜为黄门侍郎。
《东观汉记》曰：邓阊，字秀昭，迁黄门侍郎。于时国家每有灾异水旱，阊侧身暴露，忧惧憔悴，形于颜色，公卿以下咸高尚焉。汉兴以来，为外戚仪表。
《后汉书》曰：马防子钜为常从小侯，正月当冠，特拜为黄门侍郎。肃宗亲御章台，下殿陈鼎俎，自临冠之。
《续汉书》曰：荀悦字仲豫，迁黄门侍郎。献帝颇好文学，悦与从弟彧、孔融，并侍讲禁中。
又《舆服志》曰：禁门曰黄闼，以中人主之，故号曰黄令。然则黄门郎给事黄闼之内，故曰黄门郎。本既无员，于此各置六人也。
又《百官志》曰：给事黄门侍郎，六百石，无员，侍从左右，给事中使，开通中外，诸王朝见于殿上，引王就位。
《献帝起居注》曰：自诛黄门后，侍中侍郎出入禁中，机事颇露。由是王允乃奏：侍中、黄门不得出入，不通宾客，自此始也。
《汉官》曰：尚书郎奏事于明光殿，省中皆胡粉涂壁，其边以丹漆地，故曰丹墀。尚书郎含鸡舌香伏其下奏事，黄门侍郎对揖跪受。
《汉旧仪》曰：黄门郎属黄门令，日暮入对青琐门拜，名曰夕郎。
《魏志》曰：王粲字仲宣，山阳人，年十七，司徒辟，诏除黄门侍郎，以西京扰乱，皆不就。
又曰：夏侯玄字太初，少知名，弱冠为黄门侍郎。尝进见，与皇后弟毛曾并坐，玄耻之，不悦，形之于色。明帝恨之，左迁为羽林监。
又曰：杜恕字矜伯，为散骑、黄门侍郎。恕推诚以质，不治饬，在朝不结交。每政有得失，常引纲维以正言。于是侍中辛毗等器重之。
又曰：夏侯尚字伯仁，渊从子也。文帝与之亲友，有筹画智略，从太祖定冀州，迁黄门侍郎。
又曰：锺毓字稚叔。年十四为散骑侍郎，机捷谈笑，有父风。太和初，蜀相诸葛亮围祁山，明帝欲亲西征，毓上疏曰："夫策贵庙胜，功尚帷幄，不下殿堂之上，而决胜千里之外。车驾宜镇守中土，以威四方。今者盛暑行师，诗人所重，实非至尊顺动之时也。"迁黄门侍郎。
《魏略》曰：董遇字季直。献帝时为黄门侍郎，旦夕侍讲，为天子所爱信。
《蜀志》曰：费祎字文伟，为黄门侍郎。丞相亮南征还，群僚于数十里逢迎，年位多在祎右，而亮命祎同载，由是众莫不易观。
《吴志》曰：孙承字显世。好学，有文章，作《萤火赋》行于世。为黄门侍郎，与顾荣俱为侍臣。归命世内侍多得罪，惟荣、承独获免。常使二人记事，承答顾问，乃下诏曰："自今已后用侍郎，皆当令如宗室承、顾荣俦也。"
又曰：孙皓每宴会群臣，无不咸令沉醉。置黄门郎十人，特不与酒，侍立终日，为司过之吏。宴罢之后，各奏其阙失，迕视之咎，谬言之愆，罔有不举。大者即加威刑，小者咸以为罪。
《晋书》曰：顾荣，少有珪璋，符采朗澈，仕吴，弱冠举贤良，为黄门侍郎。当时后进尽相推谢，称荣有天才令望。
又曰：张华为黄门侍郎，博览图籍，千门万户画地成图。
又曰：吴隐之，孝武帝欲以为黄门郎，以隐之貌类简文帝乃止。
又曰：嵇绍为给事黄门侍郎。时侍中贾谧以外戚之宠，年少居位，潘岳、杜礻武等皆附托焉。谧求交于绍，绍拒而不答。及谧诛，绍时在省，以不阿比凶族，封弋阳子。
《晋书·载记》曰：秦黄门郎古成诜，风韵秀举，确然不群，每以天下是非为己任。时京兆韦高慕阮籍之为人，居母丧弹琴饮酒。诜闻而泣曰："吾当私刃斩之，以崇风教。"遂持剑求高，高惧逃匿，终身不敢见诜。
《齐职仪》曰：给事黄门侍郎，四人，秩六百石，武冠，绛朝服。汉有中黄门，给事黄门，位从诸大夫，秦制也。与侍中掌奏文案、赞相威仪，典署其事。
《后魏书》曰：崔光为黄门侍郎，未尝留心文案，惟从容论议、参赞文政而已。
又曰：阳平王之子匡，为黄门侍郎。茹皓始有宠，百寮微惮之。世宗曾于山陵还，诏匡陪乘乂命。皓登车褰裳将上，匡谏止，世宗推之命下，皓恨匡失色。当时壮其忠謇。
又曰：任城王之子顺，除给事黄门侍郎。时领军元乂威刑尤盛，凡有迁授，莫不造门谢谒。顺拜表而已，曾不诣乂，乂谓顺曰："卿何得不见我？"顺正色曰："天子富于春秋，委政宗辅。叔父宜至公为心，举士报国，如何卖恩，责人私谢，岂所望也！"
《北史》曰：卢诞拜给事黄门侍郎，魏帝诏曰："经典易求，人师难得，朕诸儿稍长，欲令卿为师。"于是亲幸晋王第，敕晋王以下皆拜之于帝前。
《隋书》曰：刘行本为黄门侍郎，文帝尝怒一郎，于殿前笞之。行本进谏，帝不顾，行本乃正当上前曰："陛下不以臣不肖，置臣左右。岂得轻臣而不顾也！"乃置笏于地而退，上谢之而原所笞者。
《唐书》曰：温大雅为黄门侍郎，弟彦将为中书侍郎，对居近侍，高祖谓曰："我起义晋阳，为卿一门耳。"
又曰：高宗总章元年十月，东天竺乌蔡国长年婆罗门卢伽逸多受诏合丹，上将饵之。东台侍郎郝处俊谏曰："修短有天命，未闻万乘之主，轻服蕃夷之药。昔贞观末年，先帝令婆罗门僧那罗你娑婆寐依其本国仙方合长年神药。胡既有异术，征求灵草秘石，历年而成。先帝服之，竟无异效。大渐之际，名医莫知所为，欲归罪于胡人，将申大戮，又恐取笑夷狄。龟镜若是，惟陛下深察。"遂止。
又曰：天宝元年，改黄门侍郎为门下侍郎。
《五代史·晋书》曰：天福七年诏门下侍郎班在常侍之下，俸禄同常侍。
《三辅决录》曰：卓茂字子康，元帝时游学长安，以儒行为给事黄门郎。
又曰：杜恕字矜伯，拜黄门侍郎，每直省阁，威仪矜严。
又曰：马后志在克已辅上，不以私家干朝廷，弟为黄门郎，讫永平世不迁。
《英雄记》曰：曹纯字子和，年十六为黄门郎。
《王嘏别传》曰：嘏字昭先。魏文以嘏为黄门侍郎，每纳忠言，辄手坏本，自在禁省归书不封。帝嘉其淑慎如此。
《柏阶别传》曰：阶为尚书令，文帝行幸，见诸少子无裤，上搏手曰："长者子无裤。"是日拜三子为黄门郎。
《傅子》曰：王黎为黄门郎，轩轩然得志，煦煦然自乐。
刘向《七略》曰：孝宣皇帝重申不害《君臣篇》，使黄门郎张子乔正其字。
《刘向集·书·诫子歆》曰：今。若年少得黄门侍郎，显处也。新拜皆谢贵人，叩头谨战战栗栗，乃可必免。
《唐中宗授韦嗣立黄门侍郎制》曰：绛衣近侍，秩亚貂蝉；青琐崇班，职参鸳鹭。实神化之有寄，信贤才之攸宜。通议大夫韦嗣立，忠规奕叶，孝绪蝉联，家匡玄燕之朝，人辅彤灵之代。芝兰并秀，见谢石之阶庭；骐骥齐驱，有刘山之昆季。入光振鹭，誉满三台；出据冯熊，声流十部。近者命兹，鸾渚已濯，雁行才出，公扃奄归蒿里；永言荆树，生折连枝；眷彼恒山，空馀一鸟。俾迁荣于皂盖，宜袭宠于黄枢。
○给事中
《六典》曰：给事中，凡百司奏抄，侍中审定，则先读而署之，以驳正违失。凡制敕宣行，大事则称扬德泽，褒美功业，覆奏而请施行；小事则署而颁之。凡文武六品以下授职，所司奏拟，则校其仕历深浅，功状殿最，访其德行，量其才艺；若官非其人，理失其事，则白侍中而退量焉。
《汉仪注》曰：诸给事中，日上朝谒平尚书，奏事分为左、右，以有事殿中，故曰给事中。多名儒、国亲为之，掌左右顾问。
《汉书》曰：给事，秦官也，至汉因之，皆为加官，所加或大夫、博士、议郎。掌顾问、应对，位次中常侍。
又曰：元帝诏："萧望之傅朕八年，可赐爵关内侯、给事中。"
《后汉书》曰：郑众字仲师，以明经拜给事中。
《魏志》曰：秦朗字元明，明帝即位授以内官，为给事中。每车驾出入，朗常随从。时明帝喜发举，数有以轻微而致大辟者，朗终不能有所谏止，又未尝进一善人，帝亦以是亲爱；每顾问之，多呼其小字阿苏。
《晋书》曰：任熙字伯远，立德邈然，征拜给事中。
《晋起居注》曰：武帝太康七年诏曰："郎中张建，忠笃履素，为江表士大夫所称，宜在中朝，其以建为给事中。"
晋武帝诏曰：燕王师陈邵，清贞廉洁，博通六籍，宜在左右，以敦儒训，可给侍中。
《唐书》曰：卢粲，幽州范阳人也，京龙二年迁给事中。时节愍太子初立，韦庶人以非已所生，深加忌嫉，劝中宗下敕，令太子却取卫府封物，每年以供服用。粲驳奏曰："皇太子处继明之重，当主鬯之尊，岁时服用自可百司供拟。又据《周官》：'诸应用财器，岁终则会，惟王及太子应用物并不会。'此则储蓄之费，咸与王同。今与列国诸侯齐衡入封，岂所谓宪章在昔垂法将来者也。必谓青宫初启，服用所资自当广支库物，不可长存藩封。"诏从之。
又曰：卢粲迁给事中，时安乐公主婿武崇训为节愍太子所杀，特追封为鲁王，令司农少卿赵履温监护葬事。履温讽公主奏请依永泰公主故事，为崇训造陵，诏从其请。粲驳奏曰："伏寻陵之称谓，本属皇王及储君等。自皇家已来，诸王及公主墓无称陵者，惟永泰公主承恩特葬，事越常途，不应假永泰公主为名。请比贞观已来诸王旧例，足得丰厚。"手敕答曰："安乐公主与永泰公主无异，同穴之义，古今不殊，鲁王缘此，特为陵制，不烦固执。"粲又奏曰："臣闻陵之称谓，施于尊极，不属王公已下。且鲁王若欲论亲等第，则不亲于雍王守礼，雍王之墓尚不称陵，鲁王则不可因尚公主而加号。且君之举事则载于方册，或稽之往典，或考自前朝，臣历检贞观已来，驸马墓无得称陵者；且君人之礼服绝于傍期，盖为不独亲其亲，不独子其子。陛下以膝下之恩爱施及其夫，赠赗之仪，哀荣足备，岂得使上下无辨、君臣一贯者哉！"帝竟依粲所奏。
又曰：李藩为给侍中，制、敕有不可，遂于黄敕后批之，吏曰："宜别连白纸。"藩曰："别以白纸是文状，岂曰批敕耶！"裴垍言于帝，以为宰相器。
又曰：宪宗以同州刺史吕元膺复为给事中。初，元膺自给事中除同州，及入谢，上问以时政得失，元膺论奏，词甚激切，上嘉其刚正。翌日，谓宰臣曰："吕元膺谠言直气，今欲留在左右，使言得失，卿等以为何如？"李藩、裴垍进贺曰："陛下纳谏，超冠前王，乃宗社无疆之福。臣等不能广求直士，又不能数进直言，孤负圣心，合当罪责。今请以元膺复为给事中，以备顾问。"上悦而从之。
又曰：李逊为给事中，尝论时政，以为事君之义，有犯无隐，陈诚启沃，不必择辰。今君臣敷奏乃候只日，是毕岁臣下睹天颜，献可否，能几何？宪宗嘉之。
又曰：元和十四年，以抚州司马令狐通为右卫将军、给事中。崔植封还制书，言通前刺史寿州，用兵失律，前罪未塞，不宜遽加奖用。上命宰臣谕植，以通父彰有功，不忍弃其子。其制方行。
又曰：韦弘景为给事中，屡有封驳。时有刘士经以驸马交通邪幸，自检校官用为太仆卿，弘景执奏不可；中人宣谕再三，弘景不为之回。穆宗怒，乃令弘景使安南邕容宣慰，时论翕然推重。
又曰：郭承嘏为给事中。开成元年出为华州刺史，诏方下，两省迭诣中书，求承嘏出麾之由。给事中卢载封还诏书，奏曰："承嘏自居此官，继有封驳，能奉其职，宜在锁闱。牧守之才，易为推择。"文宗谓宰臣曰："承嘏久在黄扉，欲优其禄俸，暂令廉问近关，而谏列拜章，惜其称职，甚美事也。"乃复为给事中。
又曰：于敖迁给事中，昭愍初即位。李逢吉用事，与翰林学士李绅素不叶，遂诬绅，以不测之罪逐于岭外。绅同职驾部郎中知制诰庞严、司封员外郎知制诰蒋防坐绅党，左迁信、汀等州刺史。黜诏下，敖封还诏书，时人以为与严相善，诉其非罪，皆曰："于给事犯宰执之怒，伸庞、蒋之屈，不亦仁乎？"及驳奏出，乃是论庞严贬黜太轻，中外无不大噱。
《东方朔记》曰：东方朔为中郎，赐帛百匹，给事中。
荀绰《兖州记》曰：袁准字孝尼，有俊才，太始中拜为给事中。
《胡广集》曰：给事中掌侍从左右，无员，位次侍中、常侍，或名儒，或国亲。
《束晳集》曰：员外侍郎及给事、冗从皆是帝室茂亲，或贵游子弟。若悉从高品则非本意，若精乡议则必有降损。
