○诔
《释名》曰：诔，累也。累列其事而称之也。
《说文》曰：诔，谥也。
《周礼·春官下》曰：太史掌建邦之六典。大丧，执法以莅劝防。(郑司农云：劝防，引六绋。)遣之日，读诔。(累其行而读之，而作谥也。)凡丧事考焉。(为有得失。)小丧，赐谥。(小丧，卿大夫也。)
《礼记·檀弓》曰：鲁哀公诔孔丘曰："天不遗耆老，莫相予位焉，呜呼哀哉，尼父！"
《曾子问》曰：贱不诔贵，幼不诔长，礼也。惟天子称天以诔之，诸侯相诔，非礼也。
又《檀弓上》曰：鲁庄公及宋人战于乘丘，县贲父御，卜国为右。马惊败绩，公坠。佐车授绥，公曰："末之卜也。"县贲父曰："他日不败绩，而今败绩，是无勇也。"遂死之。(二人赴敌而死。)圉人浴马，有流矢在白肉。公曰："非其罪也。"(流矢中马，非御与右之罪。)遂诔之。士之有诔，自此始也。
《传》曰：诔者，累其行迹而为之谥也。
《汉书》曰：景帝中二年春二月，令诸侯王薨、列侯初封及之国，大鸿胪奏谥诔策。(应劭曰：诸侯王皆属大鸿胪，故其薨奏其行，赐与谥及哀策诔文也。)列侯薨及诸侯太傅初除之官，大行奏谥，诔策。(师古曰：大鸿胪者本名典客，后改曰大鸿胪。大行令者，本名行人，即典客之属官也，后改曰大行令。如淳曰：三公薨，以策书诔其行。)
《东观汉记》曰：杜笃字季雅，客居美阳。与美阳令游，数从之，请托，不谐，颇相恨。令怒，收笃送京师。会大司马吴汉薨，世祖诏诸儒诔之，笃于狱中为诔，辞最高。帝美之，赐帛免刑。
《魏志》：明帝诏曹植曰："吾既薄才，至于赋诔，特不闲。从儿陵上还，哀怀未散，作儿诔，为田家公语耳。"答曰："奉诏，并见圣思所作故平原公主诔，文义相扶，章章殊兴，句句感切，哀动圣明，痛贯天地。楚王臣彪等闻臣为读，莫不挥涕。"
《晋中兴书》：郗超死之日，贵贱操笔为诔者四十馀人。其为物所宗如此。
《齐书》曰：谢超宗有名誉，善属文，为新安王子鸾国常侍。王母殷淑仪卒，超宗作诔，奏，帝大嗟赏，谓谢庄曰："超宗殊有凤毛。"
《文章流别传》曰：诗、颂、箴、铭之篇，皆有往古成文，可放依而作，惟诔无定制，故作者多异焉。见于典籍者，《左传》有鲁哀公为孔子诔。
《文心雕龙》曰：周世盛德，有铭诔之文。士大夫之才，临丧能诔。诔者，累其德行，旌之不朽也。夏商以前，其详靡闻。周虽有诔，未被于士。又贱不诔贵，幼而不诔长，其万乘则称天以诔之。读诔定谥，其节文大矣。自鲁庄战乘丘，始及于士。迨尼父之卒，哀公作诔，观其慭遗之辞，呜呼之叹，虽非睿作，古式存焉。至柳妻之诔惠子，则辞哀而韵长矣。暨于汉世，承流而作。扬雄之诔元后，文实烦秽；沙鹿撮其要，而执疑成篇，安有诔德述尊，而阔略四句乎？杜笃之诔德，有誉前代；吴诔虽工，而结篇颇疏。岂以见称光武，而顾盻千金哉！傅毅所制，文体伦序，孝山崔瑗，辨洁相参：观其序事如传，辞靡律调，固诔之才也。潘岳构意，专师孝山，巧于叙悲，易入新丽，所以隔代相望，能征厥声者也。至如崔骃诔赵，刘陶诔黄，并得宪章，贵在简要。陈思功名，而体实繁缓，文皇诔末，百言自陈，其乖甚矣。若夫殷臣诔汤，追褒玄鸟之祚；周史歌文，上阐后稷之烈：诔述祖宗，盖诗之则也。至于序述哀情，触类而长，傅毅之诔北海，云"白日幽光，雰霞杳冥"，始序致惑，遂为后式。影而效者，弥取于切矣。详夫诔之为制，盖遐言以录行，传体而颂文，荣始而哀终。论其人也，暧乎若可觌；送其哀也，凄焉如可伤。此其旨也。
《文心雕龙》曰：陈思之文，群才之俊也，而武帝诔云"尊灵永蛰"。明帝颂曰"圣体浮轻"。轻浮有似于蝴蝶，永蛰颇拟于昆虫，施之尊极，不其蚩乎？
《南史》：宋谢庄作宣贵妃诔曰："赞轨尧门"，方之汉钅句弋也。及废帝即位，下庄于狱，曰："卿作此诔时，知有东宫否？"
《列女传》曰：柳下惠死，门下将诔之，妻曰："将述夫子德耶？二三子不若妾之知之。"乃为诔曰："夫子之信，诚与人无害兮。呜呼哀哉，魂神泄兮。夫子之谥，宜为惠兮。"门人从之。
《世说》曰：长孙乐作王长史诔云："余与夫子，交非势利，心犹淡水，同此玄昧。"孝伯见云："才士不逊亡祖，何至与此人周旋。"
又曰：谢太傅问主簿陆退："张凭何以作母诔？"陆答曰："故当是丈夫之德，表于事行；妇人之美，非诔不显。"
○吊文
《文心雕龙》曰：吊者，至也。诗云"神之吊矣"，言神至也。君子令终定谥，事极理哀，故宾之慰主，亦以至到为言也。压溺乖道，所以不吊矣。又宋水郑火，行人奉辞；国灾人亡，故同吊也。及晋筑虎台，齐袭燕城，史赵苏秦，翻贺为吊，害民构怨，亦亡之道。凡斯之例，吊之所设也。或骄贵以殒身，或狷介以乖道，或有志而无时，或行美而兼累，追而慰之，并名为吊。自贾谊浮湘，发愤而吊屈，体周而事核，辞清而理哀，盖首出之作也。又相如之吊二世，全为赋体，桓谭以为其言恻怆，读者叹息；及卒章意要切断，而能悲也。扬雄序屈，思积功寡，意深文略，故辞韵沉膇。班彪、蔡邕，并敏于致诘，然影附贾氏，难为并驱耳。故胡阮之吊夷齐，褒丧而无文，仲宣所制，讥诃实工。然则胡阮嘉其清，王子伤其隘，各其志也。弥衡之吊平子，缛丽而轻清；陆机之吊魏武，词巧而文繁。降斯已下，未有可称者矣。夫吊虽古义，而华辞未造。华过韵缓，则化而为赋。固宜正义以绳理，昭德而塞违，析割褒贬，哀而有正，则无夺伦矣。
《左传·庄十一年》曰：秋，宋大水，公使吊焉。曰："天作淫雨，害于粢盛，若之何不吊？"对曰："孤实不敬，天降之灾，又以为君忧，拜命之辱。"臧文仲曰："宋其兴乎！禹、汤罪已，其兴也勃焉；桀、纣罪人，其亡也忽焉。且列国有凶，称孤，礼也。言惧而名礼，其庶乎！"
《史记》曰：相如从上至长杨，还过宜春宫，奏赋以哀二世行失也。其辞曰："东驰土山兮，北揭石濑；弥节容与兮，历吊二世。持身不谨兮，亡国失势；信谗不寤兮，宗庙灭绝。坟墓芜秽而不修兮，魂无归而不食。"
《汉书》曰：扬雄怪屈原文过相如，至不容，作《离骚》自投江而死，悲其文，未尝不流涕也。君子遇不遇，命也，何必沉身哉。乃作书，往往抚《离骚》文而反之。自岷山投诸江流，以吊屈原，名曰《反骚》。
《祢衡别传》曰：南阳寇柏松记刘景升当𫏐小出，属守长胡政令给视之。柏柏父子宿与政不佳。景升不在，柏松子在后罗人盗迹胡政无状，便尔杀之。景升还，惭悼无已，即治杀胡政，为作三牲，醊焉。正平为作板书吊之。时当行在焉，上驻马授笔，倚柱而作之。
弥衡吊张衡，其辞曰："南岳有精，君诞其姿。清和有理，君达其机。故能下笔绣辞，扬手文飞。昔伊尹值汤，吕尚遇旦，嗟矣君生，而独值汉。苍蝇争飞，凤凰已散。元龟可羁，河龙可绊。石坚而朽，星华而灭。惟道兴隆，悠悠永靡绝。君音永浮，河水有竭，君声永流。周旦先没，发梦孔丘。余生虽后，身亦存游。士贵知己，君其勿忧！"
糜元吊比干曰：余既诘纣之后，又感比干亢辞进谏，不顾其身，而受刳屠之戮。杀身之后，纣不悔寤，适足快凶君之心，而无益于世。故复责而吊之。
糜元吊夷、齐曰：少承洪烈从戎子王侧，闻先生饿于首阳，敢不敬吊？寄之山岗，呜呼哀哉。夫五德更运，天秩靡常。如有绝代之主，必有受命之王。故尧终于虞舜，禹殄于成汤。且夏后氏之末祀，亦殷氏之所亡。若周武为有失，则帝乙亦有伤。子不弃殷而饿死，何独背周而深藏？所行谁路？而子涉之！首阳谁山？而子匿之！彼薇谁菜？而子食之！行周之道，藏周之林，读周之书，弹周之琴，饮周之水，食周之茶，而谤周之主，谓周之淫：是诵圣之文，听圣之音，居圣之世，而异圣之心。
束晢《吊萧孟恩文》曰：东海萧惠孟恩者，父昔为御史，与晢先君同僚。孟恩及晢旦夕同游，分义早著。孟恩夫妇皆亡，门无立胤。时有伯母从兄之忧，未获自往，致文一篇，以吊其魂，并修薄奠。其文曰：旧友人阳平束晢谨请同业生李察奉腶修一束，麦糒一器，以致词于处士萧生之墓，曰：呜呼哀哉，精爽遐登，形骸幽匿，有耶亡耶？莫之能测。敬荐薄馈，魂兮来食。孟恩孟恩，岂犹我识。
束晢吊卫巨山曰：元康元年，楚王玮矫诏举兵，害太保卫公及公四子三孙。公世子黄门郎巨山与晳有交好，时自本郡来赴其丧，作吊文一篇，以告其柩，曰：同志旧友，阳平束晢，顷闻飞虎肆暴，窃矫皇制，祸集于子，宗祊几灭。越自冀方，来赴来祭，遥望子弟，铭旌丛立。既窥子庭，其殡盈十。徘徊感恸，载号载泣。敛袂升阶，子不我楫，引袂授祛，子不我执。魂兮魂兮，于焉栖集！
李充吊嵇中散曰：先生挺邈世之风，资高明之质，神萧萧以宏远，志落落以遐逸，忘尊荣于华堂，括卑静于蓬室，宁漆园之逍遥，安柱下之得一。寄欣孤松，取乐竹林；尚想荣庄，聊与抽簪。味孙觞之浊醪，鸣七弦之清琴；慕义人于玄旨，咏千载之徽音；凌晨风而长啸，托归流而咏吟。乃自足于丘壑，孰有愠乎陆沉？马乐厚而翘足，龟悦涂而曳尾。畴庙堂之是荣，岂和铃之足视？久先生之所期，羌玄达于遐旨；尚遗大以出生，何殉小而入死？嗟乎先生，逢时命之不丁！冀后凋于岁寒，遭繁霜而夏零。灭皎皎之玉质，绝琅琅之金声；投明珠以弹雀，捐所重而为轻。谅心不爽，非大雅之所营。
袁宏友李氏吊嵇中散曰：宣尼有言曰："惟仁者能好人，能恶人。"自非贤智之流，不可以褒贬明德，拟议英哲矣。故彼嵇中散之为人，可谓命世之杰矣。观其德奇伟，风韵劭邈，有似明月之暎幽夜，清风之过松林也。若夫吕安者，嵇子之良友也；锺会者，天下之恶人也。良友不可以不明，明之而理全；恶人不可以不拒，拒之而道显。然夜光匪与鱼目比暎，三秀难与朝华争荣，故布鼓自嫌于雷门，砾石有忌於琳琅矣。嗟乎，道之丧也，虽智周万物，不能遣绝粮之困；识达去留，不能违颠沛之艰。故存其心者，不以一眚累怀；捡乎迹者，必以纤芥为事。达人之获讥，惧高范之莫全。凌清风以三叹，予抚兹而怅焉。闻先觉之高唱，理极滞其必宣。候千载之大圣，期百王之明贤。聊寄愤于斯章，思慷慨男儿而泫然。
○哀辞
《文章流别传》曰：哀辞者，诔之流也。崔瑗、苏顺、马融等为之，率以施于童殇夭折不以寿终者。建安中，文帝、临淄侯各失稚子，命徐干、刘桢等为之哀辞。哀辞之体，以哀痛为主，缘以叹息之辞。
《文心雕龙》曰：哀者，依也。悲实依心，故曰哀也。以辞遣哀，盖下流之悼。故不在黄发，必施夭昏。昔三良殉秦，百夫莫赎。事均夭枉，《黄鸟》赋哀。抑亦诗人之哀辞乎？汉武封禅，而霍嬗暴亡，哀伤而作诗，亦哀辞之类也。降及后汉，汝阳王亡，崔瑗哀辞，始变前式；然腹突鬼门，怪而不辞，驾龙乘云，仙而不哀。又卒章五言，颇似歌谣，亦仿佛乎汉武也。至于显顺张升，并述哀文，虽发其华，而未极心实。建安哀辞，惟伟长差善，《行女》篇时有恻怛。及潘岳继作，实踵其美。观其虑赡辞变，情洞悲苦，叙事如传，结言摹诗，促节四言，鲜有缓句，故能义直而文婉，体旧而趣新，《金鹿》《泽兰》，莫之或继也。原夫哀辞，大体情主于痛伤，而辞穷乎爱惜。幼未成性，故兴言止于察惠；弱不胜务，故悼惜加乎容色。隐心而结文则事惬，观文而属心则体奢。体奢为辞，则虽丽不哀，必使情往会悲，文来引泣，乃其贵耳。
班固《马仲都哀辞》曰：车骑将军顺文侯马仲都，明帝舅也。从车驾于洛水浮桥，马惊，入水溺死。帝谓侍御史班固为马上三十步哀辞。
《南史》曰：刘孝绰三妹，一适东海徐悱，文尤清壮，所谓刘三娘者也。悱为晋安郡，卒，丧还建业。妻为祭文，词甚凄怆。悱父勉欲为哀辞，见之乃阁笔。
《三国典略》曰：齐文宣崩，杨愔选其挽歌，令乐署歌之。其魏收四首，阳休之、祖珽、刘逖各二首，卢思道八首入用。于是晋阳人谓卢思道为"八采卢郎"。北营刺史李愔戏谓逖曰："卢八问谇刘二。"逖每衔之。至是，愔上《感思赋》，自陈文宣之世遭遇谗谮。逖为帝奏其文诽谤先帝。齐主怒，令鞭之。逖喜曰："高捶三十，熟鞭之百，何如唤刘二时？"
○哀策
《文章流别传论》曰：今所哀策者，古诔之义。
《世说》曰：王东亭梦人以大笔与之，如椽子大。觉曰："当有大手笔事。"少日，烈宗崩，哀策谥议皆王所作。
《国朝传记》曰：褚遂良为太宗哀策文，自朝还，马误入人家而不觉也。
又曰：崔融司业作武后哀文，因发疾而卒。时人以为三二百年来无此文。
