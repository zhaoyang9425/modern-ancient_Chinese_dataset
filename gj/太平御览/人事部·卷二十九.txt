○声
《周书》曰：师旷见周太子晋，太子曰："吾闻汝知人年寿，幸以告我。"师旷曰："汝色赤白，声火声，不寿。"太子曰："余后三年上宾于帝，汝慎无言，殃将及汝。"三年而死。
《毛诗·关雎序》曰：情发于中，故形于声；声成文，谓之音。
《左传·宣上》曰：初，楚司马子良生越椒。子文曰："必杀之。是子也，熊虎之状，而豺狼之声，弗杀，必灭若敖氏。谚曰：狼子野心，是乃狼也，其可畜乎？"
又《襄十八》曰：晋人闻有楚师，师旷曰："不害。吾骤歌北风，又歌南风。南风不竞，(歌咏八风，南风音微，故曰不竞。惟歌南北风者，听晋楚也。)多死声。楚必无功。"后楚师败。
又《昭二十八年》曰：伯石始生，子容之母走谒诸姑，曰："长叔姒生男。"姑视之，及堂，闻其声而还，曰："是豺狼之声也。狼子野心，非是，莫丧羊舌氏矣。"遂不视。
《春秋演孔图》曰：伊尹大而短，赤色而髯，好俯而下声。
《家语》曰：孔子在卫，昧旦晨兴，颜回侍侧，闻哭声甚哀。子曰："回，汝知此何所哭？"对曰："非但为生离别也。"子曰："何以知之？"对曰："回闻恒山之鸟生四子，羽翼既成，将分于四海，其母悲鸣送之，哀声有似于此。"孔子使问哭者，果曰："父死，家贫，卖子以葬，与之长诀。"子曰："回也，善于识矣。"
《史记》曰：初，楚成王将以商臣为太子，语令尹子上，子上曰："商臣，蜂目豺声，忍人也，不可立之。"王弗听。
又《秦始皇本纪》曰：大梁人尉缭曰："秦王为人隆准，长目鸟喙，鹰呼豺声，少恩而虎狼心。"
《战国策》曰：楚襄王为太子之时，为质于齐。怀王薨，太子辞于齐王，齐王曰："与我地五百里则归子。"太子曰："臣今有傅，请问傅。"傅曰："献之。"齐归太子。太子归即位，齐使来求地，上柱国子良曰："王身出玉声，许万乘之齐，而弗与，则不信，后不可以结约诸侯矣。"
《后汉书》曰：卢植字子干，身长八尺二寸，音声如钟。
《东观汉记》曰：更始纳赵萌女为后，有宠，遂委政于萌，日夜与妇人饮宴后庭，群臣欲言事，辄醉不能见。时不得已，乃令侍中坐帷内与语，诸将识非更始声，出皆怨之。
华峤《后汉书》曰：何熙字孟孙，少有大志，身长八尺五寸，体貌魁梧，善仪容。举孝廉，为谒者，赞拜殿中，音动左右。
《江表传》曰：关羽欲袭鲁肃，甘宁与羽俱会益阳。濑浅，将渡，宁有所约，令羽遥闻之，曰："此甘宁声也。"遂不敢渡。
王隐《晋书》曰：王褒少立操尚，非礼不动，音声清高，辞气雅正。
《汉晋春秋》曰：王敦为扬州刺史，潘滔曰："处冲蜂目已露，但豺声未发，今树之江外，是见贼也。"
《梁书》曰：吕僧珍字玄瑜，东平范人也。始童儿时，从师学，有相工历观诸生，指僧珎谓博士曰："此人有奇声，封侯相也。"
《梁太清实录》曰：中宗讳绎，字世诚，高祖第七子也。既长而壮，聪明博涉，殆谓生知，声若撞锺，辩如河泻。
《越绝书》曰：越栖会稽，行成于吴，引兵而去。勾践将降吴，吴王许之，子胥大怒，声若哮虎，曰："此越未战而服，天以赐吴，其可逆天乎！臣惟君王急制之。"吴王不听。
《庄子》曰：曾子居卫，缊袍无表，三日不举火，十年不制衣，正冠而缨绝，捉衿而肘见，纳履而踵决，曳屣而歌《商颂》，声若出金石。
《贾谊书》曰：豫让衅面变容，吞炭变声，必执襄子，一夕而五易处。
《风俗通》曰：声所以五者，系五行也；音以八者，系八风也。
《新序》曰：原宪见子贡曳杖行歌，声若金石。
《郭林宗别传》曰：林宗仪貌魁梧，身长八尺，音声如锺，当时以为准的。
《裴楷别传》曰：贾充等治法律，楷亦参典其事。事毕，诏专读奏平章当否，楷善能讽诵，音声解畅，执刑书，穆若清咏焉。
《异苑》曰：陈思王尝登鱼山，临东阿，忽闻岩岫里有诵经声，清道深亮，远谷流响，肃然有灵气。不觉敛襟祗敬，便有终焉之志，即效而则之，今梵唱皆植依拟所造。
《项氏始学篇注》曰：有龙渊者，桓灵时善相人也，于听音声尤妙。二千石相者，龙渊下床赞之；令长，起侍赞之；自六百石以下，皆坐而言之。先相张济，当以财得三公。济常依渊以观，视有相者辄往求之。会解渎侯往相，至门问："当有至相，何忧贫乎？"侯去，渊谓济曰："可厚事之。"济遂往，尽为偿债，别数百万修居业。桓帝崩，无嗣，解渎侯入为天子，而济遂至司空。
《世说》曰：蔡司徒说，在洛阳见陆机兄弟住参佐廨中，三间瓦屋，士龙住东头，士衡住西头。龙为人文弱可受，士衡长七尺馀，声作锺声，言多慷慨。
又曰：杜预为荆州刺史镇襄阳。时有宴集大醉，辄闭斋独眠，不听人前后。常醉，闻斋中呕吐，其声甚若，莫不侧足悚懆。有一小吏便开户看之，正见床上有大蛇垂头床边吐，都不见人。
《语林》曰：胡广本姓黄，五月生，父母置瓮中投之于江流。下闻有小儿啼声，往取，因以为子，遂登三司。广后不治本亲服，世以吻讥。
又曰：王武子葬夕，孙子荆哭之甚悲，宾客莫不垂涕。哭毕，向灵坐曰："卿好我作驴鸣，今为卿作驴鸣。"因作驴鸣，似真声，宾客莫不笑。孙闻笑，顾谓曰："诸君不死，令王武子死。"宾客莫不皆怒。
又曰：董仲道常在客宿，与王孙隔，共语同行。人曰："此人行，必为乱。"后果为乱阶。
○色
《说文》曰：皙，人色白也，皤，老人色也。
《韩诗外传》曰：闵子始见夫子，有菜色，后有刍豢之色。子贡问其故。闵子曰："吾出蒹葭之中，入夫子之门，闻夫子切磋之教，窃乐之。出见羽盖龙旗，又乐之。二者相攻胸中，是以有菜色。今被夫子之文，出见羽盖龙旗，视如粪土，是以有刍豢之色。"
《尚书大传》曰：撞钟，衰蕤宾在外者皆金声，在内者皆玉色。
《礼记·表记》曰：是故君子缞绖则有哀色，端冕则有敬色，甲胄则有不可辱之色。
又曰：君子不失色于人，不失口于人。
又曰：《玉藻》曰："立容德，色容庄。"
又曰：盛气阗实阳休，玉色。(言身中气盛，阗蒲若阳气之休，物王色，言不变也。)
又《文王世子》曰：文王之为世子也，朝于王季日三。其有不安节，则内竖以告文王，文王色忧，行不能正履也。
《左传·僖上》曰：齐桓公与蔡姬乘舟于囿，荡舟。公惧，变色。
又《定十四》曰：卫太子蒯聩谓戏阳速曰："从我而朝少君，少君见我，我顾，乃杀之。"速曰："诺。"乃朝夫人。夫人见太子，太子三顾，速不进。夫人见其色，啼而走曰："蒯聩将杀余。"(见太子色变，知其欲杀己。)
又《哀上》曰：肉食者无墨。(墨气色下。)
《公羊传·桓公》曰：宋督杀其君与夷及其大夫孔父。孔父存，则殇公不可得杀。于是先攻孔父，杀之皆死。孔父正色立于朝，则人莫敢过而致难于其君，孔父可谓义形于色矣。
《论语·公冶长》曰：巧言、令色、足恭，左丘明耻之，丘亦耻之。
又《阳货》曰：巧言、令色，鲜矣仁。
又曰：子张问："令尹子文三仕为令尹，无喜色；三已之，无愠色。何如？"子曰："忠矣。"
又《乡党》曰：立不中门，行不履阈。过位，色勃如也。屏气似不息者。出，降一等，逞颜色，怡怡如也。上如揖，下如授。勃如战色，足蹜々如有循。享礼，有容色。私觌，愉愉如也。(愉愉，颜色和。)
又曰：色思温，貌思恭。
又曰：车中不内顾，不疾言，不亲指。色斯举矣。(颜色不善则失之。)
又《阳货》曰：色厉而内荏，譬诸小人，其犹穿窬之盗也与？
又《颜渊》曰：子张问："士何如斯可谓之达矣？"子曰："何哉，尔所谓达者？"子张对曰："在邦必闻，在家必闻。"子曰："是闻也，非达也。夫达也者，质直而好义，察言而观色，虑以下人。夫闻也者，色取仁而行违，居之不疑。"
又《宪问》曰：贤者辟世，(世主莫得而臣。)其次辟地，(去乱国，适理蚌拢)其次辟色，(色斯举矣。)其次辟言。(有恶言乃去。)
《汉书》曰：李广出右北平，胡急击，矢下如雨，汉兵死者过半。会暮，吏士无人色。(言惧甚也。)
又曰：李陵降，边塞以闻，上欲陵战死，召陵毋及妇，使相者视之，无死丧色。
又曰：汲黯好游侠，任气节，行修洁。其谏，犯主之颜色。常慕袁盎之为人。上方招文学儒者，黯曰："陛下内多欲而外施仁义，奈何欲效唐、虞之治乎？"上怒变色而罢朝。公卿皆为黯惧。
《魏氏春秋》曰：嵇康寓居河内，与之游者未尝见其喜愠之色。(《世说》同。)
《魏志》曰：夏侯玄格量弘济，临斩颜色不变，举动自若。
《续晋阳秋》曰：刘毅至黑，时人谓之铁色。
又曰：初，太宗诸子继夭，乃令扈谦卜，云后房有一女当诞二男。帝乃召相者，示诸宠妾，皆曰非其人。又示诸妇，时织坊中有一人，形长色黑，宫人谓之昆仑。至，相者惊曰："此其人也。"帝以大计幸之，生烈宗也。
《前秦录》曰：苻坚举国伐晋，登城而望晋军，见部伍齐整，八公山上草木皆类人形，怃然有惧色。
《后赵录》曰：延熙玄年，石虎遣丞相郭殷持节入，废弘为海阳王。弘安步就车，容色自若，百官莫不流涕。
《春秋后语》曰：魏文侯谋事而当，群臣莫之逮者。(逮，及也。)朝而喜色，吴起进曰："昔楚庄王朝而有忧色，申公巫臣问曰：'君有忧色何也？'庄王曰：'吾闻诸侯择师，王者择友，霸者自足，而群臣莫之若者亡。今以不谷之不肖而议于朝，群臣莫能逮，吾国其几于亡乎？(几，近。)吾是以忧色。'"
《山海经》曰：不死民，为人黑色，寿考，不死。
《郭子别传》曰：林宗秀立高峙，詹然渊渟。蔡伯喈告卢子干、马日䃅曰："为天下作碑铭多矣，未尝不有惭色，惟郭先生碑颂，无愧色耳。"
《列仙传》曰：桂父象林人色，时白、时黄、时赤。
《竹林七贤论》曰：王戎女适裴氏，用匮，女为贷钱一万，久而不还。女归，戎色不悦。遽还钱，乃怿。
《濑乡记》曰：老子为人，黄色美眉。
《孙卿子》曰：皋陶之色如削瓜。
《燕丹子》曰：荆轲入秦，秦王陛戟而见燕使，锺鼓并发，群臣皆呼万岁，秦武阳大恐，面如死灰色。
《郭子》曰：卢志于众中问陆士衡："陆抗是卿何物？"答曰："如卿于卢毓。"士龙失色。既出户，谓兄曰："何至于此？彼或有不知。"士衡正色曰："我父祖名播海内，宁有不知识者！"疑两陆优劣，谢安以此定之。
《世说》曰：石崇要王敦入学戏，见颜渊像，石叹曰："若与人同升孔子堂，去人何必有间？"王曰："子贡去卿差近？"石正色曰："士处世当令身名俱泰，何至以瓮牖语人？"
○影
《尚书·大禹谟》曰：惠迪吉，从逆凶，惟影响！
《东观汉记》曰：西羌祖爰剑为秦所奴隶，而亡藏岩穴中，见焚，有影象如虎，为蔽火，得不死。诸羌以为神，推以为豪。
《魏略》曰：何晏性自喜，行步顾影。
《山海经》曰：寿麻之国，正立无影，疾呼无响。(郭璞注曰："言其形气有异于人。")
又曰：长留山，神白帝少昊居之。主司反影。(日西入则反影东照，言司察之也。)
《孙卿子》曰：夏首之南有人曰涓蜀梁，其人愚，宵行俯见其影，以为伏鬼；仰见其发，以为立魅，倍道而走。比至其家，失气而卒。
《庄子》曰：有畏影恶迹而去之走者，足举逾数而迹逾多，走逾疾而影不离。自以为尚迟，疾走不休，绝力而死。不知处阴以休影，处静以息迹，愚亦甚矣。
又曰：罔两问影曰："曩子行，今子止；曩子坐，今子起。何其无特操与？"影曰："吾有待而然者耶？"(罔两，影外之微阴也。)
《太玄经》曰：老子行则灭迹，立则隐影。
《风俗通》曰：陈留有富室，公年九十无子，取田家为妇，一交接而死。后生男，其女诬其淫佚有儿。争财，数年不能决。丞相邴吉曰："吾闻老公子不耐寒，又无影。"时岁八月，取同岁小儿解衣裸之，此儿独言寒。又日中独无影。大小叹息，因与其财。
《抱朴子》曰：韩终丹久服，立日中无影。
《列仙传》曰：河间王家老舍人自言父世见玄俗，玄俗无影。王呼着日中，实无影。
《地镜图》曰：人行日月中无影者，神仙人也。与虚合体，故居日月中无影。履霜无迹，火中无影也。
○迹
《史记》曰：姜嫄为帝喾卸晰，出野见巨人迹，心欣然践之，而身动如孕。期月而生后稷，故《诗》曰："履帝武敏歆。"(武，迹也。)
王子年《拾遗》曰：石崇筛沉水之香如麋末，布置席上，使所爱者践之，无迹者即赐真珠百琲，若有迹者，便节其饮食，令体轻弱。故中国相戏曰："尔非细骨轻躯，那得百琲真珠？"
又曰：燕王时广延之国献善舞者二人，王设麟文之席，散荃芜之香，使二人舞其上。弥日无迹，体轻故也。
《述征记》曰：齐有龙盘山，上有大脚，姜嫄所履迹。
盛弘之《荆州记》曰：零陵县石上有夸父迹。
又曰：湘东阴山县北数十里有武阳、龙靡二山，上悉生松柏美木。龙靡山有盘石，石上有仙人迹及龙迹。傅云昔仙人游此二山，常税驾此石。又于其所得仙人遗咏。
