○琴下
《三礼图》曰：琴第一弦为宫，次为商，次为角，次为征，次为羽，次为少宫，次为少商。
《广雅》曰：伏羲氏琴长七尺二寸，上有五弦。
《孙登别传》曰：孙登字公和，汲郡人。清静无为，好读《易》、弹琴，颓然自得。观其风神，若游六合之外者。当魏末，居北山中，石窟为宇，编草自覆。阮嗣宗见登被发端坐岩下，逍遥然鼓琴。嗣宗自下趋进，冀得与言。嗣宗乃长啸与琴音谐会，登因啸和之，妙响动林壑。
《洞冥记》曰：帝恒夕望东边有青云，俄见双白鹄集于台上，倏忽变为二神女，舞于楼下。握凤管之箫，舞落霞之琴，歌《清吴春波》之曲也。
刘向《别录》曰：雅琴之意，事皆出龙德诸琴杂事中。赵氏者，渤海赵定人也。宣帝时，元康神爵间，丞相奏能鼓琴者，渤海赵定、梁国龙德皆召入，见温室，使鼓琴。时闲燕为散操，多为之涕泣者。
《乐府解题》曰：魏武帝宫人有卢女者，故将军阴叔之姨也。七岁入汉宫，学鼓琴，琴特鸣异，善为新声。
阮籍《乐论》曰：汉帝闻楚琴，倚扆而悲，慷慨长息，曰："善哉！为声若此而足矣。"昔季流向风而鼓琴，听之者泪下。
《列仙传》曰：稷丘公，华山道士。汉武帝封禅，公乃冠章甫，拥琴来迎。
《灵异志》曰：嵇中散神情高迈，任心游憩。尝行西南，出去洛数十里，有亭名华阳，投宿，夜了无人，独在亭中。此亭由来杀人，宿者多凶。至一更中，操琴先作诸弄，而闻空中称善声。中散抚琴而呼之，曰："君何以不来？"此人便云："身是古人，幽没于此数千年矣。闻君弹琴音曲清和，故来听耳。而就终残毁，不宜以接侍君子。"向夜仿佛渐见，以手持其头，遂与中散共论声音，其辞清辩。谓中散君试过琴，于是中散以琴授之。既弹，悉作众曲，亦不出常，惟《广陵散》绝伦。中散才从受之，半夕悉得，与中散誓，不得教他人，又不得言其姓也。
《琴书》曰：昔者，至人伏牺氏王天下也，仰观象于天，俯察法于地，远取诸物，近取诸身，始画八卦，削桐为琴。
又曰：自尧相传，善琴者八十馀人，有八十馀样。虽少有差，大体相似，皆长三尺六寸，法期之数也。上圆而敛，象天也；下方相平，法地。十三徽配十二律，馀一象闰也。本五弦，宫、商、角、征、羽也；加二弦，文、武也。至后汉蔡邕又加二弦，象九星，在人法九窍，其样有异。传于代，四所象凤首、翅、足、尾。南方朱雀，为乐之主也。五分其身，以三为上，以二为下，三天两地之义也。上广下狭，尊卑之象也。中翅八寸，象八风。腰广四寸，象四时。轸圆，象阳转而不穷也。临乐承露，用枣唇，用梓，未达先贤深意也。
又曰：琴高以琴养性，初学于罗浮山，后游四海。或传禽高，非也。
又曰：舜弹五弦之琴，以歌南风之诗。岂惟道在思亲，志兼忧民，养万物，故感之。
又曰：颍阳西北界李氏处女，年十五六。天宝八年二月，遘疾，七月不食，魂飞冥冥如升上，景在云雾中，女仙人芦藕苗间受琴《清风弄》等五十曲。至天宝十五载五月，留守悲迥，御史中丞蒋列，驲骑上闻，玄宗度为女道士，赐琴三面，留内供奉。琴德弦妙，旁行不流，所感无恒也。
又曰：师涓，纣之乐官也。善鼓琴，感四马嘘天仰秣。或曰师旷。传虽二，疑即是一。
《风俗通》曰：琴者，乐之统也。君子所常御，不离于身。非若锺鼓陈于宗庙，列于虡悬也。以其大小得中而声音和。大声不喧哗而流漫，小声不湮灭而不闻，适足以和人意气，感发善心也。
《琴书》曰：尧大德。尧弹，感天神降听，俨然言和之至也，故尧制《神人畅》。
《瑞应图》曰：师旷鼓琴，通于神明，而白鹄翔。
《竹林七贤传》曰：嵇康临死，顾视日影，索琴弹之，曰："袁孝尼尝从吾学《广陵散》，吾无惜固不与，《广陵散》于是绝矣。"
司马相如《美人赋》曰："上客何国之公子？所从来无乃远乎？"遂设旨酒，进鸣琴，抚弦为《幽闲》之曲。
张茂枢《响泉记》曰：余家世所宝琴书图画，广明之乱，散失荡尽。其中二琴，一名响泉，一名韶磬，皆希代之宝也。
宋玉赋曰：臣尝行，仆饥马疲，正值主人门开。主人翁出，独有主人女在。欲置臣堂上太高，堂下太卑。乃便为兰房奥室，止臣其中。其中有鸣琴焉，臣援琴而鼓之，为《秋竹积雪》之曲。
吴均《续齐谐记》曰：王彦伯，会稽馀姚人。善鼓琴，仕为东宫扶侍。赴告还都，行至吴邮亭，维舟中渚，秉烛理琴，见一女子披帏而进，二女从焉，先施锦席于东床，乃就坐；女取琴调之，似琴而声甚哀雅，有类今之登歌。女子曰："子识此声否？"彦伯曰："所未曾闻。"女曰："此曲所谓《楚明光》者也。惟嵇叔夜能为此声，自此以外，传习数人而已。"彦伯欲受之，女曰："此非艳俗所宜，惟岩栖谷隐可以自娱耳。当更为子弹之，幸复听之。"乃鼓琴且歌，歌毕，止于东榻。迟明将别，各深怨慕。女取四端锦卧具、绣臂囊一赠彦伯为别，彦伯以大笼并玉琴答之而去。
《说苑》曰：雍门周以琴见孟尝君。孟尝君曰："先生鼓琴，亦能令我悲乎？"周曰：臣乌能令足下悲哉？所能令悲者，先贵而后贱，先富而后贫，不若身才高妙适遭暴乱，不若处之隐绝不及四邻，屈折摈压无所告诉，臣一为之征，操琴则涕零矣。令足下千乘之君，广厦邃房，下罗帷，来清风，斗象棋，舞郑妾，丽色淫目，流声娱耳。水游则连方舟载旗，野游则驰弋猎，平原广囿，入则撞锺击鼓乎深宫之中。虽有善琴者，固未能使足下悲也。然臣所为足下悲者一也，千秋万岁之后，宗庙必不血食。高台既已坏，曲池既已壍，坟墓既已平，婴儿竖子采樵者，踯躅其足而歌其上，曰："夫以孟尝君尊贵，乃若是乎？"于是孟尝君泣焉垂脸，周引琴而鼓之，徐动宫征，拂羽角，孟尝君涕泣增哀，下而就之，曰："闻先生鼓琴，立若破国亡邑之人也。"
郑缉之《东阳记》曰：晋中朝时有王质者，常入山伐木，至石室，见童子四人弹琴而歌。质因留，趺斧柯而听之。童子以一物与质，状如枣核。质取而含之，便不复饥。遂复少留，亦谓俄顷，童子曰："汝来已久，何不速去？"质诺而起，所坐斧柯烂尽。既归，计离家已数十年矣，旧宅迁移，室宇靡存，遂号恸而绝。
《韩子》曰：昔卫灵公之晋，于濮水之上宿。夜闻有鼓琴声者，悦之，问左右，尽不闻。乃召师涓而告，谓之曰："有鼓新声者，子为我听而写之。"师涓静坐抚琴写之，明日报曰："臣得之矣。"公遂之晋。晋平公觞之虒祈之台，灵公召师涓令坐师旷之傍，援琴鼓之，未终，师旷曰："此师延之作。纣为靡靡之乐，及武王伐纣，延东走，至于濮水而自投。闻此声者，必于濮水之上。先闻者其国削，不可遂此。"平公曰："此何声也？"曰："此所谓《清商》也。"公曰："《清商》固宜悲乎？"师旷曰："不如《清征》。"公曰："《清征》可得闻乎？"师旷曰："不可。古之听《清征》者，皆有德义之君。今主君德薄，不足以听之。"平公曰：愿试听之。师旷不得已，援琴一奏之，有玄鹤二八南方来，集于郎门之邑；再奏之，列；三奏之，延颈而鸣，舒翼而舞。平公大悦，提觞而起，为师旷寿曰："音莫悲于《清征》乎？"师旷曰："不如《清角》。"平公曰："《清角》可得闻乎？"师旷曰："不可。昔者，黄帝合鬼神于西山之上，驾象车六蛟龙，毕方并辖，蚩尤居前，风伯进扫，雨师洒道，虎狼前在，虫蛇伏地，凤皇复上，大合鬼神，作为《清角》。今主君德薄，不足以听之。"平公曰："愿试听之。"师旷不得已而鼓之。一奏之，有云从西北方起；再奏之，大风至，大雨随之，裂帷幕，破俎豆，隳廊瓦，坐者散走。平公恐惧，伏于廊室，晋国大旱赤地。
《西京杂记》曰：赵后有宝琴曰凤皇，皆以金玉隐起为龙凤螭鸾，古贤列女之象，亦为《归风送远》之操。
《淮南子》曰：孟春，东宫御女青色，衣青采，衣鼓琴瑟。
桓谭《新论》曰：神农氏为琴七弦，足以通万物而考理乱也。
又曰：八音之中，惟丝最为密，而琴为之首。
应劭《风俗通》曰：琴者，乐之与八音并行，君臣以相御也。
《孔丛子》曰：孔子昼息于室而鼓琴，闵子自外闻之，以告曾子曰："向子之音清微而和，沦入至道。今也，更为幽沉之声，幽则欲上所为发也，沉则贪德之所为施也。夫子何所感一若斯乎？吾从子入而问焉。"曾子曰："诺。"二子入问孔子，孔子曰："然如是也，吾有之。向见狸方取鼠，欲其得之，故为音。汝二人者，孰识诸？"曾子对以闵子，夫子曰："可以听音矣。"
《家语》曰：孔子游于泰山，见荣启期行郕之野，鹿裘带索，抱琴而舞。孔子问曰："先生为乐何也？"对曰："天生万物，惟人为贵，吾既为人，一乐也；男尊女卑，吾既为男，二乐也；人生有不见日月，不免襁褓，吾行年九十五岁矣，三乐也。贫者，士之常；死者，人之终。处常得终，又何忧乎？"孔子曰："善。"
《吕氏春秋》曰：伯牙鼓琴，锺子期听之。方鼓琴志在泰山，锺子期曰："善哉乎鼓琴！巍巍乎如泰山。"志在流水，锺子期曰："善哉鼓琴！汤汤乎若流水。"锺子期死，伯牙破琴绝弦，终身不复鼓琴，以为世无足以鼓琴也。
《列仙传》曰：华山毛女猎即见，常居岩弹琴。
桓谭《新论》曰：神农氏继宓羲而王天下，亦上观法于天，下取法于地，近取诸身，远取诸物。于是始削桐为琴，绳丝为弦，以通神明之德，合天人之和焉。
《琴书》曰：师旷，晋之乐官也。上于琴，能易寒暑，召风雨。为晋平公鼓之，感玄鹤六下舞。
《西京杂记》曰：张安世十五，为成帝侍中，善鼓琴，能为《双凤离鸾》之曲。
《世说》：顾彦先平生好琴，及丧，家人常以琴置灵床上。张季鹰往哭，顾不胜恸，遂径上床，鼓琴作数曲而去。
又曰：会稽贺思令善弹琴，常夜在月中坐，临风鸣弦。忽有一人，形貌甚伟，著械有惨色，在中庭称善，便与共语，自云是嵇中散，谓贺云："卿手下极快，但于古法未备。"因授以《广陵散》，遂传之，于今不绝。
《大周正乐》曰：胜之，逸人也，常挟琴牧羊巨泽。汉王知其贤，将聘焉，委以国政。胜之曰："王废牧羊之任，而委四海之务，是错乱天地，颠倒人伦。"竟逃于阴山之中。
又曰：琴所以修身理性，反其天真也。君子所以常御不离于身，非若锺鼓陈于宗庙，列于虡悬也。以其大小得中而声音和。大声不喧哗而流漫，小声不湮灭而不闻，适足以和人意气，感发善心也。
又曰：瓠巴，六国时人也。工琴好古，因夏日俯于池亭鼓之，感鱼跃潜藻而听焉。
又曰：嵇康，字叔夜。有迈俗之志，为中散大夫。或传晋人，非也。常宿王伯通馆，忽有八人云：吾有兄弟为乐人，不胜羁旅，今授君《广陵散》。甚妙，今代莫测。
又曰：凡琴曲和乐而作，命之曰畅。畅者，言其道之美畅从不敢自安也。忧愁而作，命之曰操。操者，言困厄危迫犹不失其操也。
又曰：清角，黄帝之琴，鸣廉修况蓝胁，自鸣空中。号锺，齐桓公琴。绕梁，庄王琴。绿绮，司马相如琴。焦尾，蔡邕琴。凤凰，赵飞燕琴。
又曰：贺韬，吴人也。常夜弹琴，感鬼神见舞数曲，斯亦妙之至也。
《十二国史》曰：周师经仕魏文侯，善鼓琴，文侯耽之，起舞。经怒，以琴撞文侯。文侯怒，使人曳下殿，将杀之。经曰："乞申一言而死。"文侯曰："何？"经曰："臣撞桀纣之君，不撞尧舜之主。"文侯曰："寡人过矣。"乃舍之，悬琴于壁以为戒。
《晋纪》曰：孙登字公和，不知何许人。散发宛地，行吟乐天，居白鹿、苏门二山。弹一弦琴，善啸，每感风雷。嵇康师事之，三年不言。
《乐纂》曰：赵耶利居士，唐初天水人也。以琴道见重子海内，帝王贤贵，靡不钦风。旧错谬十五馀弄皆削，凡归雅无一征玷不合于古。述《执法象》及《胡笳五弄》谱两卷。弟子达者三人，并当代翘楚。贞观十年，终于曹，寿七十六。弟子宋孝臻、公孙常，数百年内常传于马氏。
《国史补》曰：张弘静少时会名客，观郑宥弹琴。宥调二琴至切，各置一榻，动宫则宫应，动角则角应。稍不切，乃不应。宥师董庭兰，尤善泛声。
又曰：李汧公勉雅好琴。常斫桐，又取漆筩为之，多至数百张，求者与之。有绝代者，一名响泉，一名韵磬，自宝于家。京师又以樊氏、路氏为第一。路氏有房太尉石枕，损之不理。蜀氏斫琴，尝自品第一。上者以玉，次者以琴瑟，又次以金徽、螺蚌。
《唐书·乐志》曰：赵师字耶利，天水人也。在隋为知音，至唐贞观初，独步上京，遽入琴苑。畴之嵇氏，累代居曹。遂令曹郡琴者，所修五弄，具列于曹，妙传濮州司马氏，琴道不坠于地也。师云：吴声清宛，若长江广流，绵绵徐逝，有国士之风。蜀声躁急，若击浪奔雷，亦一时俊决也。
《世说》曰：晋戴颙字仲若。父逵高尚不仕。颙年十六遭忧，不忍传父之琴，与兄勃各造新弄。勃五部，颙十五部。又制长弄一部，并传于世。
