○河北道下
蒲州
《十道志》曰：蒲州，河东郡，置在河东县。本汉蒲阪地，盖尧、舜所都。
《左传》曰：晋献公灭魏，以赐毕万。服虔注曰：在晋之蒲阪。
《史记》曰：季布为河东太守，文帝谓布曰："河东，吾股肱郡也。"
《博物志》曰：河东有山泽近盐。沃土之人不才，汉兴，少有名人。
《魏志·杜畿传》曰：畿为河东太守，开置学官，亲执经教，郡中化之。自后河东多儒者，闾阎之间，习于程法。
《春秋左氏传》曰：晋人谋去故绛，诸大夫皆曰："必居郇(音旬。)瑕氏之地，(郇瑕，古国名。河东解县西北，郇城。)沃饶而近盬，(盬，盐。猗氏县盐池是也。)国利君乐，不可失也。"韩献子曰："不可。郇瑕氏土薄水浅，其恶易觏，易觏则民愁，民愁垫隘，于是乎有沉溺重膇(直伪切)之疾。不如新田，土厚水深，居之不疾，有汾、浍以流其恶。夫山泽林盐，国之宝也。国饶则民骄佚，近宝则公室乃贫，近宝则民不务本。不可谓乐。"公说，从之。
《郡国志》曰：猗氏县，猗顿所居之地。猗顿，鲁穷士也，问术于陶朱公，公教之蓄五牸，遂富。汉因之名县。
《史记》曰：魏都安邑。惠王三十一年，秦用商君，东侵地至河，而齐、赵数破我。我安邑近秦，于是徙居大梁。
《汉志》曰：河东郡，秦置。王莽曰兆阳。领县二十四。
又曰：蒲反，故曰蒲，秦更名。王莽曰蒲城。应劭曰：秦始皇东巡见长坂，故因加反。孟康云：晋文公以赂秦，后秦人还蒲，魏人喜曰："蒲反矣。"遂名之。师古曰：应说是。
绛州
《元和郡县志》曰：绛州，绛郡。《禹贡》冀州之域。春秋时属晋。战国时为魏地。秦三十六郡为河东郡。
《后汉书》曰：章帝元和三年，行幸安邑，观盐池。
《晋太康地志》曰：安邑有司盐都尉，别领兵五千。
《图经》曰：晋穆侯迁都于绛。曾孙孝侯改绛为翼，翼为晋之旧都。后献公复为绛。绛在今曲沃故城二里，有绛邑故城。是故绛在翼城东南，有故翼城是也。
《十道志》曰：正平县有九原，一名九原，即赵简子观处。
《礼记》曰：赵文子与叔誉观于九原，文子曰："死者如可作也，吾谁与归？"叔誉曰："其阳处父乎？"文子曰："见利不顾其君，其仁不足称也。我则随武子乎！利其君，不忘其身；谋其身，不遗其友。"
《汉书》曰：元鼎六年，上幸缑氏，至此闻南越破，遂立为闻喜县。
《图经》曰：闻喜县有董泽。《左传》曰："董泽之蒲可胜既乎！"
晋州
《元和郡县志》曰：晋州，平阳郡。《禹贡》冀州之域，尧、舜所都。周为冀州地。春秋时其地属晋。战国时属韩。秦为河东郡地。
《十道志》曰：本汉平阳县地。
《汉志》曰：平阳县，属河东郡。以其在平水之阳，故名之。
《前赵录》曰：太史令言于元海曰："蒲子崎岖，非可久安。平阳，唐尧所都。"于是徙居平阳也。
《两河记》曰：洪洞县，以此地固重复，控据要险，故曰洪洞焉。
《汉志》曰：襄陵，属河东郡。王莽曰干昌。以晋襄公之陵以为名。
《十道志》曰：霍邑，汉彘县也。
《汉志》曰：彘，属河东郡。周厉王所奔也。王莽曰黄城。
泽州
《元和郡县志》曰：泽州，高平郡。《禹贡》冀州之城。春秋时属晋。战国时属韩、魏，后属韩。秦兼天下，今州即上党郡高都县之地也。
《史记》曰：秦使武安君白起攻赵，赵发兵拒秦，秦大破赵于长平。(长平在高平县，西北有长平故城。)
《十道志》曰：泽州，以濩泽为名。
《汉志》曰：濩，属河东郡。《禹贡》析城山在西南濩(音胡虢反。)
《墨子》曰：舜渔于濩泽。
《十道志》曰：晋城县，本汉高都县也。
《汉志》曰：高都，属上党郡。有天井关。
《元和郡县志》曰：高平县，本汉泫氏县也。(泫音胡玄反。)
《汉志》曰：泫氏，属上党。泫水所出也。
《竹书纪年》曰：梁惠王九年，晋取泫氏。
《史记》曰：赵成侯十六年，与韩、魏分晋，封晋君于端氏也。
潞州
《元和郡县志》曰：潞州，上党郡。《禹贡》冀州之域。殷为黎国。春秋时属晋，又曰兼有潞子之国。秦为上党郡地。
《左传·宣十五年》曰：潞子婴儿之夫人，晋景公之姊也。酆舒为政而杀之，又伤潞子之目。(酆舒，潞相。)晋侯伐之，灭潞，酆舒奔卫，卫人归诸晋，晋人杀之。
《战国策》曰：秦有安邑，则韩必无。上党以远韩近赵故，卒归赵。
《隋图记》曰：上党、南阳，古以为县，实都也。
《汉志》曰：上党郡，秦置。属并州。有上党关。
又曰：壶关，属上党郡。黎侯国，今有黎亭。
《释名》曰：上党，党所也。在山上，其所最高，故曰上党。
《上党记》曰：高平赤壤，其地山阻，百姓不居，即此郡也。
《图经》曰：后周建德七年，于襄垣县立潞州，以其浸汾、潞为名。
《汉志》曰：长子县，属上党郡。周史辛甲所封。师古曰：长读长短之长。
《竹书纪年》曰：梁惠王十二年，郑取屯留、尚子。即长子之地也。
《左传·襄十九年》曰：晋人执卫行人石买于长子，执孙蒯于屯留。(长子属上党。)
又曰：郑伯如晋，晋人执诸铜鞮。
《晋太康地记》曰：铜鞮，故晋大夫羊舌赤邑，时号赤为铜鞮伯华。汉以为县。
辽州
《图经》曰：辽州，乐平郡。《禹贡》冀州之域。春秋时其地属晋。战国属韩，后属赵。秦、汉为上党郡。贞观中避讳，改为仪州，后又为箕州，复为辽。
《十道志》曰：和顺县，本汉沾县地，即讳阏与邑。
《史记》曰：秦昭襄三十八年，攻赵阏与。赵奢曰："其道远险扼，譬如两鼠斗于穴中，将勇者胜。"乃使赵奢将，大破秦军，乃解阏与之围。
《汉书·高帝纪》曰：韩信破代相夏说于阏与。
《汉书》曰：沾县，属上党郡。有沾水出壶关。(沾音他兼反。)
沁州
《十道志》曰：沁州(千浸切，)阳城郡。本汉谷远县地。
《元和郡县志》曰：《禹贡》冀州之域。春秋时其地属晋。战国时属韩。在秦为上党郡地。今州即汉上党之谷远属地。
《汉志》曰：谷远，属上党郡。王莽曰谷近。
《晋地记》曰：谷远，今名孤远，后代语讹耳。
《十道志》曰：绵上县，亦谷远县之地。以县西有绵上地，因名之。旧属介休县，隋分置绵上焉。盖晋介子推之地。
隰州
《图经》曰：隰州，大宁郡。夏殷已前，其地与箕沁同。在周为晋之北鄙。
《元和郡县志》曰：《禹贡》冀州之域。春秋时为晋地。七国时属魏。秦为河东郡地。汉为蒲子县，属河东郡。
《国语》曰：骊姬谓晋献公曰："蒲与屈，君之疆也，不可以无主。若子主蒲与屈，乃可以威民而惧戎。"(太子，申生也；二子，重耳、夷吾也。蒲：阳平，蒲子县。)
《郡国志》曰：以州前二里有泉，下湿，故取下湿之义为名。
《十道志》曰：永和县，本汉狐讘县也。(讘音之涉反。)
《汉志》曰：狐讘，属河东郡。
慈州
《元和郡县志》曰：慈州，文成郡。《禹贡》冀州之域。春秋时晋之屈邑，献公子夷吾所居也。秦并天下，即河东郡之北屈县。
《汉志》曰：北屈，王莽曰朕北。应劭曰：有南屈，故称北。瓒曰：《汲郡古文》"翟章救郑，次于南屈。"
《左传·僖二年》曰：晋荀息请以屈产之乘，与垂棘之璧，假道与虞以伐虢。(屈地生良马。)
《元和郡县图》曰：吉昌县有姚襄城，西临黄河，控带龙门、孟门之险，周、齐交争之地。齐后主武平二年，遣斛律明月破周兵于此城下。
《郡国县道记》曰：吕香，本汉之北屈，有骐县。
《汉志》曰：骐，属河东郡。侯国。
汾州
《十道志》曰：汾州，西河郡。《禹贡》冀州之域。其在虞、夏及周，属并州。春秋时晋地。七国时属赵。秦并天下，属太原郡。
《左传·昭元年》曰：昔金天氏有裔子曰昧，为玄冥师，生允格、台骀。台骀能业其官，宣汾、洮，障大泽，(汾，洮，二水。)以处太原。(太原，晋阳也。)帝用嘉之，封诸汾川。
又曰：昔高辛氏有二子，长曰阏伯，次曰实沈，居于旷林，不相能也。后帝不臧，迁阏伯于商丘，主辰。商人是因。迁实沈于大夏，(大夏，今晋阳县。)主参。唐人是因。其季世曰唐叔虞。及成王灭唐而封太叔焉，故参为晋星。(叔虞封唐，是为晋侯。)
又《昭二年》曰：齐陈无宇送女，晋侯谓之少齐。谓陈无宇非卿，执诸中都。(中都、晋邑，在河西介休县。)
又《僖二十四年》曰：晋侯赏从亡者，介之推不言禄，禄亦弗及。遂隐而死。晋侯求之，不获，以绵上为之田，曰："以志吾过，且旌善人。"
《元和郡县志》曰：子夏居西河，吴起守西河，皆为此也。
《礼记·檀弓》曰：子夏丧其子而丧其明，曾子吊之。子夏哭曰："天乎！予之无罪也。"曾子怒，曰："商！汝何无罪也？吾与汝事夫子于洙、泗之间，退而老于西河之上。使西河之民疑汝于夫子，尔罪一也。"
《唐书》曰：高祖初起兵，师次霍邑，隋将宋金刚拒，不得进，屯军贾胡堡。会霖神语曰："若向霍邑，当东南傍山取路。八日雨止，我当助破之。"(贾胡堡，在灵石县。)
并州
《元和郡县图志》曰：并州，太原府。《禹贡》冀州之域。春秋时为晋。战国时为赵地。秦并天下，置太原郡。
《尚书·禹贡》曰：既修太原，至于岳阳。
《春秋元命苞》曰：并之为言，精合交并。
《释名》曰：并者，兼并也。言或并或设。
《元和郡县志》曰：中国曰太原，夷狄曰大卤。按晋、大卤、太原、大夏、夏墟、晋阳六名，其实一也。
《左传》曰：晋荀吴败狄于大卤。(《释名》曰：地不生物曰卤。)
《太康地记》曰：并州不以卫水为号，不以恒山为称，而云并者，盖以在两谷之间乎。
《帝王世纪》曰：帝尧始封于唐，又徙晋阳；及为天子，都平阳。平阳即今晋阳，即太原也。
又曰：禹自安邑都晋阳。至桀，徙都安邑。至周成王以封弟叔虞，是为晋侯。
《史记》曰：成王与叔虞戏，削桐叶为珪，曰："以是封汝。"周公请封于唐，王曰："吾戏耳。"周公曰："天子无戏言。"遂以封之。
《魏志》曰：高祖围袁尚于邺，时袁绍外甥高干为并州刺史，牵招说干曰："并州左有恒山之险，右有大河之固，北有强胡，宜速迎尚，并力观变。"干不从，故败。
《史记》曰：智伯率韩、魏攻赵襄子于晋阳，引汾水灌其城，不没者三板。
《春秋后语》曰：张孟谈谓赵襄子曰："董安于之在晋阳，公宫之垣皆荻蒿。"
《隋图经》曰：并州，其气勇抗诚信。韩、赵、魏谓之三晋，剽悍盗贼，常为他郡剧。
《汉志》曰：太原郡，秦置。有盐官，在晋阳。属并州。领县二十一。
又曰：榆次，属太原郡。王莽曰太原亭。
《史记·秦本纪》曰：庄襄王使蒙敖攻赵榆次。
《汉志》曰：阳曲，属太原。应劭曰：黄河千里一曲，当其阳，故曰阳曲。
石州
《元和郡县志》曰：石州，昌化郡。《禹贡》冀州之域。虞及周属并州。春秋时属赵，亦为白狄之地。在秦为西河郡之离石地。
《史记》曰：秦伐赵，取离石。
《前赵录》曰：今离石，左国单于所徙庭是也。
《十六国春秋》曰：晋惠帝以刘元海为离石将兵都尉。
岚州
《元和郡县志》曰：岚州，楼烦郡。《禹贡》冀州之域。春秋时为晋国，后属赵，本楼烦故地。秦为太原郡。汉为太原郡之汾阳地。
《史记》曰：赵惠文王主父行地，遂出代，西遇楼烦王于西河，而破其兵，取其地为县。
《汉书·项羽传》曰：汉有善射者曰楼烦，楚挑战，楼烦辄射杀之。使射羽，羽大怒，瞋目叱之，楼烦目不能视，手不能发。(楼烦县属雁门北，县人善骑射。)
《庄子》曰：尧治天下之民，平海内之政，往见四子藐姑射之山、汾水之阳，窅然丧其天下。
代州
《元和郡县图》曰：代州，雁门郡。古并州之域。春秋时晋地。战国时属赵。秦置三十六郡，雁门是其一焉。汉因之。
《河东记》曰：代句注，在州西北雁门界西陉山是也。
《史记》曰：赵襄子与韩、魏共灭智伯，分晋地，则赵有句注之地。
《尔雅》曰：北陵，西逾雁门是也。(郭璞注曰：西逾雁门山也。)
《地理志》曰：自代傍阴山至高阙，代王以为塞。
《汉志》曰：雁门郡，秦置。句注山在阴馆。王莽曰填狄。属并州。领县十四。
《山海经》曰：雁门出其间，在高柳代中。
《史记》曰：赵襄子与代王会于夏屋，以铜斗击杀代王，而取其地。
《十道志》曰：五台县，本汉虑虒县。
《汉志》曰：虑虒，属太原郡。(师古曰：虑虒音卢夷。)
又曰：崞县，属雁门。王莽曰崞张。
又曰：繁畤，属雁门。王莽曰当要。
忻州
《元和郡县志》曰：忻州，定襄郡。古并州之域。春秋时为晋国。战国时为赵地。秦、汉为太原郡地，今州即汉太原郡之阳曲县也。
《十道志》曰：忻州，置在秀容县。本汉阳曲县，后汉末，于此置九原县。
《十三州志》曰：汉末大乱，匈奴侵边，自定襄已西尽云中、雁门之间遂空。建安中，丞相曹公集荒郡之户以为县，聚之九原界，以立新兴郡，领九原等县，属并州。
《元和郡县志》曰：秀容城，刘元海新筑。元海感神而生，姿容秀美，因以为名。
蔚州
《元和郡县志》曰：蔚州，安边郡。《禹贡》冀州之域。虞及周，属并州。春秋时，地属晋。战国时属赵。秦、汉为代郡。
《汉志》曰：灵丘，属代郡。瓒曰：灵丘之号，在赵武灵王之前也。
《汉书》曰：郦食其说汉王曰："杜白马之津，距飞狐之口。"
《晋书》曰：建兴中，刘琨自代出飞狐口，奔于安次。
朔州
《元和郡县志》曰：朔州，马邑郡。属《禹贡》冀州之域。虞及周，为并州地。春秋时为北狄地。战国时属赵。秦为雁门郡。汉为雁门郡之马邑也。
《汉志》曰：马邑，属雁门郡。王莽曰章昭。
《晋太康地记》曰：秦时建此城，辄崩不成，有马周旋驰走反复，父老异之，因依以筑城，遂为马邑。
《后魏书》曰：道武天兴元年，迁都平城。孝文迁都之后，于此置朔州。
《冀州图》云：赵武灵王胡服而征，遂有猃狁之地。汉高帝以韩王信壮武，乃以太原郡为韩国，徙信以备胡。信以晋阳去塞远，请理马邑。上乃许之。后匈奴围信，信数求救，上赐书责信。信惧，以马邑降胡。
云州
《元和郡县图》曰：云州，云中郡。《禹贡》冀州之域。虞及周，为并州之地。春秋时为北狄地。战国时，其地属赵，其后属秦雁门郡地。汉雁门郡之平城县也。
《汉志》曰：平城，东郡都尉治。王莽曰平顺。
《郡国志》曰：云中、五原，唾出口成冰，言苦寒也。
《汉书》曰：七年，上自将击韩王信于铜鞮。(县名。)信亡走匈奴，与匈奴共距汉。上从晋阳连战，乘胜逐北。遂至平城，为匈奴所围，七日，用陈平秘计得出。
《元和郡县图》曰：后魏道武于此建都，东至上谷，西至河，南至中山，北至五原，地方五千里，以为甸服。孝文改为司州牧，置代尹。
