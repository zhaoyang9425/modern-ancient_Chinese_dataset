○服饵下
《登真隐诀》曰：太极真人昔以神方一首传长里先生。先生姓薛，自号长里，周武王时人也。先生以传西域总真王君，即金阙圣君之上宰也。按〈食迅〉饭方授西梁真人所传，时在大宛北谷。今长里传九转，乃周初间，是为授服〈食迅〉饭，三四百年后乃合此丹。盖司命剑经序也。总真王君传太元真人，即东卿司命茅大君也。以汉武帝天汉三年授之，时年四十八。后又以付二弟，并各赐成丹一剂。司命既传二弟而不载于此，当以王命君使付，非正次传授也。自二君以后，惟定录与杨君使示许长史并掾，乃至于今。故汉晋之世，诸学道人各六合服金液升仙，无言九转，则此真人方下授以来，未有营之者。授经皆登坛盟誓，割帛跪金，为敢宣之约。(敢，不敢也。)前盟则金龙玉鱼，后代止布帛而己。违盟负信，三祖获考于水官，谓妄传非人也。传授须斋盟，用金玉偃镮，以代剪发歃血之誓也。欲合九转，先作神釜，当用荣阳长沙豫章土釜，谓瓦釜也。昔黄帝火九鼎于荆山，太清中经亦有九鼎丹法即是。丹釜从来咸呼为鼎，用谷糠烧之，当在名山深僻处，临水上作灶屋，屋长四丈，广二丈，开南东西三户。先斋戒百日，乃泥作神釜，釜成捣药。令计至九月九日，平旦发火。按合诸丹，无用年岁好恶，惟日月中有期限及吉凶。琅玕以四月七月十二月中旬间发火，曲晨以五月中起火，太清九丹起火虽无定月，而云作六一五月七月九月为佳。自斋以始，便断绝人事，令待丹成也。合丹可将同志及有心者四五人耳，皆当同斋。戒斋起日，先投玄酒五斛于所止之流水中。若地无流水，当作好井，亦投酒于井中，以镇地气。令斋者皆饮食此水也。合丹法，又令以青石函盛好龙骨十斤，沉于东流水中，名曰青龙液。饮食之，以通水灵也，取东海左顾牡〈虫历〉，吴郡白石滞秀母屑，蚯蚓土滑石矾，凡六物等分，太极真人以太上天帝君镇生五藏上经，刻于太极紫微玄琳殿东殿墉上。此乃上清八龙大书，非世之学者可得悟了也。南岳赤松子授而服之，求其注释于太极真人。又青童君云：五公之腴，镇生五藏，炼白易躯，可以少颜色。须斋戒泥灶修炼也。云腴之味香甘味美，强血补骨，守气凝液，镇生五藏，长养魂魄，真上药也。真人云：此愈于炼八石饵云母也。真人炼形于太阳，易貌于三官者，此之谓也。
又曰：太极真人青精〈食迅〉饭方。按《彭祖传》云：大宛有青精先生，能一日九食，亦能终岁不饥，即是此矣。真上仙之妙方，断谷之奇灵也。清虚真人说，霍山中有学道者邓伯元、王玄甫，授服青精石饭、吞日景之法，能夜中书。又仙人龙伯高授服青〈食迅〉方，醉亡隐处方台。又定录君命告掾云：次服饭，兼谷勿违，益髓除患，肌肤充肥。又掾书告长史觅彩药来山染作饭，恐草燥。又长史与大掾书，令饷小掾白米，是染作饭。凡此六事，有书者也。太极真人青精十石〈食迅〉饭，上仙灵方，王君注解。其后大书者是太素本经及西梁口诀，墨注者是清虚王君所释，南岳魏夫人敷撰而使司命杨君书之。五真共成一法，足称灵妙矣。
《上元宝经》曰：子食草木之王气，与神通子食青烛之津，此之谓也。此太素所传，太极所撰，上真灵仙之至要，不同馀术也。服〈食迅〉饭，百害不能伤，疾疫不能干，去诸思念，绝灭三尸，耳目聪明，行步轻捷，能隐化遁变，长服益寿。茅司命大君语二弟云："宜服四扇散。昔黄帝授风后却老还少之道也。我昔授之于高邱先生，今以相付耳。"又语小弟保命君曰："卿宜服王母四童散，此反婴之秘道也。体中少损，宜服此方，以补脑耳。"按小茅君服时已一百二十岁也。夫此二方，皆妙法也，当斋戒修制。
又曰：斐君授支子元服食伏苓之法，焦山蒋山人所传，能长生久视，修合之际，须谨密斋戒。斐君又授支子元胡麻之法，蒋先生惟服此二方，位为仙真。此二方书与世少异，斐君所秘用者，验而有实。凡服伏苓胡麻之方甚众，此法既真人所经用，真人手所书记，必当最神，胜于诸法。若能常服，仙道可期。但患人服未觉甚益，便不服之，故少有克终之效。若体先不虚损，及年少之时，当服伏苓。若年三十岁，当服胡麻。蒋先生曰："此二方是大有之要法，长生神仙之秘宝也。大有者，谓委羽山洞天大有宫中之书法，彼人当有服之者。《宝玄经》云：伏苓治少，胡麻治老，合以斋戒，服以朝早，卉醴华腴，(蜜也。百卉之花以成腴醴。五公谓为卉醴华英。)火精水宝，(火精，伏苓也。性热而合火，伏苓则其精矣。水宝，胡麻也。性冷色黑而津含泽，故谓之水宝。)和以为一，还精归宝。此之谓也。斐君以年少时所用，故服伏苓也。清虚真人年十二便授此方，于时未必亏损，所以云服伏苓，夜视有光也。二方同耳，皆长年之奇方也。若合二物倍用蜜共煎捣为丸乃佳。按青精方伏苓禁食酸，此专用伏苓，不必禁酸味。"
又曰：清虚王真人授南岳魏夫人谷仙甘草丸方。魏夫人少多病疾，王君于修武县中告夫人曰："学道者当去病，先令五藏充盈，耳目聪明，乃可存思服御耳。"按王君初降真之时，是晋元康九年冬于汲郡修武县廨内。夫人时应年四十八也。夫人按而服之，及隐影去世之时，年八十三岁也。此晋成帝咸和八年甲午岁，则夫人从服药己来三十五年矣。其间或不必常相续也，了无复他患，先疹都愈发不白，齿不落，耳目聪明，常月中书道家章符。夫人既为女官祭酒，故犹以章符示迹耳。存思入室，动百日数十日，了不觉劳。既在俗世，家事相乱，欲修斋研诵，便托以入室也。食饮通快，四体充盈，即甘草丸之验也，谓之谷仙方。脾胃既和，则能食而不害，肤充而精察，起居调节，无涩利之患矣。食谷而得仙，故谓之谷仙也。此本九宫右真公郭少金撰集，此方诸宫久己有之。至郭氏更撰集，次弟序说所治耳，犹如青精及太素之法，而今谓太极真人也。学仙道者，宜先服之。昔少金以此方授介象，又授刘根、张陵等数十人，亦称此丸为少金丸。宜斋戒修合，并无毒无所禁食，一年大益，无责旦夕之效也。俗人亦皆可服之。
又曰：云芝英不择日而修合，治三尸伏疾，服食一剂，则谷虫死，则三尸枯。若道士固食谷者，乃宜服也。谷虫既灭，使人食谷而无病，过饱而不伤。去尸虫之药甚多，莫出于此。昔修羊公、稷丘子、东方朔、崔文子、商丘子，以协谷而皆得仙也。汉茎及武帝求索东方朔、修羊公秘方，终不传。
又曰：北海公涓子，名姓不显，青童君弟子苏林之师也。少饵木黄精，授守一玄丹之道，在世二千八百年。玄洲上卿苏林字子玄，涓子弟子也。同紫阳之师，濮阳曲水人，年二十馀，辞技骇道，后授三元真一，游变人间。
又曰：太清正一真人张道陵，沛国人，本大儒。汉延光四年始学道。至汉末，于鸟鹄山，仙官来降，授以正一盟威之教，施化领民法，号天师。即《真诰》云奉张道陵正一平气者是也。天师灵宝伍符序及太清金液丹序并佳笔，别有传，己行于世。
又曰：服五石者亦能一日九食，百关流淳，亦能终岁不饥，还老反婴。遇食则食，不食亦平，真上仙之妙方，断谷之奇灵也。陶隐君注云：虽一日九食，而吸飨流变，不为滓，终岁不饭，而容色更鲜。又云：吸引之易感，无贵于七曜；修行之早成，不过于九道；保守之坚固，莫逾于镇生；卫用之急防，无起于浑神；药石之速效，岂胜于青精；祈拜之感，孰贤于朝谢也。
又曰：服五石镇，五藏不坏。
又曰：九苞凤脑，太极隐芝，丹炉金液，紫华虹英，太清九转，五云之浆，东瀛白香，沧浪青钱，高丘馀精，积石飞田，能使人寿考。琴高先生授镇气益命之道，又行补脑反丹之法。
《宝剑上经》曰：太极曲晨八景丸服之，能飞行太虚。
又曰：太虚真人服四极云牙也。
又曰：飞龙云腴方，炼五石之华膏，身有玉光，能夜书。此药愈于八石之饵。
又曰：服日月之华者。欲得恒食竹笋。竹笋者，日华之胎也，一名太明。又欲恒食松叶。松者木之秀也，欲服日月，当食此物，气以感运也。
太虚真人云：松柏者，木之秀。
又曰：真人挹五方元辰之晖。食九霞之精。(注曰：谓清晨之元气始晖之霞精，曰阳数九，谓之九霞。本文云：神光内耀，朱华外陈。)
《太上黄素经》曰：凡道士临食，常上飨太和。
《太平经》曰：青童君彩飞根，吞日景。《空洞灵章》云：朝餐五云气，夕吸三晨光。又云：食黄琬紫真之饴。
《真诰》曰：昆仑有绛山石髓玉树之实。
又曰：上清金阙灵书紫文彩服阴华吞月精之法，昔授之于大微天帝君，一名黄气阳精藏天隐月之经也。
又曰：诸为道者，酒肉最为大忌。酒之为物，能使人识虑昏迷，性怀乱僻。案诸药中，惟□□四童丸云用酒，亦可以水。又术丸以酒和煎之，其馀不云酒服饵。
又曰：后汉左慈就司命乞丹砂，得十二斤，以合九华丹。
又曰：治明期与后汉末人张正礼，在衡山中授服王君虹茎觿，积三十馀年。
又曰：赵广信，阳城人也。魏末来剡山，授服气法，守玄中之道。后服九华丹。
又曰：朱孺子，吴末人，入赤水山，服菊花饵术，又授西归子入室存泥丸法三十三章。
又曰：郑景世与张重华，俱晋初人也，在灊山授行守五藏含日法，服胡麻及玄丹。
又曰：马明生，临淄人。为县吏，逐贼被伤。太真夫人以灵元救得差，后师安期生，授服太清丹。
又曰：王玄甫，沛人，与邓伯元俱在霍山，授服青精石饭吞日丹景之法。
又曰：《黄山诀》云：养性服食药物，不欲食蒜及石榴子。道士自不可食。
《列仙传》曰：赤将子{兴车}者，黄帝时人。不食五谷而食百草华。
又曰：天仙偓佺者，槐山彩药人也。好食松实，体生毛，目方，能飞行及走马。
又曰：务光，夏时人，耳长七寸，好琴，服蒲韭根。
又曰：涓子，齐人，好饵术，著天地人经三十八篇。后钓于泽，得符鲤中，隐宕山，能致风雨。吉伯阳九仙法，淮南王少得其文，不能解也。其《琴心》三篇有旨焉。
又曰：刘景，前汉时人也，从邯郸张君授饵云母，知其吉凶。
《抱朴子》曰：修道饵药及隐居入山，不得入小法者多遇害，万物之老者悉能为怪，常试人耳。惟不能于镜中易其真形耳。是以古之入山道士，皆以明镜，径九寸已上，悬于背后，则老魅不敢近人。或有来试人者，则当顾视镜中，是列仙山神者如人形，是鸟兽邪鬼亦见。昔人有于蜀云台山石室中，忽有一人，着黄练单衣葛巾至其前。于是人顾镜中，乃鹿也。因叱而成鹿径去。又林虑山下有一亭，每宿者或死或病。常夜有十数人，衣或白或黑，或妇人男子。后郅伯夷过宿，明烛而坐。夜半果见，密以镜照之，乃群犬也。伯夷乃执烛起，诈误以烛烬落其衣，闻燎毛，遂以刀刺煞一犬，馀骇去。每入山，须择吉日。
《抱朴子》曰：天地之情状，阴阳之吉凶，茫茫乎其亦难详也。吾亦不必谓之有，又亦不敢保其无。然黄帝吕望皆所信伏，近代严君平司马迁皆所据用，而经传有历，刚曰吉日，有自来矣。王者立太史官封拜置立，有事宗庙社稷，郊祀天地，皆择其一曰也。
按《玉钤》云：欲入山，不可不知遁甲之秘术而不为人委曲说其事也。
