○叙舟中
《方言》曰：舟，自关而东谓之船，自关而西或谓之舟。方舟或谓之航。
又曰：船首谓之闾，或谓之鹢首。(今江东贵人船前作青雀，是其象也。)
《东观汉记》曰：邓训为护羌校尉，缝革为船，置于箅上，以渡河，掩击明羌。
张璠《汉记》曰：梁冀第池中，船无故自覆。问掾朱穆，穆曰："舟所以济渡万物，不施游戏而已。今覆者，天戒将军济渡万民，不可长念游戏也。"
《汉宫殿疏》曰：武帝作大池，周匝四十里，名昆明池。作豫章大船，可载万人，船上起宫室。
《吴记》曰：孙皓问中书令张尚："《诗》言'泛彼柏舟'，惟柏中舟乎？"尚曰："《诗》云：'桧楫松舟'，亦中也。"皓忌其胜己，因下狱。
《晋令》曰：水战，飞云船相去五十步，苍隼船相去四十步，金船相去三十步，小儿先登，飞鸟船相去五十步。
《晋朝杂事》曰：太康八年七月，大雨，殿前地陷，方五尺，深数丈，中有破船。
《晋宫阁记》曰：天渊池有紫宫舟、升进船。曜阳池有飞龙舟、射猎舟。灵芝池有鸣鹤舟、指南舟。舍利池有云母舟、无极舟。都亭池有华润舟、常安舟。
崔鸿《后赵录》曰：张弥帅众一万徙洛阳。锺{虚}九龙、翁仲铜驼、飞廉锺，一没于河。募浮没三百人，入河，以竹縆牛头辘轳引之，乃出。造万斛舟以渡之，至于邺。
《穆天子传》曰：天子乘鸟舟龙本，浮于大沼。(沼，池。"龙"下宜有"舟"，皆以龙、鸟为形制，今吴之青雀舫遗象。)
《山海经》曰：大人之国，坐而削船。
《世本》曰：共鼓、货狄作舟。(共鼓、货狄，黄帝二臣。)
又曰：廪君名曰豫相，姓已氏，即与樊氏、曋(音审)氏、柏氏、郑氏凡五姓争神。以土为船，雕文画之，而浮水中，其船浮者，神以为君。他姓船不能浮，独廪君船浮，因立为君。
《蜀王本记》曰：秦为舶船万艘，欲攻楚。
《吕氏春秋》曰：虞姁作舟。(姁，音劬、诩二音。)
又曰：荆有佽飞者，得宝剑。涉江中流，而有蛟夹绕其船。佽飞拔宝剑，赴江刺蛟，杀之，舟中人皆活。荆王闻之，位以执圭。
又曰：楚人有涉江者，其剑自舟中坠于水，遽契其舟曰："是吾剑所从坠也。"舟去，从所契处入求之，而舟已行，剑不行，若此，不亦惑乎！
又曰：伍员如吴，过于荆。至江上，欲涉，见一丈人刺小船方将渡。从而请焉，丈人渡之。
又曰：管夷吾、百里奚，霸王之船、骥也。绝江者托于船，致远者托于骥。
《淮南子》曰：汤、武，圣主也，而不能与越人乘舲舟而浮于江湖。(舲舟，小船者也。)
又曰：楚人有乘船而遇大风者，投于水，非不贪生而畏死也，或于死而反忘于生。
又曰：龙船鹢首，浮吹以虞，此游于水也。(于船中吹籁与竽以为乐，故曰浮吹以虞者也。)
《衡波传》曰：孔子使子贡，久而不来。孔子谓弟子占之，遇《鼎》，(《鼎》，易卦也。)皆言无足不来。颜回掩口而笑，子曰："回也哂，谓赐来也。曰："无足者，乘舟而来至矣。"
《说苑》曰：梁相死，惠子欲之梁，渡河而遽堕水中，船人救之，曰："子欲何之而遽也？"曰："梁无相，吾欲往相之。"船人曰："子居船楫之间而溺，无我则死矣，子何能相梁乎！"惠子曰："居艘长楫之间，不如子；至于安国家社稷，子比我蒙蒙，如未视狗耳！"
又曰：晋平公使叔向聘吴，吴人饰舟以逆之，左右各五百人，有绣衣豹裘者，锦衣狐裘者。叔向归，以告平公："吴其亡乎！"
《潜夫论》曰：人行之动天地，譬车上御驷马，蓬中棹舟，虽有覆载，犹在我所之。
蒋子《万机论》曰：吴、越争于五湖，用舟楫而相触，怯勇共覆，钝利俱倾。
顾谭《新言》曰：蓬蒿生于泰山之上，豫章长于穷薮之中，良匠造舟、兴宫、建庙，必不取泰山之陋质而弃穷薮之美材，明矣！
又曰：奔车失辖，泛舟无楫，欲以不覆，未之有也。
谯周《法训》曰：以道为天下者，犹乘安舟而由广路：安舟难成，可久处也；广路难至，可常行也。
又曰：乘船曲折，不失其渎，是善乘舟者。
袁准《正书》曰：非其所事而强学，犹以百万之师，积之河济之中，其用舟楫，固不如江汉之良。
杜夷《幽求》曰：轻舟可以救溺，濡幕可以济焚。
《抱朴子》曰：欲以弊药必升腾者，何异策蹇驴而欲寻遗风，棹蓝舟而欲济大川！
《语林》曰：刘道真遭乱，于河侧自牵船。见一老妪，采桑逆旅，刘谓之曰："女子何不调机利杼，而采桑逆旅？"女答曰："丈夫何不跨马挥鞭，而牵船河侧？"
王子年《拾遗记》曰：周昭王二十四年，涂修国献青凤、丹鹄，各一雌一雄。孟夏之时，凤、鹄皆脱易毛羽。聚鹄翅为羽扇，凤羽以饰车盖。扇名游飘，二名条翮，三名亏光，四名侧影。时东瓯献二美女，一名延娟，二名造娱。使此二人更摇此扇，侍于王侧，轻风乍至，泠然自凉。昭王沦于江汉，二女与乘舟来，愿同没汉水。故江汉之民，到今思之，立祠于江湄。数十年间，人于江汉之上，犹见王与二女，乘舟戏于水际。至暮春上已之日，禊集于祠间，或以时鲜甘味，采杜兰之叶，以包裹之，沉于水中；或结五色纱囊盛食，或用金铁之器，并沉于波中。以惊蛟龙水虫，使畏之，不侵食也。其祠号曰招祗之祠。
又曰：轩皇变乘桴以造舟楫，水物为之翔踊，沧海为之恬波。
又曰：周武王东伐夜郎，济河时，云明如昼。八百之旅，皆荐贤而歌。有大蜂，状如丹鸟，飞集王舟，因以鸟画幡旗。翌日而枭纣，名其船曰蜂舟。鲁哀公二年，郑人击赵，简子得其蜂旗，则其遗类也。事出太公《六韬》。
又曰：汉成帝尝与飞燕泛舟戏太液池。以沙棠为舟，贵不沉没也。以云母饰于鹢首，一名云母舟。又刻大桐木为虬龙，雕饰如真像，以夹云舟而行。
又曰：比翼鸟多力，状以鹄。衔南海之丹泥，巢昆岑之玄木，而止其中，遇圣人则来翔集，以表周公辅圣人之力也。
又曰：汉武思李夫人之俦，不可复得。时始穿昆灵池，泛翔螭舟，帝自歌曲，使女伶歌之。时日已西倾，凉风激水，女伶歌甚遒，自赋《叶落哀蝉》之曲。
又曰：张丞之母孙氏，怀丞之时，乘轻舫游于江浦之际。忽有白蛇，长三尺，腾入舟中。母咒曰："若祯吉，勿毒噬我。"乃将还，置诸房内。一宿视之，不复见蛇，嗟而惜之。
《韵集》曰：蠲，鹢首，天子船也。
《吴越春秋》曰：吴王僚二年，使公子光伐楚，以报前来诛庆封也。吴师败而亡舟，光惧，困复得王，舟乏而还。
又曰：范蠡既灭吴，乃乘扁舟，出三江，入五湖，人莫知其所适。
《郡国志》》曰：济州有浮山，故老相传云：尧时大雨，此浮水上。时有人缆船于岩石间，今犹有断铁锁。
《吴时外国传》曰：扶南国伐木为船，长者十二寻，广肘六尺，头尾似鱼，皆以铁镊露装。大者载百人，人有长短桡及篙各一。从头至尾，面有五十人作，或四十二人，随船大小。立则用长桡，坐则用短桡，水浅乃用篙。皆当上应声如一。
《杜兰香别传》曰：香降张硕，硕既成婚，香便去，绝不来。年馀，硕船行，忽见香乘车于山际。硕不胜惊喜，遥往造香。见香悲喜，香亦有悦色。言语顷时，硕欲登其车，其婢举手排之，嶷然山立。硕复欲车前上车，奴攘臂排之，硕于是遂退。
《续搜神记》曰：临淮公荀序，字休玄。母华夫人，怜爱过常。年十岁，从南临归，经青草湖，时正帆风𫘝，序出塞郭上落水。比得下帆，已行数十里，洪波淼漫。母抚膺远望，少顷，见一掘头船，渔父以楫拨船如飞，载序还之，云："送府君还。"荀后位至常伯长沙相，故云"府君"也。
又曰：合肥口有大舶船，云是曹公舶船。常有渔人夜宿其傍，以船系之。但闻筝弦之音，又音气非常。渔人又梦人驱遣去，云"勿近官船！"此人惊觉，即移船去。相传云：曹公载数妓，船覆于此，今犹存焉。
《异苑》曰：扶南国治生，皆用黄金僦船，东西远近雇一觔。时有不至所届，欲减金数，船主便作幻诳，使船底砥折，状欲沦滞海中，进退不动。众人惊怖，还请赛，船合如初也。
又曰：越巂郡会无县，有元马河，中有铜舫船。
《嵩阳记》曰：山东北五丫山上，有池。池有破舟，云禹乘来也。
《三秦记》曰：俗云：太一山有水，神人乘船。今有故漆船也。
刘欣期《交州记》曰：安定县有越王铜船，潮退时有见者。合浦四十里有潮，阴雨日，百姓樵采，见铜船出水上。
《南州异物志》曰：外域人名船曰舡，大者长二十馀丈，高去水三二丈，望之如阁道，载六七百人，物出万斛。
