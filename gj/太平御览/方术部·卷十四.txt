○占星
《汉书》曰：高祖元年十月，五星聚东井。客谓张耳曰："东井，秦地也。汉王入关，五星从岁星聚，当以义取天下。"
《后汉书》曰：严光字子陵，少有高名，与光武同游。讥〈扌双〉即位，光变姓名，隐身不见。帝思其贤，乃令以物色访之。后齐国上言，有一男子，被羊裘，钓泽中。帝疑其光也。乃备安车玄𫄸，遣使聘之，三反而后至。帝尝引光入论道旧故，相对累日，帝从容问曰："朕何如昔时？"对曰："陛下差增于往。"因共偃卧。光以足加帝腹上。明日，太史奏客星犯御座甚急。帝笑曰："朕故人严子陵共卧耳。"
又曰：李郃，字孟节，汉中南郑人也。父颉以儒学称，官至博士。郃袭父业，逊太学，通五经，善河洛风星。外质朴，人莫之识，县召署幕门侯吏。和帝即位，分遣使者，皆微服单行，各至州县，观彩风俗。使者二人当到益部投郃舍。时夏夕露坐，郃因仰观，问曰："二君发京师时，宁知朝廷遣二使耶？"二人默惊，相对视曰："不闻也。"问郃何以知之，郃指星示云："有使星向益州分野，故知之耳。"
又曰：曹公破袁绍于官渡。初桓帝时，有黄星见于楚、宋之分。辽东殷馗善天文，言后五十岁当有真人起于梁、沛之间，其锋不可当。至是凡五十年而公破袁绍，天下莫敌也。
《晋书》曰：戴洋善占候，扬州刺史尝问吉凶于洋，答曰："荧惑入南斗，八月暴水，当有客军西南来。"如期果大水，而石冰作乱。冰既据扬州，洋谓人曰："视贼云气，四月当破。"果如其言。泰宁二年正月，有流星东南行，洋曰："至秋，应当寿阳。"及王敦作逆，祖约问其胜败，洋曰："太白在东方，辰星不出。兵法先起者为主，应者为客。辰星若出，太白为主，辰星为客。辰星不出，太白为客。先起兵者败。今有客无主，有前无后，宜传檄所部应诏伐之。"约乃率众向合肥，俄而敦死众败，遂住寿阳。洋又谓曰："江淮之间当有军事，谯城虚旷，宜还固守。不言然者，雍丘、沛皆非官有也。"约不从，豫土遂陷于贼。南中郎将桓宣以洋为参军，将随宣往襄阳，太守陶侃留之，住武昌。时侃谋北伐，洋曰："前年十一月，荧惑守胃昴，至今年四月，积五百馀日。昴，赵之分野，石勒遂死。荧惑以七月退，从毕右顺行入黄道。未及天关，以八月二十二日复逆行，还钩、绕毕、向昴，昴、毕，为鄙兵主胡夷，故置矢弓以射之。荧惑逆行，司无德之国，石勒死是也。勒之馀烬己自残害，今年官与太岁、太阴三合癸巳。癸为北方，北方当授灾。岁、镇二星，共合翼、轸，从子及己，徘徊六年，荆郢之分，岁、镇所守。其下国昌，岂非功德之征也？今年六月。镇星前角亢，角亢，郑之分。岁星移入房，太白为心。房，宋分，顺之者昌，逆之者亡。石季龙若行兵东南，此其死会。官若应天伐刑，径据宋、郑，则无敌矣，若灭与不取，反授其咎。"侃志在中原，闻而大喜会。病笃，不果行而薨。
又曰：祖逖将城武牢，未成而逖病甚。先是，华谭、庾阐问术人戴洋，洋曰："祖豫州九月当死。"初，有妖星见于豫州之分，历阳陈训谓人曰："今年西北大将军当死。"逖亦见星，曰："为我矣。方平河北，而天欲煞我，此乃不佑国也。"俄卒于雍丘。
又《载记》曰：符坚。时有大风从西南来，俄而晦冥，恒星皆见。又有赤星见于西南。太史令魏延言于坚曰："于占，西南国亡。明年必平蜀汉。"坚大悦。
又曰：符坚以弟融为镇东大将军，代王猛为冀州牧。融将发，坚祖于霸东，奏乐赋诗。坚母荀氏以融少子，甚爱之。比发，三至灞上。其夕又窃如融所，内外莫知。是夜，坚寝于钎黈，魏延言天市南门屏内后妃星失明，左右阍寺不见后妃移动之象。坚问知之，惊曰："天道与人，何其不远！遂重星官。
《后魏书》曰：崔浩明识天文，好观星变。常置金银铜铤于酢器中，令青夜有所见，即以铤书纸、作字，以记其异。
又曰：姚兴死之前岁，太史奏荧惑在匏瓜星中，一夜忽然亡失，不知所在。或谓下入危亡之国，将为童谣言之，妖而后行其灾祸。太宗闻之大惊，乃召诸硕儒十数人，令与史官求其所诣。崔浩对曰："按《春秋左氏传》说，神降于莘，其至之日各以其物祭也。请以日辰推之。庚午之夕，辛未之朝，天有云。荧惑之亡，当在此二日之内。庚之与午，皆主于秦，辛为西夷。今姚兴据咸阳，是荧惑入秦矣。"诸人皆作色，曰："天上失星，人安能知其所诣，而妄说无征之言？"浩笑而不应。后八十日，荧惑果出于东井，留守盘旋。秦中大旱赤地，昆明池水竭。童谣讹言国内喧扰。明年姚兴死，二子交兵，二年国灭。于是诸人乃服曰："非所及也。"
《唐书》曰：严善思，同州朝邑人也。少以学涉知名，尤善天文、历数及卜相之术。则天时为监察御史，稍迁太史令。圣历二年，荧惑入与鬼，则天以问善思，善思对曰："商姓大臣当之。"其年，文昌左相王及善卒长安中。荧惑入月，镇星犯天关，善思奏曰："法有乱臣伏罪，且有臣下谋上之象。"岁馀，张柬之、敬晖等起起兵，诛张易之昌宗。其占验皆此类。
又曰：尚献甫，卫州汲人也，尤善天文。则天时召见，起家拜太史令。数顾问灾异事，皆符验。长安二年，献甫奏曰："臣本命纳音在金，今荧惑犯上诸侯太史之位。荧惑，火也，火能克金，是臣将死之征。"则天曰："朕为卿禳之。"遽转献甫为水衡都尉，谓曰："水能生金。又去太史之位，卿无忧矣。"其秋，献甫卒。则天甚嗟异惜之。
又曰：元和八年，荧惑犯太微、上相，历执法。占者言："今之三相皆不利，始轻末重。"月馀，李绛以足疾免。明年十日，李吉甫以暴疾卒。九年六月，武元衡为盗所害，年五十八。始元衡与吉甫齐年，又同日为宰相，及出镇，分领扬、益。至吉甫再入，元衡亦还。吉甫生一年以元衡生月卒，元衡后一年以吉甫生月卒。吉凶之数，若符会焉。
○占风
《后汉书》曰：郎𫖮上书曰："今月十七日，戊午征日也。(阳嘉二年正月。)日加申，(日在申时也。)风从寅来，丑时而止。丑、寅、申皆征也。不有火灾，必当为旱。(南方为征，故为火及旱也。)愿陛下校计缮修之费，求念百姓之劳，罢将作之官，减雕文之饰，损庖厨之馔，退晏私之乐。"
又曰：任文公，巴郡阆中人也。(阆中，今隆川县。)父文孙明晓天官风星秘要。文公少修父术，州辟从事。哀帝时，有越巂太守欲反，刺史大惧，遣文公等五从事检行郡界，潜伺虚实，共止传舍。时暴风卒至，文公遽起，白诸从事促去，当有逆变来害人者，因起驾速驱。诸从事未能自发，郡果使兵煞之，文公独得免。
又曰：李南字孝山，丹阳句容人也，少笃学，明于风角。和帝永元中，太守马棱坐盗贼事被征，当诣廷尉。吏人不宁，南特通谒贺，棱意有恨，谓曰："太守不得，今将即罪，而君反相贺耶？"南曰："旦有善风，明日中时应有吉问，故来称庆。"旦日，棱延望景晏，以为无征，至晡，乃有驿使赍诏书原停棱事。南问其迟留之状，使者曰："向渡宛陵浦里航，(宛陵县二阳郡。航，以舟济水也。航，何唐切也。)马踠足，是以不得速。"(踠，屈损也。)棱乃服焉。后举有道辟公府，病不行，终于家。南女亦晓家术，为由拳县人妻。晨诣爨室，卒有暴风，妇便上堂，从姑求归，辞其二亲，姑不许，乃跪而泣曰："家代传术。风卒起，先吹灶突及井，此祸为妇女主爨者，妾将亡之应。"因着其亡日，乃听还家。如期病卒。
又曰：郎宗为吴令时，卒有暴风，宗占知京师当有大火，记识时日，遣人参候，果如其言。诸侯闻而表，上以博士征之。宗耻以占验见知，戊崇书到，包县印绶于县延而遁去。遂终身不仕。
《吴志》曰：孙权征黄祖，军行及浔阳，吴范见风气，因诣舡贺，瓷兵急行。至郎破祖，祖夜亡，权恐失之，范曰："未远，必生擒祖。"至五更，果得之。权与吕蒙谋袭关羽，议之近臣，多曰不可。权以问范，范曰："得之在后。"
《晋书·戴洋传》曰："……王辛德在南方，酉授自刑，梁在谯北。乘德伐刑，贼必破亡。及甲子日，东风，而雷西行，谯在南，雷在军前，为军驱除。昔吴伐关羽，天雷在前，瑜拜贺。今、往同，故知必克。"约从之，果平梁城。洋往浔阳，时刘裔镇浔阳，九月甲寅，申时回风从东来，入裔儿舡中西过，状如匹练，长五六丈。洋曰："风从咸池下来，摄提下去。咸池为刀兵，大煞为死丧。到甲子日申时，府内大聚骨埋之。"裔问在何处，洋曰："不出州府门也。"裔架东门，洋又曰："东为天牢，下闭门，忧天狱。"至十二月十七日，洋又曰："腊近，可氛门，以五十人备守，并以百人备东北寅上，以却害气。"裔不从。二十四日壬辰，裔遂为郭默所害。
《北齐书》曰：权会明风角玄象，曾令家人远行，久而不反。其行人还，垂欲至宅，乃逢寒雪，寄息他舍。会方处学堂讲说，忽有旋风瞥然吹雪入户，会乃笑曰："行人至，何意中停？"遂命使人，令诣某处追寻，果如语。每为人占筮，小大必中。但用爻辞、彖、象，以辨吉凶。
○占雨
《后汉书》曰：任文公为侍中从事，时天大旱，白刺史曰："五月一日当有大水，其变己至，不可防救，宜令吏人豫为其备。"刺史不听。文公独储大舩。百姓或闻，颇有为防者。到其日，旱烈。文公曰："急促载，使白。"刺史笑之。日将中天，北云起，须臾大雨，至晡时，湔水涌起十馀丈，(湔，音千延反。)突坏庐舍，所害数千人。
又曰：高获善天文，晓遁甲，能役使鬼神。时郡境大旱，太守鲍昱自往问何以致雨，获曰："急罢三部督邮，(《续汉书》曰：监属县有三部，每部督邮书椂一人。)明府当自北出，到三十里，亭雨可致也。"昱从之，果得大雨。
又曰：扬统善天文推步之术，建初中为鼓城令。一州大旱，统推阴阳消伏，县界蒙泽。太守宗湛使统为郡求雨，亦即降澍。
○望气
《史记》曰：汉文十五年夏四月，赵人新垣平以望气见，因说上设立渭阳五庙，欲出周鼎，当有玉英见。(《瑞图》云：玉英，五常并修则见。)
《汉书》曰：范增说羽曰："沛公居山东时，贪财好色。今闻其入关，珍物无所取，妇女无所幸，此其志不小。吾使人望其气，皆为龙，成五色，此天子气，急击之勿失！"
又曰：孝武钓弋赵婕妤，昭帝母也，家在河间。武帝巡狩，过河间，望气者言："此有奇女。"天子使召之。既至，女两手皆拳。上自披之，手即时伸，由是得幸，号曰"拳夫人"进为婕妤，居钓弋宫，生昭帝。
又曰：宣帝，武帝曾孙，戾太子孙，生数月，遭巫蛊事。虽在襁褓，犹坐收系郡邸狱。而邴吉为廷尉监，怜之无辜，使女徒更乳养。望气者言："长安狱中有天子气。"上遣使者分条中都官狱系者，轻重皆煞之。内谒者令郭攘夜至郡邸狱，吉拒闭，使者不得入，赖吉得全。
《后汉书》曰：《光武纪》云：望气者苏阿伯为王莽使，至南阳，遥望见舂陵郭，唶曰：(唶，叹也，音千夜反。)"气佳哉！郁郁葱葱然。"及始起兵，还舂陵，远望舍南，火光赫然属天，有顷不见。
《晋书》曰：秦时望气者云："五百年后，金陵有天子气。"故始皇东巡狩以厌之，改其地曰"秣陵"，壍北山以绝其势。及孙权之称号，自谓当之。考其历数，犹为未及。元帝之渡江也，乃五百二十六年，真人应之在此矣。
又曰：初，吴之未灭也，斗牛之间有紫气。道术者皆以吴方强盛，未可图也，惟张华以为不然。及吴平之后，紫气愈明。(事见《剑门》中。)
又曰：陈训字元道，历阳人也。学天文算历，阴阳占候，无不毕综，尤善风角。孙皓以为奉车都尉，使其占候。皓政严酷，训知其必败而不讣涸。时钱塘湖开，或言天下当太平。青盖入洛时，皓以问训。训曰："臣止能望气，不能达湖之开塞。"退而告其友曰："青盖入洛，将有与梓衔璧之事，非吉祥也。"寻而吴亡。及陈敏作乱，弟弘为历阳太守，训谓邑人曰："陈家无王气，不久当灭。"弘闻，将斩之。训乡人秦璩为弘参军，乃说弘曰："训善风角，可试之。如不中，徐斩未晚也。"乃赦之。时弘攻征东参军衡彦于历阳，乃问训曰："城中有几千人，攻之可拔不？"训登牛渚山望气，曰："不过五百人，然不可攻之，必败。"弘复大怒曰："何有五千人攻五百人而不得理？"令将士攻之，果为颜所败。方信训有道术，乃优遇之。
《宋纪》曰：齐宣帝坟茔在武进县，常有云气氤氲入天，故元嘉中望气者称此地有天子气。
《后周书》曰：蒋升字凤起，少善天文玄象之学。太祖雅信待之，常侍左右，以备顾问。大统三年，东魏将窦泰入寇，济自风陵，顿军潼关。太祖出师马牧泽。时西南有黄紫气抱日，从未至酉，大祖谓升曰："此何祥也？"升曰："西南未地，主土。土王四季，秦之分也。今大军既出，喜气下临，必有大庆。"于是进军与窦泰战，擒之。
《隋书》曰：韦鼎仕梁，为太府卿。至德初，鼎质货田宅，寓居僧寺。友人毛彪问其故，答曰："江东王气尽于此矣。吾与尔当葬长安，期运将及，故破产耳。"陈武帝在南州，鼎望气知其当王，遂寄孥焉。因谓陈武帝曰："明年有大臣诛死，后四岁，梁其代终，天之历数当归舜后。昔周灭殷氏，封妫满于宛丘，其裔子孙因为陈氏。仆观明公天纵神武，继绝统者，无乃是乎！"武帝阴有图僧辩意，闻鼎言，大喜，因而定策。
