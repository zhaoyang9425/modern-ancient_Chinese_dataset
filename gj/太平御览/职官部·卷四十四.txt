○太子左右赞善大夫
《六典》曰：左赞善大夫，掌翊赞太子以规讽也。皇太子出入动静，苟非其德义，则必陈古以箴焉。右赞善大夫，掌如其左。凡皇太子朝，宫臣则列于右阶之下。
《唐书》曰：贞元十六年，以山人崔芊为右赞善大夫，充太子侍直，新名也。
○太子洗马
《六典》曰：洗马掌四库图籍缮写刊缉之事，立正本、副本，以备供进。凡天下之图书上于东宫者，皆受而藏之。
《国语》曰：夫差为勾践洗马。
《续汉书·百官志》曰：洗马，员十六人，秩六百石，职如谒者。太子出，则当直，一人在前导威仪，盖洗马之义也。
《汉书》曰：司马安，少与汲黯为太子洗马，安为人深巧善官，四至九卿。
《魏略》曰：颜裴字文林，以才学为太子洗马。
《晋书》曰：江统为洗马，太子颇好游宴，或阙朝侍，统以五事谏之。
又曰：解系兄弟少连、叔连，各清身洁已，仕皆为洗马。
《梁书》曰：庾于陵拜太子洗马。旧东宫官属，通为清选，洗马掌文翰，尤其清者。近世用人，皆取甲族有才望者，时于陵与周舍并擢充职，高祖曰："官以人而清，岂限以甲族。"时论以为美。
《唐书》曰：李纲字文纪。隋开皇末，为太子洗马。皇太子勇尝以岁首宴宫臣，左庶子唐令则自请奏琵琶，又歌《武媚娘》之曲。纲白勇曰："令则身任公卿，职当调护，乃于宴座自比倡优，进淫声，秽视听。事若上闻，罪不在测，岂不累于殿下？臣请遽正其罪。"勇曰："我欲为乐耳，君勿多事。"纲趋而出。及勇废黜，文帝召东宫官属切让之，无敢对者。纲对曰："今日之事，乃陛下之过，非太子罪也。太子才非上品，性是常人，若得贤明之士辅道之，足堪继嗣皇业。方今多士盈朝，当择贤居任，奈何以弦歌鹰犬之才日在其侧，致令至此，乃陛下诫道不足，岂太子之罪耶！"辞气凛然，左右皆为之失色。文帝曰："令汝在彼，岂非择人。"
《文士传》曰：江统字应元。召补洗马，每有疑滞大事、章表奏议，辄为同官所推，常为之作草。
《韩子》曰：勾践入宦于吴，执干戈为吴王洗马，故能杀夫差于姑苏。
傅咸《申怀赋·序》曰：余自无施，谬为众论所许，补太子洗马，才不称职，意常默然。
傅咸《感别赋·序》曰：有人鲁庶叔，雅量弘济，思心邃远。余自少与之相长，情相亲爱，有如同生。其后迁太子洗马。俄而谬蒙朝私，猥忝斯职，虽惧不称，而喜得与此子同班共事。天下之遇，未有若此。周旋三载，鲁生迁尚书郎，虽别不远，而情甚怅恨，退作兹赋云尔。
徐邈《问玉珉》曰：汉法制：洗马，冠高山冠，职如谒者。中朝新制：洗马，进贤冠，出则在马前清道，故曰洗马。
○太子司议郎
《六典》曰：司议郎掌侍从规谏，驳正启奏。凡皇太子出入朝谒、从享及释奠于先圣先师，讲学、齿胄、抚军、监国之命可传于史册者，并录为记注。若宫坊之内祥瑞、灾眚，宫长除拜、薨卒，亦皆记之。每岁终，则送史馆。
《唐书》曰：敬播以撰《实录》功，迁太子司议郎。时此官初置，极为清望。中书令马周叹曰："所恨资品望高，不获历居此职。"
又曰：贞观中皇太子上表曰："臣闻直笔记言，谏司箴过，盖绝代之通训，乃垂裕于当今。臣以暇日遐览前志，窃惟古之养德，咸有史官，所以补缺拾遗，为砥为砺，彰善瘅恶，如切如磋，譬立准而端形，犹琢玉而成器，故《大戴礼》曰：太子免于保傅之严，则有司过之史。《汉书》云：太子既冠成人，乃有记过之史。是知姬诵登两，肇建此官；刘启升储，宪章斯义。故能道温玉裕，声闻宸宫。上有慰于皇情，下无亏于物议。臣地居问寝，齿在横经，越以幼年，夙蒙天奖。趋紫宸以遵礼，仰黄屋以承欢；怙圣慈而益骄，恃锺心而取恣。肃恭驰道，恐或乖方；晨昏视膳，虑有违舛。蒙泉始道，必俟后乘之规；离光未融，惧寝前星之耀。是以夙兴夜寐，内省非忧，延首谠言，冀匡童昧。而魏晋已降，不置此员，杜绝箴规，何期甚谬！伏惟陛下穷神稽古，尚择刍荛之言；玄览文明，犹开登石之路。况臣冲藐，未涉艺文。出自深宫，便亲监抚之重；罕从鼓箧，畴识弦诵之宜。一德有惭，贻忧睿念；三朝登俊，何以胜任？所以冒敢陈闻，请遵故实，愿开史职，故司眷诫。是使绵载坠典，复在圣朝；资此正人，少匡不逮。"于是门下坊置太子司议郎四人，妙选名行之士为之。正六品上，掌侍从、规谏、驳正、启奏，并录东宫记注，分判坊事。
又曰：元让有孝行。则天朝，中宗居东宫，复征拜司议郎。及谒见，则天谓曰："卿既孝于家，必能忠于国。今授此职，须知朕意，宜以孝道辅我儿也。"
又曰：王元感，濮州鄄城人也。长安三年，上表其所撰《尚书纠缪》十卷、《春秋振滞》二十卷，《礼记绳愆》三十卷，并所注《孝经》、《史记》稿草，请官给纸笔写上秘阁。诏曰："王元感质性温敏，博闻强记，手不释卷，老而弥笃。掎前达之失，究先圣之旨。是谓儒宗，不可多得。可太子司议郎兼崇贤馆学士。"魏知古尝称其所撰书曰："信可谓五经之指南也。"
○太子中舍人
《晋书》曰：杜锡，预之子也。累迁太子中舍人。性亮直忠烈，屡谏愍怀太子，言辞恳切，太子患之。后置针著锡常所坐处毡中，刺足流血。他日，太子问锡："向者何事？"锡曰："醉不知。"太子诘之曰："君喜责人，何自作过也。"
《晋中兴书》曰：顾荣清操，南士秀望，累迁太子中舍人。
又曰：顾荣字彦先。时吴朝士人入洛者，惟陆机、陆云及荣三人。而机、云虽有才藻，清望不及荣也。选补吴王郎中令，累迁太子中舍人。
○太子舍人
《六典》曰：太子舍人掌侍从，行令书、令旨及表、启之事。皇太子通表如诸臣之礼。诸臣及宫臣上皇太子，大事以笺，小事以启，其封题皆曰："上于右春坊"，通事舍人开封以进。其事可施行者，皆下于舍人，与庶子参详之，然后进；不可者则否。
《续汉书·百官志》曰：舍人秩二百石，无员，更直宿卫，如三署郎中。
《汉书》曰：文帝使晁错诣伏生受《尚书》，还拜太子舍人。
《东观汉记》曰：侯霸字君房，为人严而有威，为太子舍人。
《汉杂事》曰：郑当时为太子舍人。每伍日洗沐，常置驿马长安诸郊，请谢宾客，以夜继日，常恐不遍；然其交知皆天下名士也。
《魏志》曰：张茂上便宜，擢为太子舍人。
《晋书》曰：王衍以名问，超为太子舍人。
又曰：元帝太兴元年，以太子绍舅虞弲为舍人。太子奏曰："舅，甥宜崇敬，降舅氏之亲为侍臣，非所安也。"诏乃转弲为常侍。
沈约《宋书》曰：王僧达，琅琊临沂人。太保弘之少子也。太祖闻僧达早慧，召于德阳殿，问其书学及家事，应对闲敏。上甚嘉之，以为太子舍人。
《齐书》曰：张率，建武三年举秀才，除太子舍人。与同郡陆倕、陆厥幼相友狎，尝同载诣左卫将军沈约，遇任昉在焉。约谓昉曰："此三子后进秀才，皆南金也，卿可与交。"由此与昉友。
《梁书》曰：刘杳字士深，为舍人。及昭明太子薨，新宫建，旧人例无住者，敕特留杳焉。
《后魏书》曰：崔玄伯，少有俊才，号曰冀州神童。符融收冀州，虚心礼敬，拜阳平公，管征东记室。出总庶政，入为宾友，众务修理，处断无滞。符坚闻而奇之，征为太子舍人。
挚虞云：太常弟子通二经，补文学；三经，补太子舍人，晋置十六人，掌表、启。
○太子通事舍人
《六典》曰：太子通事舍人，掌导引宫臣辞见，及承令劳问之事。凡元正、冬至，百官与诸方之使者参见，亦如之。若皇太子行，先一日，京文武职事九品已上奉辞；及还宫之明日，亦如之。
《三国典略》曰：陈殷不害字长卿。尚书右丞不佞兄也。长于政事，兼饰以儒术。梁武帝时，与庾肩吾俱为东宫通事舍人。直日奏事，梁武谓肩吾曰："卿是文学之士，吏事非所长，可使不害来耶！"
