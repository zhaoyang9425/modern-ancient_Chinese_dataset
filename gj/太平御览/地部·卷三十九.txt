○塘
《录异传》曰：文翁者，庐江人，为儿童时，乃有神异，及长，当起历下陂以作田，文翁昼日斫伐薪以为陂塘，其夜忽有数百头野猪以鼻戴土著柴中，比晓成塘。
《吴地记》曰：坛塘一名陌城，夫差十二年，既杀子胥，后悔之，与群臣临江作塘，创设祭奠，百姓因以立庙。《吴越春秋》云，夫差设祭，杯动酒尽。
刘道真《钱塘记》曰：防海大塘在县东，去邑一里，往时郡议曹华家信富，乃议立此塘以防海水，始开，募有能运土石一斛，即与钱一升。旬日之间，来者云集，塘未成而谲不复取，于是载土石者弃置而去，塘以之成，既遏绝潮源，一境蒙利也。
《述异记》曰：今乌江长亭，亭下有骓马塘，即当时乌江亭长舣舟待项王处。
《南越志》曰：丹城县有釜塘，金沙自是而出。
裴渊《广州记》曰：彰平县朱沙塘，水如绛，鱼鳖皆赤。
《荆州记》曰：长沙郡东十馀里，有郡人刘寿墓，有石阙四所，寿汉顺帝时为司徒。其东有龟塘，周回四十五里，有灵龟出其中，故塘因名焉。
盛弘之《荆州记》曰：始安熙平县东南有山，山西其形长狭，水从下注塘，一日再增减盈缩，因名为潮汐塘。(《幽明录》又载。)
《幽明录》曰：耒阳县东北有庐塘，淹地八顷，其深不可测，中有大鱼，常至五日一跃奋出水，大可三围，其状异常，每跃出水，则小鱼奔迸，随水上岸，不可胜计。
《异记》云：庐塘有鲛鱼，五日一化，或为美妇人，或为男子，至于变乱尤多，郡人相戒，故不敢有害心，鲛亦不能为计，后为雷电杀之，此塘遂涸。
刘欣期《交州记》曰：凿南塘者，九真路之所经，去州五百里。马援积石为塘，以通于海，达于象浦，建标为南极之界。
《淮南子》曰：坏塘取龟，发屋求狸，桀跖之徒，君子不为。
○堤
《尔雅》曰：坟，大防也。谓堤。
《梁书》曰：始兴忠武王憺，字僧达，为荆州刺史，遇大江溢，堤坏，憺亲率将吏，冒雨筑之，水势甚猛，人皆恐惧，或请避之，憺曰："王尊尚欲身塞河堤，我心何独以危避。"登堤叹息，遂辍膳而刑白马以祭江神，以身为百姓请命，言终而水退堤出。
《郡国志》曰：长沙金牛堤，汉武时，有异人牵金牛入此堤内，因以名焉。
《水经注》曰：涿郡王尊，自益州刺史迁东郡太守，河水盛溢泛浸瓠子金堤，尊躬率吏民，投沉白马祈水神河伯，亲执圭璧，请身填堤，庐居其上，吏民皆走，尊立不动，水齐足而止，公私壮其勇节。
又曰：汉安帝永初七年，令谒者太山矛岑，于石门东积石八所皆如小山，以捍冲波，谓之八激堤。
○岛
《释名》曰：海中可居曰岛，到也，人所奔到。
《汉书》曰：田横惧诛，入居海岛中。(孟康曰：海中山曰岛。)
《魏志》曰：王倾讨勾骊，入沃沮，人云尝乘船捕鱼，风吹十日，东得一岛，上有人，常以七月取童女沉海。
《齐地记》曰：崂山东北五里入海有管彦岛，是黄巾贼帅管承后也。
又曰：东牟城东有盘岛，城东北有牛岛，常以五月，海牛及海狸与鸟产乳其上。
○屿
《临海记》曰：去郡七里东有樊续屿，屿上空冢里，犹馀败鼓角，或呼为樊府君墓。今郡公田，在此屿下。
○浒
《尔雅》曰：岸下地曰浒。
《诗》曰：绵绵葛藟，在河之浒。
○岸
《尔雅》曰：重涯曰岸。
《诗》曰：高岸为谷。
又曰：淇则有岸。
《晋书》曰：殷仲堪于江滨见流棺而葬焉，旬日之间，门沟忽起为岸。其夕有人自称感君之恩，堪因问岸何祥也？答曰："水中有岸曰州，君将牧州。"言终而没。至是，果得荆州也。
《水经注》曰：船官浦东即黄鹄山，林间甚美，谯郡戴仲若野服居之山下，谓之黄鹄岸。
又曰：昆明池有金堤石岸，益州有金堤，左思曰：西逾金堤，东越玉津。
《孙卿子》曰：泉生珠而岸不枯。
○泥
《说文》曰：泥，黑土，在水中者也。
《易》曰：井泥不食，旧井无禽。(在井之下故曰泥。井而泥则不可食。)
《书》曰：淮海惟扬州，厥土惟涂泥。
《诗含神雾》曰：夫齐之地，处孟春之位，海岱之间，土地污泥，流之所归，利之所聚。
《传》曰：晋楚将战，吕锜梦射月中之，退入于泥。
《论语》曰：子夏云：虽小道，必有可观者焉，致远恐泥，是以君子不为。(小道，今诸子书。泥，滞陷不通也。)
《汉书沟洫志》曰：泾水一石，其泥数斗，且溉且粪，长我禾黍。
又曰：禹泥行乘橇。
《东观汉记》曰：隗嚣将王元说嚣使背汉。曰："请以一丸泥为大王东封函谷关，此万世一时也。"
又曰：邓训将黎阳宫兵屯渔阳，迁护乌丸校尉。黎阳宫故吏皆恋慕，知训好以青泥封书，从黎阳步推鹿车载青泥至上谷遗训。其得人心如此。
《陇右记》曰：武都紫水有泥，其色亦紫而粘，贡之用封玺书，故诏诰有紫泥之美。
《帝王世纪》曰：周穆王征犬戎，得炼刚赤刀，用之割玉，如割泥焉。
《神仙传》曰：童奉君居庐山，尝大旱，县令于士彦诣奉说大旱之意，奉因仰视其屋曰："贫家屋皆见天，不可以得雨，如何？"令解其意，身率将吏为起屋，屋成当泥壁，作人已掘土，欲取江水沃泥。奉曰："不须，日暮当雨也。"其夜果大雨，聚壤成泥。
顾微《广州记》曰：郁林郡山东南有池，有石牛在池下，民常祀之。岁旱，百姓杀牛祀之，以牛血和泥泥石牛背，祠毕，天雨洪注，洗背泥尽而后晴。
《曾子》曰：白沙在泥，与之皆黑。
《淮南子》曰：琬琰之玉在污泥之中，虽廉者不释也。
《世说》曰：石崇以椒为泥泥屋，王君夫以赤石脂泥壁。
《杂五行书》曰：二月上壬取土泥屋四角，宜蚕，吉。
○砾
《释名》曰：小石曰砾，砾，析也，小石相支，其间析析然。
《抱朴子》曰：军术曰：地生瓦砾，不去，有大祸。
蔡伯喈《青衣赋》曰：金生沙砾，珠出蚌泥。
卢子云《相风赋》曰：楚石杂结绿，沙砾厕隋珠。
○沙
《龙鱼河图》曰：蚩尤兄弟八十一人，并铜头铁额，食沙石。
《韩诗外传》曰：孔子南游适楚，至于阿谷之隧，有女子佩瑱而浣者，孔子曰："彼妇人其可与言乎？"执觞以授子贡曰："善为之辞。"妇人答曰："阿谷之隧，隐曲之汜，欲饮则饮，何问于婢子？"授子贡觞，跪坐置之沙上曰："礼不亲授。"
又曰：自西河至于流沙，千里而遥，(雍州是也。)
《家语》曰：得其人，如聚沙而雨之；非其人，如会聋而鼓之。
《史记》曰：张良以铁椎击秦始皇于博浪沙，中其副车。
又曰：上在雒阳南宫，从复道望见诸将往往相与坐沙中语。
又曰：武帝元封元年旱，于是天子乃祷万里沙。
《战国策》曰：齐襄王立，田单相之。过淄水，有老人涉水而寒，不能行，坐沙中，田单见其寒也，解裘而衣之。襄王曰："不早图，恐后悔之。"
《汉书》曰：韩信击龙且，夹睢水，夜令人为万馀囊盛沙，以壅水上流。
《东观汉记》曰：朱鲔等共会洧水上，沙中设坛，立圣公为天子。
《博物志》曰：石蕃，卫臣也，背能负千二百石沙。
《广志》曰：流沙在玉门关外，南北二千里，东西数百里，有三断，名曰三陇。
《列子》曰：牛缺者，上地之大儒也。之邯郸，遇盗于耦沙。
《鲁连子》曰：朝露之蒲，工女不能治；淄渑之沙，计儿不能数。
《韩子》曰：孙叔敖请汉间之地，沙石之处。
《曾子》曰：白沙在泥，与之皆黑。
《淮南子》曰：河水欲清，沙壤秽之。
又曰：寒凝水，热焦沙。
《抱朴子》曰：穆王南征，一军尽化，小人为虫沙。
《说苑》曰：汤之时，大旱七年，焦沙烂石。
葛洪《肘后方》曰：治溺死，熬沙以覆死人，使上下有沙，但出口鼻。
《古今注》曰：宣帝地节元年，上都沙中夜风，有火如粟。
《曹瞒传》曰：操征马超，隔渭水。娄子伯说曰："今天寒，可起沙为城，以水灌之，可一夜而成。"
《刘根别传》曰：颍川太守高府君到官，民人疫，郡中掾史死者过半，夫人郎君悉得病，从根求消除病气。根曰："于厅事之亥上穿地取沙三斛着中，以醇酒三升沃其上。"府君从之，病者悉得愈，疫气绝。
《搜神记》曰：有物处于江水，其名曰蜮，一曰短狐，能含沙射人，以术方抑之，则得沙石于肉中。
段国《沙州记》曰：浇河西有黄沙，沙南北一百二十里，东西七里，西极大杨川，望黄沙犹人委干糒，地不生草木，黄沙荡然，沙州取号焉。
《豫章记》曰：龙沙在郡北带江，沙甚洁白，高峻而峙，陂陀有龙形，旧俗九月九日登高上处也。
《新安记》曰：锦沙村，傍山依壑，素波澄膜，锦石舒文，冠军吴喜闻之而造焉，鼓柁游泛，弥旬忘返。叹曰："名山美石，故不虚赏，使人丧朱门之志。"
《王孚记》曰：袁州有水，春交则上白沙如米，于两岸九十馀里，呼为米沙，若一岸遍米，其方丰熟。
《湘中记》曰：白沙如霜雪，赤岸似朝霞。
《遁甲开山图》曰：沙土之浦，云阳之墟，可以长生，可以隐居。沙土，即长沙也，云阳，古仙人也。
《郡国志》曰：杭州浙江有江沙涨，昔武烈为郡吏赴府，乡人饯之，会此沙上。父老曰此沙狭而长，君必为长沙太守。果然。
又曰：伊州，铁勒国也，而路多沙碛，碛内时闻叫唤声，不见人，或闻歌笑之声，盖鬼物也。
《鄱阳记》曰：新昌水有一沙堆，在县东北五十里，其形状如覆船，鲜净特异，每年丰稔，其沙即堆积如旧，若沙移河岸，其年俭，古来相传，以为常验。
