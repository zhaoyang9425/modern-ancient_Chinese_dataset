○唐德宗孝文皇帝
《唐书》曰：德宗孝文皇帝，讳适，代宗长子。母曰睿真皇后沈氏。天宝元年四月癸巳，生于长安东宫。其年十二月拜特进，封奉节郡王。代宗即位之年五月，以上为天下兵马元帅，改封鲁王。八月，改封雍王。广德二年二月，立为皇太子。大历十四年五月辛酉，代宗崩。癸亥，即位于太极殿。六月己亥朔，御丹凤楼，大赦天下。八月，以门下侍郎、平章事崔祐甫为中书侍郎、平章事，以道州司马同正杨炎为门下侍郎、平章事。乙巳，遣太常少卿韦伦使吐蕃，以蕃俘五百人还之，示修好也。冬十月，吐蕃合南蛮之众，号二十万，三道寇茂州，扶、文、黎、雅等州，连陷郡邑。发禁兵四千助蜀，大破之。十二月乙卯，立宣王诵为皇太子。建中元年春正月丁卯朔，御含元殿，改元建中，群臣上尊号曰圣神文武皇帝。己巳，朝太清宫。庚午，谒太庙。辛未，有事于郊丘，还宫，御丹凤门，大赦天下。自艰难以来，征赋名目颇多，今后除两税外，辄率一钱，以枉法论。二年三月，筑汴州城。初，大历中李正已有淄、青、齐、海、登、莱、沂、密、德、棣、曹、濮、兖、郓十五州之地，李宝臣有恒、定、易、赵、深、冀、沧七州之地，田承嗣有魏、博、相、卫、洺、贝、澶七州之地，梁崇义有襄、邓、均、房、复、郢六州之地，各聚兵数万。始因叛乱得立，虽朝廷宠待加恩，心犹疑贰，皆连衡盘结以自固。先是，汴州以城隘不容众，请广之。至是筑城。五月丙寅，以军兴十一而税。冬十一月，尚书左仆射杨炎贬崖州司马，寻赐死。三年四月，封朱滔为通义郡王。朱滔、王武俊与田悦合众而叛。十一月，朱滔、田悦、王武俊于魏县军垒各相推奖，僣称王号。署官名如国初亲王行台之制。丁丑，李希烈自称天下都元帅、太尉、建兴王，与朱滔等四盗胶固为逆。四年春正月，凤翔节度使张镒与吐蕃宰相尚结赞同盟于清水。庚寅，李希烈陷汝州，执州将李元吉而去，东都震骇。甲午，遣颜真卿宣慰李希烈军。八月丁未，李希烈率众三万攻哥舒曜于襄城，东都危急。冬十月，诏泾原节度使姚令言率泾原之师救哥舒曜。丁未，泾原军出京城，至浐水，倒戈谋叛，姚令言不能禁止。上令载缯彩二车，遣晋王往慰谕之，乱兵已阵于丹凤阙下，促神策军拒之，无一人至者。上与太子诸王妃主百馀人出苑北门，右龙武军使令狐建方教射于军中，闻难，聚射士得四百人扈从。其夕，至咸阳，饭数匕而过。戊申，至奉天。己酉，元帅都虞候浑瑊以子弟家属至，乃以瑊为行在都虞候。乱兵既剽京城，屯于白华，乃于晋昌里迎朱泚为帅，称太尉，居含元殿。上以奉天隘，欲幸凤翔，壬子，凤翔军乱，杀节度使张镒，乃止。癸丑，李希烈陷襄城，哥舒曜走洛阳。丁巳，邠宁节度韩游瑰与讬惟明率兵三千至，才入奉天，贼军亦至，乃出拒之，王师不利。贼攻城愈急，矢石雨下，死伤者众，人心危蹙，上与浑瑊对泣。朱泚据乾陵作乐，下瞰城中，辞多侮慢。戊子，朔方节度使李怀光遣兵马使张韶奉表，言大军将至。乃令升韶巡城，叫呼欢声动地，贼不之测，疑惧缓攻。癸巳，怀光军次醴泉，是夜贼解围而去。神策将李晟自定州率师赴难，军于渭桥。
兴元元年春正月，上在奉天诏曰："克致兴化，必在推诚；忘已济人，不吝改过。朕嗣服丕构，君临万邦，失守宗祧，越在草莽。不念率德，诚莫追于既往；永言思咎，期有复于将来。明征其义，以示天下。予小子惧德不嗣，罔敢怠荒。然以长于深宫之中，暗于经国之务，积习易溺，居安忘危，不知稼穑之艰难，不恤征戍之劳苦。致泽靡下究，情未上通，事既壅隔，人怀疑阻。犹昧省已，遂用兴戎，征师四方，转饷千里。赋车籍马，远近骚然；行赍居送，众庶劳止。力役不息，田莱多荒。暴令峻于诛求，疲民空于杼轴，转死沟壑，离去乡闾，邑里丘墟，人烟断绝。天谴于上而朕不寤，人怨于下而朕不知。驯致乱阶，变起都邑，贼臣乘衅，肆逆滔天，曾莫愧畏，敢行凌偪。万品失序，九庙震惊，上辱于祖宗，下负于蒸庶。痛心腼面，罪实在予，永言愧悼，若坠泉谷。赖天地降祐，人祗叶谋，将相竭诚，爪牙宣力，群盗斯屏，皇维载张。将弘永图，必布新令。朕晨兴夕惕，惟省前非。乃者公卿百寮用加虚美，以圣神文武之号，被蒙暗寡昧之躬，固辞不获，俯遂群议。昨因内省，良所瞿然。自今已后，中外书奏不得言圣神文武之号。今上元统历，献岁发祥，宜革纪年之号，式敷在宥之泽，可大赦天下，改建中五年为兴元元年。李希烈、田悦、王武俊、李纳，咸以勋旧，继守藩镇，联抚驭乖方，致其疑惧，皆由上失其道而下罹其灾。一切并与洗涤，复其爵位，待之如初，仍即遣使宣谕。朱滔以泚连坐，路远必不同谋，永念旧勋，务存弘贷，如能效顺，亦与维新。朱泚反易天常，盗窃名器，暴犯陵寝，所不忍言，获罪祖宗，朕不敢赦。除泚外，并从原宥。"二月甲子，加连城郡王李怀光太尉，仍赐铁券，赦三死罪。怀光怒曰："凡人臣反逆，乃赐铁券，恕以不死，今赐怀光，是反定矣！"因投之于地。上闻怀光将叛，令翰林学士陆贽往慰谕之。其词礼益倨悖，寻李晟自咸阳移兵东渭桥，避怀光也。晟以怀光反状已明，请上幸蜀。丁卯，车驾幸梁州，留戴休颜守奉天。三月，怀光烧营，走归河中。庚寅，车驾次城固。壬辰，至梁州。四月辛丑朔。时将士未给春衣，上犹夹服，汉中早热，左右请御暑服，上曰："将士未易冬服，独御春衫可乎！"俄而贡物继至，先给诸军而始御之。五月，李晟自渭北移军于光泰门外。贼来薄，我军士奋击，大败之，斩馘千计，戊戌，晟列阵于光泰门外。遣骑将史万顷往神村，开苑墙二百馀步，贼树栅当之。我军争拔栅，与贼血战，贼党大败，追击至白华，朱泚、姚令言率众万馀遁去。晟收复京城。是日，浑瑊与戴休颜亦破贼三千于咸阳，韩游瑰追朱泚于泾州。六月，李晟上《收城露布》，上览之，涕下沾襟。泾州田希鉴斩姚令言，幽州军士韩旻于彭原斩朱泚，并传首至行在。乙巳，遣吏部侍郎班宏入京宣慰。六月戊午，车驾发兴元。秋七月景子，次凤翔府。壬子，至自兴元。辛卯，御丹凤楼，大赦天下。九月丁卯，上顾谓宰臣曰："今大盗虽除，时犹多难，宜广延纳，以达下情。近日谏官都无论奏，自今每正衙及延英坐日，常令朝臣三两人面奏时政得失，庶有弘益也。"贞元元年正月丁酉朔，御含元殿受朝贺，礼毕，宣制，大赦天下，改元。时关东大饥，赋调不入，国用益窘，关中饥民蒸蝗虫而食之。五月，分命朝臣祷群神以祈雨。蝗自海而至，群飞蔽天，每下则草木及畜毛无复孑遗，谷价腾踊。九月，朔方大将牛名俊斩李怀光，传首阙下。马燧收复河中。十月，上御正殿，策贤良方正、能直言极谏等三科举人。十一月癸卯，上亲祀昊天上帝于圆丘。礼毕，御丹凤楼，大赦天下。二年四月丙寅，淮西李希烈为其牙将陈仙奇所鸩，并诛其妻子，仙奇以淮西归顺。九月乙巳，吐蕃寇好畤，京师戒严。李晟部将王佖击吐蕃于汧阳城，败其中军。辛亥，寇凤翔，李晟出师御之，一夕而退。冬十月，李晟拔吐蕃摧沙堡。十一月，册淑妃王氏为皇后。丁酉，后崩，谥曰昭德。辛丑，吐蕃陷盐州。三年三月，河东马燧来朝。时吐蕃相结赞使大将论颊热卑辞厚意告马燧，请两国同盟，上疑其不诚，不允，故燧自将论颊热入朝，盛言蕃相请盟，可以保信。上从之。五月辛未，侍中浑瑊与吐蕃宰相尚结赞同盟于平凉，为蕃兵所劫，瑊遁而获免，崔汉衡已下将吏陷没者六十馀人。四年春正月，上御丹凤楼，大赦天下。京师地震，辛亥又震，壬子又震。甲寅地震。宴群臣于麟德殿。己未，地震。丁卯，有司条奏省官，其左右常侍、太子宾客请依前置四员，从之。壬戊，加置谏议大夫八员，分中书四员为右，门下四员为左。是月，吐蕃寇泾、邠、宁、鄜、庆等州，焚彭原县，边将闭城自固。贼驱人畜三万计，凡二旬而退。五年春正月乙卯，诏："自令宜以二月一日为中和节，以代正月晦日，备三令节数，内外官司休假一日。"二月庚子，以大理卿董晋为门下侍郎、同平章事；以御史中丞窦参为中书侍郎、平章事，兼转运使。六年春正月，大雪。二月戊辰朔，百僚会宴于曲江亭，上赋《中和节群臣赐宴》诗七韵。是日，百僚进《兆人本业》三卷。八年四月乙未，贬中书侍郎、平章事窦参为郴州别驾，以尚书左丞赵憬、兵部侍郎陆贽并为中书侍郎、同中书门下平章事。八月，以天下水灾，命朝臣宣抚赈贷。河南、河北、山南、江淮凡四十馀州大水，漂溺死者二万馀人。九年正月癸卯，初税茶，岁得钱四十万贯。从盐铁使张滂所奏，茶之有税，自此始。五月乙巳，韦皋破吐蕃峨和城、定廉城、通鹤军，凡平堡五十馀所。冬十月，环王国献犀牛，上令见于太庙。十年冬十月，御宣政殿，试贤良方正、能直言极谏等举人。十二月，贬中书侍郎、平章事陆贽为太子宾客。十二年三月，以户部侍郎裴延龄为户部尚书。六月初，置左右护军中尉。十二月乙未，大雪，平地二尺，竹柏多死。环王国所献犀牛，是冬冻死。上著《刑政箴》一首。癸未，回纥、南诏、剑南、西山八国女国王并来朝贺。十三年春正月，吐蕃赞普遣使修好，塞上以闻，上以犬戎负约，不受其使。十六年春正月，恒冀、易定、陈许、河阳四镇之师与贼战，皆不利而退。二十一年春正月，御含元殿受朝贺。是日，上不康。癸巳，会群臣于宣政殿，宣遗诏：皇太子宜于柩前即位。是日，崩于会宁殿，享寿六十四。谥曰神武孝文皇帝，庙号德宗，葬崇陵。
○朱泚(附)
《唐书》曰：朱泚，幽州昌平人。曾祖利，赞善大夫，赠礼部尚书。祖思明，太子洗马，赠太子太师。父怀珪，天宝初，事范阳节度使裴宽为衙前将，授折冲将军。及安禄山、史思明反叛，累为管兵将。宝应中，李怀仙归顺，奏为蓟州刺史、平卢军留后、柳城军使。卒赠左仆射。泚以父资从军，幼壮伟，腰带十围，骑射武艺亦不出人。外若宽和，中颇忍忌。然轻财好施，每征战所得赏物，辄分与麾下将士，以是为众所推，故得济其凶谋。初隶李怀仙为十将，改附经略副使。朱希彩既杀李怀仙，自为节度，以泚宗姓，甚委信之。希彩为政苛酷，人不堪命。大历七年秋，竟为孔目官李怀瑗所杀，仓卒之际，未有所从。泚营在城北，弟滔主衙内兵，亦得众心。滔变诈多端，潜使百馀人于众中大言曰："节度使非城北朱副使莫可。"众既无从，因共推泚，泚遂权知留后，遣使奉表京师。十月，拜检校左散骑常侍、兼御史中丞、幽州卢龙节度等使。八年三月，迁幽州卢龙节度等使、幽州长史、兼御史夫夫。其年，泚上表令弟滔率兵二千五百人赴京西防秋，代宗嘉之，手诏褒美。九年，就加检校户部尚书、赐实封百户。幽州及河北诸镇，自天宝末便为逆乱之地。李怀仙、朱希彩与连境三节度，名虽向顺，未曾朝谒。至是，泚率先上表，请自领部骑三千人入觐，诏修甲第以待之。九月，泚至京师，代宗御内殿引见，赐御马两匹，战马十匹，金银锦采甚厚，又以器物十床、马四十匹、绢二万匹、衣一千七百袭赐其将士，宴犒之盛，近时未有。泚又上表，请留京师，从之。因授其弟滔兼御史大夫、幽州节度留后。仍以河阳永平军防秋兵，郭子仪统之；决胜军杨猷兵，李抱玉统之；淮西凤翔兵，马璘统之；汴宋、淄青兵，俾泚统焉。十一年八月，加拜同平章事。寻令出镇奉天行营，复赐金银缯彩并内库弓箭以宠之。十二年，加检校司空，代李抱玉为陇右节度使，权知河西、泽潞行营兵马事。德宗嗣位，加太子太师、凤翔尹，实封至三百户。建中元年，泾州将刘文喜阻兵为乱，加泚四镇北庭行军、泾原节度使，与诸军讨伐。泾州平，加泚中书令，还镇凤翔，而以舒王谟遥领泾原节度。二年，又加泚太尉。朱滔将反叛，阴使人与泚计议，以帛书内蜡丸中，置发髻间。河东节度马燧搜获之，以闻，并送帛书及所遣使。泚惶惧，顿首乞归罪有司。上勉之曰："千里不同谋，非卿之过。"三年四月，以张镒代泚为凤翔陇右节度留后，留泚京师，加实封至一千户，与一子正员官，其幽州卢龙节度、太尉、中书令并如故。四年十月，泾原兵叛，銮驾幸奉天。叛卒等以泚尝统泾州，知其失权废居，怏怏思乱，群寇无帅，幸泚政宽，乃相与谋曰："朱太尉久囚空宅，若迎而为主，事必济矣。"姚令言乃率百馀骑迎泚于进昌里第，泚乘马拥从北向，烛炬星罗，观者万计，入居含元殿。明日，移处白华殿，但称太尉。朝臣有谒泚者，悉劝奉迎銮驾，既不合泚意，皆逡巡而退。源休至，遂屏人移时，言多悖逆。又盛陈成败，称述符命，劝其僣伪，泚甚悦之。又李忠臣、张光晟继至，咸以官闲积愤，乐于祸乱。凤翔泾原大将张庭芝、段诚谏以溃卒三千馀自襄城而至。贼泚自谓众望所集，僣窃之心，自此而定。乃以源休为京兆尹、判度支，李忠臣为皇城使。段秀实久失兵柄，故推心委之。遂发锐师三千，言奉迎乘舆，实阴有逆谋。秀实与刘海宾谋诛泚，且虑叛卒之震惊法驾，乃潜为贼符，追所发兵。至六日，兵乃骆绎而回，因与海宾同入见泚，为陈逆顺之理，而海宾于靴中取匕首，为其所觉，遂不得前。秀实知不可以义动，遽夺源休象笏，挺而击泚，仍大呼曰："反虏当斩！"泚举臂卫首，秀实格拉之，汹汹然。李忠臣驰助泚，泚素多力，才破其面，逆徒噪集，秀实、海宾遂并见害。明日，声言以亲王权主社稷，士庶竞往观之。八日，源休、姚令言、李忠臣、张光晟等八人导泚自白华入宣政殿，僣即伪位，自称大秦皇帝，号应天元年，愚智莫不愤怒。侍卫皆卒伍，僚吏行列不过十馀人。下伪诏曰："幽囚之中，神器自至，岂朕薄德所能经营。"彭偃之词也。伪署姚令言为侍中，李忠臣为司空、兼侍中，源休为中书侍郎、平章事、判度支，蒋镇为吏部侍郎，樊系为礼部侍郎、仪制使，许季常为京兆尹，洪经纶为太常少卿，彭偃为中书舍人，裴揆、崔玄真为给事中，崔宣为御史中丞，张光晟、仇敬忠、敬釭、张宝、何望之、段诚谏、张庭芝、杜如江为节度使，仍以其兄子遂为太子，遥封弟滔为冀王、太尉、尚书令，寻又号皇太弟。十日，泚自领兵侵逼奉天，窃威仪辇辂，阗隘道途，蚁聚之众，军势颇盛。以姚令言为元帅，张光晟为副。以李忠臣为京兆尹，皇城留守，居中书省。寻以蒋镇为门下侍郎，李子平为谏议大夫并平章事。泚军合于城下，浑瑊、韩游瑰御之，泚众大败，死者万计。泚收军于奉天东三里下营，大修攻具。明日，泚又分兵营于乾陵，下瞰，城内大震。十一月三日，杜希全与泚众战于莫谷，官军不利，自是，贼众骄怠。王师乘城而战，人百其勇，贼多败衄。或出野战，官军又获利焉。泚乃大驱百姓填堑，夜攻城，城中设奇以应之，贼乃退缩。西明寺僧法坚有巧思，为泚造云梯。十五日辰时，梯临城东北隅，城内震骇。浑瑊、侯仲庄设大坑，为地道陷之。又纵火焚其梯，东风起，吹我军，众颇危。俄而风回，吹贼军，瑊益薪泼油，鼓齐震，风火俱炽。须臾，云梯与凶党同为灰烬。城中三门悉出兵，王师又捷。其夜兵复出攻，泚众败绩。李怀光以五万人来援，自河北至，泚众惶骇，因而溃，长围遂解。众以为怀光三日不至，城则危矣。二十日夜，泚走至京城。时姚令言于城造战格抛楼，每坊团练，人心大扰。泚自奉天回，乃悉令去之，曰："攻战吾自有计。"前此每三五日，即使人伪自城外来，周走号令曰："奉天已破。"百姓闻之，莫不饮泣，道路阒寂。时有入台省吏人，不过十数辈，郎官六七人，而亦令依常年举选，初有数十人陈状，旬日亦皆屏退。泚自号其宅曰潜龙宫，悉移内库珍宝以实之。识者曰："《易》称潜龙勿用，此败征也。"无几，百姓剽夺其珍宝，泚不能禁止。明年正月一日，泚改伪国号曰汉，称天皇元年。二月，李怀光既图叛逆，遣使与泚通和。銮驾幸梁、洋，自此衣冠之潜匿者，出受伪官十七八焉。怀光初与泚往复通好甚密，以钱谷金帛互相馈遗。泚与书，事之如兄，约云："削平关中，当割据山河，永为邻国。"及怀光决计背叛，逼乘舆迁幸，泚乃下伪诏书，待怀光以臣礼，仍征兵马。怀光既为所卖，惭怒愤耻，遂领众遁归河中。三月，李晟、骆元光、尚可孤之众，悉于城东累败泚众。四月，泚使韩旻、宋归朝、张庭芝等寇武功，浑瑊以其众与吐蕃论莽罗大败旻归朝，杀逆党万馀人于武亭川。五月，泚又使仇敬忠寇蓝田，尚可孤击之，大破泚众，擒敬忠斩之。李晟、骆元光、尚可孤悉还师齐进，晟屯光泰门，逆徒拒官军，王师累捷。二十八日，官军入苑，收京师，逆党大溃。泚与姚令言、张庭芝、源休、李子平、朱遂以数千人西走，其馀党或奔窜，或来降。泚众缘路溃散，乃奔泾州，才百馀骑而已。田希鉴闭门登陴，泚令人谓希鉴曰："我与尔节度，何故背恩？"希鉴乃使人自城上掷泚所送旌节于外，续又投火焚之。泚遂过数里，息于逆旅。泚将梁庭芬入泾州说田希鉴曰："我公比日杀冯河清背叛，今虽归顺，国家必不能久容公，他日不免受祸。何如开门纳朱公，与共成事。"希鉴以为然。庭芬乃追及朱泚言之，泚大悦，使庭芬却往泾州。庭芬请授已尚书、平章事，泚不从。庭芬既求宰相不得，不复往泾州，从泚至宁州彭原县西城屯，与泚心腹宋惟孝共射泚，泚走，坠故窖中。泚左右韩旻、薛纶、高幽岩、武震、朱进卿、董希芝共斩泚，使宋应传首以献。泚死时年四十三。姚令言投泾州，源休、李子平走凤翔，寻并斩获。宋归朝之败武功，降于李怀光，送兴元斩之。惟不获朱遂，传为野人所杀，或云与泚子婿为金吾将军马悦潜走党项部落，数月得达幽州。泚之潜逆，宦竖朱重曜颇亲密用事，泚每呼之为兄。时贼中以腊月大雨，伪星官谓泚曰："当以宗中年长者禳其灾变。"泚乃毒杀重曜，以王礼葬焉。及京师平，出其尸而斩之。
○顺宗安皇帝
《唐书》曰：顺宗安皇帝，讳诵，德宗长子，母昭德皇后王氏。上元二年正月生于长安之东内。大历十四年，封宣王。建中元年正月，立为皇太子。贞元二十一年正月癸巳，德宗崩。景申，即位于太极殿。上自二十年九月风疾，不能言，暨德宗不豫，诸王亲戚皆侍医药，独上卧病不能侍。德宗弥留，思见太子，涕咽久之。大行发丧，人情震惧。上力疾缞服，见百寮于九仙门。既即位，知社稷有奉，中外始安。庚子，群臣上书请听政。二月，以吏部郎中韦执谊为尚书右丞、同中书门下平章事。壬寅，以太子侍书、翰林待诏王伾为左散骑常侍，充翰林学士。以将仕郎、前苏州司功参军翰林待诏王叔文为起居舍人，充翰林学士。甲子，御丹凤楼，大赦天下。三月癸酉，诏册广陵郡王淳为皇太子，改名纯。赦京城系囚，以给事中陆贽、中书舍人崔枢并为太子侍读。七月，诏："朕承九圣之烈，荷万邦之重。顾以寡德，涉道未明，虔恭畏惧，不克负荷。恐上坠祖宗之训，下贻卿士之忧，夙夜祇勤，如临渊谷。而积疾未复，至于经时，怡神保和，常所不暇。永惟四方之大，万务之殷，不躬不亲，虑有旷废。加以山陵有日，霖潦逾旬，是用儆于朕心，以答天戒。其军国政事，宜令皇太子勾当。"时上久疾，不复延纳宰臣共论大政。事无巨细，皆决于李忠言、王伾、王叔文。物论喧杂，以为不可。藩镇屡上笺于皇太子，指三竖之挠政，故有是诏。以太常卿杜黄裳为门下侍郎、左金吾卫大将军。袁滋为中书侍郎，并同中书门下平章事。皇太子见百寮于朝堂。八月庚子，诏："惟皇天祐命烈祖，诞受方国，九圣储祉，万邦咸休，肆予一人，获缵丕业，严恭守位，不遑暇逸。而天祐不降，疾恙无瘳，将何以奉宗庙之灵，展郊禋之礼！畴兹庶尹，对越上玄，内愧于朕心，上畏于天命。夙夜祇栗，深惟永图。一日万机，不可以久旷；天工人代，不可以久违。皇太子纯睿哲温文，宽和仁惠，孝友之德，爱敬之诚，通乎神明，格于上下。是用法皇王至公之道，遵父子传归之制，付之重器，以抚兆人。必能宣祖宗之重光，荷天地之休命，奉若成宪，永绥四方。宜令皇太子即皇帝位，朕称太上皇，居兴庆宫，制称诰。"辛丑，诰曰："有天下传归于子，前王之制也。钦若大典，斯为至公，式扬耿光，用体文德。朕获奉宗庙，临御万方，降疾不瘳，庶政多阙。乃命元子，代予守邦，爰以令辰，光膺册礼，宜以今月九日册皇帝于宣政殿。国有大命，思俾惟新，宜因纪元之庆，用覃在宥之泽。宜改贞元二十一年为永贞元年。天下死罪降从流，流已下递减一等。"立良娣王氏为太上皇后，良媛董氏为太上皇德妃。壬寅，贬王伾为开州司马，王叔文为渝州司户。元和元年正月景寅朔，皇帝率百寮上太上皇尊号曰应干圣寿。甲申，太上皇崩于兴庆宫之咸宁殿，享年四十六，谥曰至德大圣大安孝皇帝，庙号顺宗。葬于丰陵。
史臣韩愈曰：顺宗之为太子也，留心艺术，善隶书。德宗工为诗，每赐大臣方镇诗制，必命书之。性宽仁有断，礼重师傅，必先致拜。从幸奉天，贼泚逼迫，常身先禁旅，乘城拒战，督励将士，无不奋激。德宗在位岁久，稍不假权宰相。左右幸臣如裴延龄、李齐运、韦渠牟等，因间用事，刻下取功，而排陷陆贽、张滂辈，人不敢言，太子从容论诤，故卒不任延龄、渠牟为相。常侍宴鱼藻宫，张水嬉彩舰雕靡，宫人引舟为棹歌，丝竹间发，德宗欢甚，太子引诗人"好乐无荒"为对。每于敷奏，未尝以颜色假借宦官。居储位二十年，天下阴受其赐。惜乎寝疾践祚，近习弄权；而能传政元良，克昌运祚，贤哉！
