○甲上
《释名》曰：铠犹垲，垲，坚重之言也。或谓之甲，似物孚甲以自御也。
《广雅》曰：函甲，介铠也。
《说文》曰：铠，甲也。釬，(音汗。)臂铠也。铔，(音叚，音鸦，金遐)颈铠也。
《世本》曰：杼作甲。(宋衷曰：少康之子舆也。甲，铠也。《墨子》同。)
《书》曰：惟口起羞，惟甲胄起戎。(孔安国曰：甲，铠也，言不可轻教令，易用兵。)
又曰：鲁侯伯禽宅曲阜，徐戎并兴。公曰："善。敹乃甲胄，矫乃干。"(言当善简汝甲铠兜鍪，施汝盾，使可用也。)
《易·说卦》曰：离为甲胄。
《诗》曰：《小戎》，美闵襄公也。备其兵甲以讨西戎。西戎方彊，而征伐不休。国人则矜其车甲，妇人能闵其君子焉。
又曰：《叔于田》刺庄公也。叔处于京，缮甲治兵，以出于田。国人说而归之。
又曰：清人在彭，驷介旁旁。(介，胄也。)
又曰：岂曰无衣，与子同裳。王于兴师，修我甲兵，与子皆行。
《礼记》曰：介胄，则必有不可犯之色。
又曰：介者不拜。(言失容也。)
又曰：献甲者执胄。
又曰：甲若有以前之，则执以将命；无以前之，则袒櫜奉胄。(郑玄曰：甲，铠也。有以前之谓他贽弊也。櫜，铠衣也。胄，兜鍪也。袒其衣出兜鍪以致命也。)
又曰：国家靡弊，则车不雕几，甲不组縢，食器不刻镂，君子不履丝履，马不常秣。(靡弊，赋税极也。雕，画也。几附缠为圻鄂也。组縢以组饰之也。组以铠，饰也。)
又曰：宾牟贾侍坐于孔子，言及武乐，孔子曰："武王克殷，济河而西，车甲衅(许靳切。)而藏之府库而弗复用，然后天下知武王不复用兵也。"
又曰：君子耻服其服而无其容，耻有其容而无其辞，耻有其辞而无其德，是故君子端冕则有敬色，甲胄则有不可辱之色。(言色称其服也。)
又曰：儒有忠信以为甲胄，礼义以为干橹，戴仁而行，抱义而处，虽有暴政，不更其所自立有如此者。(甲，铠也。干橹者，大小盾也。)
《周礼》曰：司甲：下大夫二人，中士八人。(甲今时铠也，司其甲戈盾官也。)
又曰：燕之无函也，非无函也，夫人而能为函也。(郑玄曰：言其丈夫人人皆能作是器，不须国工也。燕近强胡，胡习作甲胄也。)
又曰：函人为甲，犀甲七属，兕甲六属，合甲五属。(属读如灌，注之谓上旅下旅紥续之数也。革坚者紥长。郑司农云：合甲削革裹肉，但取其表合以为甲也。)犀甲寿百年，兕甲寿二百年，合甲寿三百。(郑玄曰：革坚者，支久也。)凡为甲必先为容，(服者之形容。郑司农云：容谓象式也。)然后制革，(裁紥之广袤也。)权其上旅与其下旅，而重若一，(郑司农云：上旅谓要以上也，下旅谓要以下也。)以其长为之围。(围谓紥要广厚。)凡甲锻不挚则不坚，已敝则挠。(郑司农云：锻，锻革也。贽谓质也。锻革太熟则革敝，无强挠曲也。)
《左传》曰：郑武公娶于申，曰武姜。生庄公及共叔段。庄公即位，使段居京，谓之京城太叔。后太叔治甲兵，具卒乘，将袭于郑。夫人将启，公闻其期，命子封帅车二百乘以伐京。
又曰：狄伐卫。卫懿公好鹤，鹤有乘轩者。将战，国人受甲者皆曰："使鹤，鹤实有禄位，余焉能战。"
又曰：楚成王欲黜太子商臣，其师潘崇曰："能行大事乎？"曰："能。"以宫甲围成王。(杜预曰：太子宫甲也。)
又曰：秦晋师于河曲，秦军掩晋上军，赵穿追之不及，返，怒曰："裹粮坐甲，固敌是求。敌至不击，将何俟焉！"乃以其属出。
又曰：宋华元获于郑，逃归。后宋城，华元为植，巡功。(植，将主也。)城者讴曰："睅其目，皤其腹，弃甲而复，(睅，出目大。皤，大腹。弃甲，谓亡师也。)于思于思，弃甲复来。(于思，须之貌。)使其骖乘谓之曰："牛则有皮，犀兕尚多。弃甲则那？"(那，犹何也。)役人曰："纵有其皮，丹漆若何？"
又曰：晋侯饮赵盾酒，伏甲将攻之。其右提(音峙。)弥明知之，趋登曰："臣侍宴过三爵，非礼也。"遂扶以下。公嗾夫獒焉，明搏而杀之。盾曰："弃人用犬，虽猛何为？"斗且出，提弥明死之。
又曰：晋楚战于邲。楚王乘左广以逐赵旃，赵旃弃车而走林。屈荡搏之，得其甲裳。(下曰裳也。)
又曰：齐晋陈于鞍。齐顷公曰："余姑剪灭此而朝食。"(姑，且；剪，尽。)不介马而驰之，晋郄克伤于矢，曰："余病。"张侯曰："擐甲执兵，固即死也。(擐，贯也。即，就也。)病未及死。吾子勉之！"
又曰：使吕相绝秦曰："文公躬擐甲胄，跋履山川，征东之诸侯，虞夏商周之胤而朝诸秦。"
又曰：晋楚战于鄢陵。潘尫之子党与养由基蹲甲而射之，彻七札。(蹲，聚也。一发达七札。)以示王曰："君有二臣如此，何忧于战也。"
又曰：晋胥童、夷羊五帅甲八百将攻郄氏。长鱼矫请无用众。既杀三郄，胥童以甲劫栾书、中行偃于朝。矫曰："不杀二子，忧必及君。"公曰："一朝而尸三卿，吾不忍也。"
又曰：楚子重伐吴，为简之师，(简，选练也。)克鸠兹至于衡山，使邓廖帅组甲三百、被练三千(马融曰：组甲，组为甲里，公族所服，被练为里，甲者所服。杜预曰：组甲成组，文被练。练，袍也。)以侵吴。吴人要而击之，获邓廖。其能免者组甲八十、被练三百而已。
又曰：宋灾，乐喜为司城以为政，使皇郧命校正出马，工正出车，备甲兵，庀武守。
又曰：诸侯会柤，遂伐偪阳。狄弥建大车之轮，而蒙之以甲以为橹，(杜预曰：狄弥，鲁人也。蒙，覆也。橹，大盾也。)左执之，右拔戟成一队。(百人为队。)
又曰：郑子孔之为政也专，国人患之，乃讨西宫之难。(尉止等作难于西宫，子孔知而不言。)子孔当罪。以其甲及子革、子良氏之甲守。(以自守。)子展、子西率国人伐之，杀子孔而分其室。
又曰：栾盈帅曲沃之甲，因魏献子以昼入绛。
又曰：崔杼称疾不视事。庄公问崔子，(问疾。)遂从姜氏。侍人贾举止众从者，而入闭门。(为崔子闭公也。)甲兴，公登台而请，弗许。请自刃于庙，弗许。遂杀之。
又曰：楚𫇭掩为司马，子木使庀赋，(庀，治。)数甲兵，(阅数也。)赋车、籍马，(籍，疏其毛色、岁齿，以备军用。)赋车兵徒甲、(步卒。)甲盾之数。(使器仗有常数。)既成，以授子木，礼也。
又曰：郑伯有嗜酒，为窟室，而夜饮酒击钟焉。子晳以驷氏之甲，伐而焚之。伯有奔雍梁，(雍梁，郑地。)闻子皮之甲不与攻己，喜，曰："子皮与我矣！"晨，自墓门之窦入。驷带率国人伐之。伯有死于羊肆。
又曰：诸侯将盟于宋西门之外。楚人衷甲，(甲在衣中，欲因会击晋。)伯州犁固请释甲。子木曰："晋楚无信久矣。事利而已，苟得志焉，焉用有信。"太宰(伯州犁也。)告人曰："令尹将死矣。"(为明年，子木死。)
又曰：郑徐吾犯之妹美，公孙楚聘之，(楚子南也。)公孙黑又使强委禽焉。(禽，雁也。纳纟采用雁。)子南戎服入，左右射，超乘而出。女自房观之曰："抑子美夫！"(言丈夫。)适子南氏。子晳怒，既而櫜甲以见子南，欲杀之而取其妻。子南击之以戈，晳伤而归。
又曰：楚灵王伏甲飨蔡灵侯，醉而杀之，刑其士七十人。公子弃疾帅师围蔡。(传言楚无道也。)
又曰：齐子尾卒，子旗欲治其室。(子旗，栾施也。欲并治子尾之家政。)杀梁婴(梁婴，子尾家宰。)而立子良氏之宰。(子良，子尾之子高疆也。子旗为子良主宰。)其臣曰："孺子长矣，(孺子谓子良也。)而相吾室，欲兼我也。"授甲将攻之。陈桓子善于子尾，亦授甲将助之。或告于子旗，子旗不信，则数人告。将往，又数人告于道，遂如陈氏。桓子将出矣，闻之而还，(闻子旗至。)游服而逆之，(去戎备，著常游戏之服。)请命。(问桓子所至也。)对曰："闻彊氏授甲将攻子，子闻诸乎？"曰："弗闻。"曰："子盍亦授甲，无宇请从。"(无宇，桓子名也。)
又曰：齐惠栾、高氏皆嗜酒，(栾高二族，皆出于惠公也。)信内多怨彊于陈鲍氏而恶之。夏，有告陈桓子曰："子旗、子良将攻陈、鲍。"鲍氏遭子良醉而骋，(欲及子良醉，故驰告鲍文子也。)遂见文子，(文子国鲍也。)则亦授甲矣。使视二子，(二子，子旗、子良。)则皆将饮酒。桓子曰："彼虽不信，(彼传言也。)闻我授甲，则必逐我。及其饮酒也，先伐诸？"陈、鲍方睦，遂伐栾、高氏。栾施、高强来奔。
又曰：晋荀跞如周，籍谈为介。王曰："阙巩之甲，武所以克商也。(阙巩国所出铠。)唐叔受之，以处参虚，匡有戎狄。"
又曰：鲁昭公伐季平子。叔孙氏之司马鬷戾言于其众曰："凡有季氏与无，于我孰利？"皆曰："无季氏，是无叔孙氏也。"鬷戾曰："然则救诸。"帅徒以往，陷西北隅以入。(陷公围也。)公徒释甲执冰而踞，(言无战心也。)遂逐之。(逐公徒也。)公逊于齐。
又曰：吴子光伏甲于窟室而享王僚，(掘地为室。)王使甲坐于道。及其门，(坐道边，至光门。)门阶户席皆王亲也。
又曰：楚郄宛直而和，国人说之。令尹子常贿而谮郄宛焉。谓子常曰："子恶欲饮子酒。"(子恶，郄宛。)又谓子恶："令尹欲酒于子氏。"无极曰："令尹好甲兵，子出之，吾择焉。(择取以进子常。)取五甲五兵曰寘诸门，令尹至必观之而从以酬之。"(曰无极辞。)及飨日："惟诸门左。"(张帷张兵甲其中也。)无极谓令尹曰："吾几祸子。子恶将为子不利，甲在门矣。子必无往。"令尹使视郤氏，则有甲焉，不往。遂令攻郄氏，尽灭郄氏之族党。
又曰：齐伐晋夷仪。东郭书让登，(让众使后而己先登。)书与王猛息，(战迄，共止息也。)猛曰："我先登。"书敛甲曰："曩者之难，今又难焉。"(敛甲起，欲击猛。)猛笑曰："吾从子，如骖之靳。"(靳，车中马也。猛不敢与书争，言己从书，若骖马之相随靳也。)
又曰：齐伐鲁，鲁孟孺子泄帅右师，(孺子，孟懿子之子武伯也。)颜羽御，邴泄为右；(二子，孟氏臣。)冉求帅左师，管周御，樊迟为右，季氏之甲七千，冉有以武城人三百为已徒卒，老幼守宫，次于雩门之外，(南城门也。)五右师从之。及齐师战于郊，师获甲首八十，(冉求所得。)齐人不能师。
又曰：哀公会吴子伐齐。甲戌，战于艾陵，展如败高子，国子败胥门，巢王卒助之，大败齐师，获革车八百乘，甲首三千，以献于公。(公以兵从，故以劳公。)
又曰：吴王夫差败越于夫椒，遂入越。越子以甲楯五千保于会稽。
又曰：卫孔文子将攻大叔氏，访于仲尼。仲尼曰："胡簋之事则尝闻之矣，甲兵之事未之闻也。"退，命驾而行。
又曰：侯犯以郈叛。武叔懿子围郈，弗克。驷赤谓侯犯曰："且盍多舍甲于子之门，以备不虞。"侯犯曰："诺。"乃命舍甲焉。侯犯请易于齐，齐有司观郈，将至。驷赤使周走而呼曰："齐师至矣。"郈人大骇，介侯犯之门甲，以围侯犯。
又曰：晋周绰射殖绰，殖绰齐中大夫肩，两矢夹脰，曰："止，将为三军，获；不止，将取其衷。"乃弛弓而缚郭最。皆衿甲面缚。
《公羊》曰：成元年，始作丘甲。何以书？讥。何讥尔？讥始丘使也。(何休一解曰：四井为邑，四邑为丘。甲，铠也。讥始使丘民作田铠也。)
《周书》曰：年不登，甲则缨縢宫室不容。(甲不以组也。)
《战国策》曰：陉山之事，赵且与秦伐齐。齐王惧，苏代为齐献书穰侯曰："臣闻往来者之言曰：秦且益起甲兵四万人以伐齐，臣窃必是之。弊邑之王曰：秦王明熟于计，穰侯智而习于事，必不益赵甲兵以伐齐也。"
《国语》曰：晋平公射𫛩不死，使竖襄搏之，逸。公怒，拘将杀之。叔向闻之曰："君必杀之。昔吾先君唐叔射兕于徒林，殪，以为大甲。今君射𫛩不死，搏之不得，是扬吾君之耻也。"(贾逵注曰：以兕革为大甲。𫛩音晏。)
又曰：勾践云："今夫差衣水犀之甲者亿有三千，(水犀，兽名。)不患其志行之少耻也，而众之不足也。"
《史记》曰：晋赵鞅取晋阳之甲以逐荀寅与士吉，射君侧之恶人也。
《汉书》曰：甲不坚密，与袒裼(音锡)同。此将不省兵之祸也。
又曰：周亚夫曰："介胄之士不拜，请以军礼见。天子为之动容。"
又曰：魏氏武卒衣三属之甲，操十二石之弩，负矢五十。
《后汉书》曰：朱浮被彭宠攻，怀惧，上疏曰："今秋稼已熟，复为渔阳所掠。张丰狂悖奸党曰增，连年拒守，吏士疲劳，甲胄生虮虱，弓弩不可施。"
又曰：曹操攻袁谭。弟尚曰："我铠甲不精，故前为曹操所败。"
《东观汉记》曰：祭遵薨，赐朱轮容车，遣校尉教骑士四百人披玄甲。
又曰：将军刘尚击武陵，没。议复遣将。马援年六十二，自请曰："臣尚能披铠上马。"光武试焉。既上马，据鞍左右顾眄。上曰："矍铄哉！是翁也。"
又曰：刘盆子与丞相二十馀万人诣宜阳降光武，积兵甲于宜阳城西，高与熊耳山等。
《魏志》曰：景元三年，肃慎国献皮骨铁杂铠二十领。
又《东夷传》曰：汉时扶夫王葬用玉甲，常以付玄莬(音免)郡王死则迎取。公孙渊诛，得之玄莬库。
《晋书》曰：桓伊为江州刺史，卒。初，伊有马步铠六百领，预为表，令死乃上之。表曰："臣过蒙殊宠，受任西藩。淮南之捷，逆兵奔北，人马器铠随处放散。于时，收拾破败不足贯连，比年营缮并已修整。今六合虽一，馀烬未灭，臣不以朽迈，犹欲输力效命，仰报皇恩，此志永绝，衔恨泉壤。谨奉输马具装百具，步铠五百领，并在寻阳，请勒所属领受。"诏曰："忠诚不遂，益以伤怀。"乃受其所上之铠。
又曰：马隆讨凉州，或夹道累磁石。贼负铁铠，行不得前。隆卒悉被犀甲，无所留碍，贼咸以为神。转战千里，杀伤以千数。
又曰：杜曾，新野人。少骁勇绝人，能披甲游于水中。凡有战阵，勇冠三军。
《魏末传》曰：司马文王秉政，征诸葛诞。既被征，诣诸牙门，置酒饮宴，谓众人曰："前作千人铠仗始成，欲以击贼。今当还洛，不复得用，欲𫏐出，将见人游戏。须臾还耳，诸君且止。"乃严鼓将七百人出，遂杀乐綝。
《吴历》曰：魏文帝与吴王明光铠。
王隐《晋书》曰：马隆为武威太守。之郡，恶虏窟局树机能等断道围隆。隆作八阵图，地广则鹿角车营并进，狭则木屋施轮，并战并前。智谋从横，出其不意，以磁石累夹道侧，贼铠不得过。隆兵着牛皮铠得过，贼以为神。
又曰：陶侃梦见司马与侃铠者，长史陈协以为：司马者，国姓也；铠者，扞国之器也；节下当进位。俄转都督湘州刺史。
崔鸿《后燕录》曰：苻丕遣石越讨慕容丰，皆劝丰逆击之。丰曰："我无兵仗，彼有锐钾，(音甲)不如待暮一战而定之。"
《三十六国春秋》曰：太康之初，吴寇新殄，未盈一纪，干戈已寻。虮虱生乎甲胄，燕雀处于帷幄。
车频《秦书》曰：苻坚使熊{辶貊}造金银细镂铠，金为线以缧之。(𫄧，音线。)
《宋书》曰：四年不期为虏所陷。沈文秀被围三载，外无援兵，士卒为之用命，无离叛者。日夜战斗，甲胄生虮虱。
《隋书》曰：长孙平为相州刺史，甚有能名，在州数年。会正月十五日百姓大献戏，画衣裳为鍪甲之象。上怒而觅之。俄而，念平镇淮南时事，进位大将军。
又曰：张奫于(伦切。)累破贼有功，征入朝，拜大将军。高祖命升御座而宴之，谓奫曰："卿可为朕儿，朕为卿父，今日聚集，示无外也。"其后赐绮罗千匹，绿沉甲兽文具装。
又曰：权武少果劲，勇力绝人，能重甲上马。尝倒投于井，未及泉，复跃而出。其拳捷如此。
《唐书》曰：元和中，以尚书左丞吕膺检校工部尚书，充东都留守。旧例，命留守必赐旗甲，与方镇略同。及元膺受任，竟无所赐。朝论以东有寇虞时用元膺，尤不当削其仪制，以沮威望。谏官上疏曰："华、汝、寿三州例赐戎械，居守之重固宜宠借。"上曰："此数处并不当与。"其后遂皆停。
《五代周史》曰：唐景思为偏将。显德初，河东刘崇帅众来寇，世宗亲总六师以御之。及阵于高平，景思于世宗马前距跃数四，且曰："愿赐臣坚甲一联，以观臣之效用。"世宗由是知其名。因以高平阵所得降军数千人署为效顺指挥，命景思董之，使屯于淮上。三年春，世宗亲征淮甸，景思继有战功。
