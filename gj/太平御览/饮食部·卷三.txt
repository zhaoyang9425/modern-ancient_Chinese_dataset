○酒下
《孟子》曰：禹恶旨酒而好善言。
《孔丛子》曰：平原君与子高饮，强子高酒，曰："有谚云：'尧、舜千锺，孔子饮百觚，子路嗑嗑，尚饮百榼。'古之贤圣，无不能饮，子何辞焉？"子高曰："以予所闻，圣贤以道德兼人，未闻饮酒。"
《列子》曰：夫醉者之坠于车也，虽〈疒尔〉不死。骨节与人同，犯害与人异，其神全也。乘亦不知也，坠亦不知也，死生惊惧不入乎其胸，是故遌物而不慴。彼得全于酒而犹若是，况得全于天乎？
《韩子》曰：晋平公与群臣饮。饮酣，乃喟然而叹曰："莫乐为人君，惟其言而莫之违！"师旷侍坐于前，援琴撞之。公披衽而避，琴伤于壁。公曰："大师谁撞？"师旷曰："今者有小人言于侧者，故撞之！"公曰："寡人也。"师旷曰："嘻！是非君人者之言也！"左右请除之，公曰："释之，以为寡人戒。"
又曰：齐桓公饮酒醉，遗其冠，耻之，三日不朝。管仲曰："此非有国之耻也，公胡不雪之以政？"公曰："善！"因发仓赐贫穷，论囹圄出薄罪。处三日而民歌之，曰："公胡不复遗冠乎？"
又曰：宋人有少者欲效善。见长者饮无馀，亦自饮而尽之。
王孙子《新书》曰：楚庄王攻宋，厨有臭肉，樽有败酒。将军子重谏曰："今君厨肉臭而不可食，樽酒败而不可饮；而三军之士，皆有饥色。欲以胜敌，不亦难乎？"庄王曰："请有酒投之士，有食馈之贤。"
《淮南子》曰：楚会诸侯，鲁、赵皆献酒于楚王。主酒吏求酒于赵，赵不与。吏怒，乃以赵厚酒易鲁薄者奏之。楚王以赵酒薄，遂围邯郸。
《抱朴子》曰：郑君酿酒，酒成，因以附子、甘草屠内酒中，暴令干，如鸡子大。一丸投一斗水，立成美酒。
又曰：葛仙公每饮酒醉，常入门前陂中，竟日乃出。曾从吴主到列州，还大风，仙公船没。吴主谓其已死。须臾从水上来，衣履不湿，而有酒色，云："昨为伍子胥召，设酒，不能便归，以淹留也。"
《吕氏春秋》曰：肥肉厚酒，务以自强，命曰烂肠之食。
《韩诗外传》曰：夫饮食之礼，不脱屦而即序者，谓之礼；跣而上坐者，谓之宴。能饮者饮之，不能饮者已，谓之醧；齐颜色，均众寡谓之沉；闭门不出者谓之湎。故君子可以宴，可以醧；不可以沉，不可以湎。
《黄石公记》曰：昔者良将用兵，人有馈一单醪者。使投之于河，令将士迎流而饮之。夫一单醪不能味一河水，三军思为之死，非滋味及之也。
贾谊《新书》曰：晋师伐虢，虢公出奔至泽中，曰："吾饥渴甚！"其御者进清酒腶脯，问御曰："汝何故谄谀？"曰："恐君必亡，所以储也。"虢公作色怒，御者曰："臣言误也。君所以亡者，天下皆不肖，疾公贤也。"虢公喜，据轼而笑。饥倦，乃枕御者膝而卧。御以块代其膝而去，虢公因饿死。
《神异经》曰：西北海外有人长二千里，两脚中间相去千里，腹围一千六百里。但日饮天酒五升，不食五谷鱼肉，惟饮天酒。忽有饥时，向天仍饮。好游出海间，不犯百姓，不千万物，与天地同生。
又曰：西北荒中有酒泉，此酒美如肉，清如镜。其上有玉樽，取一樽，复一樽，与天地同休，无干时。饮此酒，人不死不生。
《东方朔别传》曰：武帝幸甘泉，长平阪道中有虫，赤如肝，头目口齿悉具。先驱驰还以报，上使视之，莫知也。时朔在属车中，令往视焉。朔曰："此谓怪气，是必秦狱处也。"使案地图，果秦狱地。上问朔："何以去之？"朔曰："夫积忧者，得酒而解。"乃取虫置酒中，立消。赐朔帛百匹。后属车上盛酒，为此故也。
《说苑》曰：魏文侯与大夫饮，使公乘不仁为觞政，曰："饮若不尽，浮之大白。"文侯不尽，公乘不仁举白浮君也。
又曰：吴王从民饮酒，子胥谏曰："昔白龙下清冷之渊，化为鱼，渔者射中其目，白龙上告天。王舍万乘，从布衣，恐有射目之患也。"
《论衡》曰：东凤至，酒湛溢。按，酒味酸，从东方木也。味酸，故酒湛溢也。
又曰：文王饮酒千锺，孔子百觚。圣人胸腹小大与人均等，若饮千锺，宜食百牛；能饮百觚，则能食十羊。使文王身如防风，孔子身如长狄。文王、孔子，率礼之人，垂誉后世，岂千锺百觚耶？纣车行酒，骑行炙，二十日为一夜。按，纣以酒为池，因谓车行酒；以肉为林，因为骑行炙耳。或是覆酒滂沲于地，因以为池；酿酒积糟，因以为丘；悬肉似林，因言肉林耳。
《西京杂记》曰：司马相如还成都，以所服鹔鹴裘，就市阳昌贳酒，与卓文君为欢。
《典论》曰：孝灵末，百司湎酒，酒千文一斗。常侍张让子奉为太医令，与人饮，辄去衣露形，为戏乐也。
又曰：洛阳令郭珍，家有巨亿。每暑召客，侍婢数十，盛装饰，罗縠披之，袒裸其中，使进酒。
又曰：刘表有酒爵三：大曰伯雅，次曰仲雅，小曰季雅。伯雅容七升，仲雅六升，季雅五升。又设大针于杖端，客有酒，辄以劖之，验醉醒也。
《博物志》曰：刘玄石曾于中山酒家沽酒，酒家与千日酒饮之，至家大醉。其家不知，以为死，葬之。后酒家计向千日，往视之，云已葬。于是开棺，醉始醒。俗云："玄石饮酒，一醉千日。"
又曰：西域有葡萄酒，积年不败。彼俗传云：可至十年；欲饮之，醉弥日乃解。
《古今记》曰：乌孙国有青田核，得水则有酒味，甚淳美如好酒。饮尽随更注水随成。不可久，久则苦不可饮。名曰青田酒。
《世说》曰：锺毓、锺会少有令誉。其父昼寝，因共偷服散酒。父时觉，且托寐以观之。毓拜而后饮，会饮而不拜。父问其故，毓曰："酒以成礼，不敢不拜。"问会，会曰："偷酒乃非礼，所以不拜。"
又曰：阮籍遭母忧，在晋文王座进酒肉。司隶何曾亦在座，曰："明公方以孝理天下，而阮籍以重哀显于公座，饮酒食肉。宜流之海外，以正风教！"文王曰："嗣宗毁顿如此，君不能共忧之。宜且有疾，而饮酒食肉，固丧礼也。"籍饮啖不辍，神色自若。步兵校尉尉，厨中有贮酒数百斛，阮籍乃求为步兵。(或云：籍与刘灵饮步兵厨中，酒未尽，并醉而物故。皆好事者为之。籍景元年卒，太始中灵犹存焉。)
又曰：刘灵纵酒放达，或脱入衣裸形在室中。人见讥之。灵曰："我以天地为栋宇，室屋为裈衫，诸君何以和我裈中？"
又曰：张季鹰纵任不拘，时人号为江东步兵。或谓之曰："卿乃纵适一时，独不为身后名也？"张答曰："使我有身后名，不如即时一杯酒！"
又曰：阮宣子尝步行，以百钱挂杖头。至酒店便独酣畅。虽当世贵盛不肯诣也。
又曰：山季伦为荆州，时出酣畅。人为歌曰："山公时一醉，径造高阳池，日暮倒载归，酩酊无所知。时复乘骏马，倒着白接篱，举手语葛强，何如并州儿？"(高阳池在襄阳，强是其爱将，并州人也。《襄阳记》曰：汉侍中习郁于岘山南依范蠡养鱼法作鱼池，池边有高堤，皆种竹及长楸，芙蓉覆水，是游宴名处也。季伦游此池，未尝不大醉而还，恒曰："此是我高阳池也！")
又曰：鸿胪孔群好饮酒，王丞相语云："卿恒饮酒，不见酒家复瓶布？日月久则糜烂。"群曰："公不见糟中肉，乃更堪久！"群常与亲旧书云："今年田得七百斛秫米，不了麹蘖事。"
又曰：周𫖮，字伯仁，风德雅重深远。危乱，还江东。积年恒大饮酒，尝经三日不醒，人谓之三日仆射。
又曰：诸阮能饮酒。仲容至宗人间共集，不复用常杯酌，以瓮盛酒。宾坐相向，大酌更饮。时有群猪来饮酒，去上便共饮之。
又曰：桓公有主簿善别酒，辄令先尝，好者谓"青州从事"，恶者谓"平原督邮"。青州有齐郡，平原有革县。从事言至齐，督邮言至革上住。
又曰：王孝伯问王大："阮籍何如司马相如？"王大曰："阮籍胸中垒隗，故须浇之。"(言同相如，惟有酒异。大，悦小字。)王大叹曰："三日不饮酒，觉形神不复相亲。"(宋明帝《文章志》曰：洸嗜酒，一饮或连日不醒，自号上顿也。谚以大饮为上顿，起于忧也。)王孝伯云："名士不须奇才，但使常得无事痛饮酒，读《离骚》，便可称名士也。"
《神仙传》曰：孔元方者，专修道术。元方为人，恶衣疏食，饮酒不过一斗，年百七十馀岁。道成，人或请元方同会。人人作酒令，次至元方作令，元方无所说，直以一杖柱地。因把杖倒竖头在下，足在上，以一手持酒，倒饮之。人莫能为也。
《列仙传》曰：酒客者，梁市上酒家客也。作酒常美，日售万钱。有过逐之，主人酒便酸败。
《异苑》曰：有虹食薛愿釜中水尽。愿辇酒饮之，虹吐金满釜，因置丰富也。
《益部耆旧传》曰：杨子拒妻，刘臣公之女，字奉汉。有四男二女。拒早亡，教道闺门，动有法则。长子元珍，尝出饮酒，自舆而归。母不见，十日，诸弟谢过乃见。数责曰："夫饮酒有节，不至沉湎者，礼也。汝乃沉荒，慢而无礼，自为败首，何以帅先诸弟！"
郭仲产《湘州记》云：衡阳县东南有酃湖，土人取此水以酿酒，其味醇美，所谓酃酒。每年尝献之。晋平吴，始荐酃酒于太庙是也。
《时镜新书》曰：晋海西令问董勋云："正旦饮酒，先饮小者，何也？"勋曰："俗以小者得岁，故先以酒贺之；老者失时，故后饮酒。"
《十洲记》曰：瀛州有玉膏，如酒味，名曰玉酒，饮数斗辄醉，令人长生。
《南岳夫人传》曰：夫人设王子乔琼苏绿酒。
《孝子传》曰：蔡顺，字君仲。母饮酒，吐呕颠倒。恐母中毒，尝母吐验之。
《楚辞》曰：蕙肴设兮兰籍，奠桂酒兮椒浆。
又曰：屈原曰："众人皆醉，惟我独醒。"渔父曰："众人皆醉，何不𫗦其糟而啜其醨？"
《梁四公记》曰：高昌遣使献干葡萄冻酒。帝命杰公迓之，谓其使曰："葡萄七是洿林，三是无半。冻酒非八风谷所冻者，又无高宁酒和之。"使者曰："其年风灾，葡萄不熟，故驳杂冻酒。奉王急命，故非时耳。"帝问杰公群物之异，对曰："葡萄，洿林者，皮蒲味美；无半者，皮厚味苦。酒是八风谷冻成者，终年不坏。今臭其气酸，洿林酒滑而色浅，故云然。"
《岭表录异》曰：南中酿酒，即先用诸药别淘漉，粳米漉干，旋入药，和米捣熟，即绿纷矣。热水溲而团之，形如餢飳，以指中心刺作一窍。布于簟席上，以苟杞构叶罨之，其体候好弱，一如造曲法。既而以藤篾贯之，悬于烟火之上。每酝一年用几个饼子，固有恒准矣。南中地暖，春、冬七日熟，秋、夏五日熟。既熟，贮以瓦瓮，用粪扫火烧之。(亦有不烧者，为清酒也。)大抵广州人多好酒，晚市散，男儿女人倒载者，日有三二十辈。坐酒行，即两面罗列，皆是女人。招呼鄙夫，先令尝酒。盎上白瓷瓯谓之〈舌瓦〉刮，一〈舌瓦〉三文，不持一钱。来去尝酒致醉者，当垆妪但笑弄而已。盖酒贱之故也。
