○真愚
《毛诗·鸿雁》曰：惟彼愚人，谓我宣骄。
《韩诗外传》曰：惟盘石千里，不为有地；愚人不为有民。
《论语》曰：上智下愚不移。
又曰：柴也愚，参也鲁。
又曰：孔子谓仲由曰："汝闻六言六蔽矣乎？"对曰："未也。""居！吾语汝。好仁不好学，其蔽也愚。"
《家语》曰：孔子曰："勇而好同必胜，知而好谋必成，愚者反是。是以非其人。告之弗听；非其地，树之弗生。得其人如聚沙而雨之，非其人如会聋而鼓之。处重擅宠，专事如贤，愚者之情也。
《东观汉记》曰：上破贼，入渔阳，诸将上尊号，上不许。议曹掾，张祉言："俗以为燕人愚，方定大事，反与愚人相守，非计也。"上大笑。
《汉晋阳秋》曰："司马文王问刘禅曰："颇思蜀不？"禅曰："此间乐，不思蜀也。"郗正闻之，求见禅曰："若王后问，宜泣而后答。"会王复问，禅曰："先人坟墓远在陇蜀，乃心西望，无日不思。"因闭其眼。王曰："何以似郗正语耶？"禅惊视曰："如尊命。"左右皆大笑。
王隐《晋书》曰：谶书有虾蟆当贵。惠帝在宫时，出问左右："此鸣是官虾蟆为私乎？"贾胤对曰："在官地中为官虾蟆，在私地中为私虾蟆。"于是，世间遂傅此语。
《后魏书》曰：宋弁族弟鸿贵，为定州北平府参军，送戍兵于荆州。坐取兵绢四百匹，兵欲告之，乃斩兵十人。又疏凡不达律令，见律有枭首之罪，乃生断其手，以水浇之，然后斩决。寻坐优法。时人哀兵之苦，笑鸿贵之愚。
《续晋阳秋》曰：顾恺之，夜于月下长咏，自云得先贤风制，谢瞻遥称赞之。恺之得此，弥自力忘倦。瞻将眠，语捶脚人令代焉，恺之不觉其异，遂几旦而后止。
沈约《宋书》曰：刘义綦封营道县侯，凡鄙无识知，每为始兴王濬兄弟所戏。濬常谓义綦曰："陆士衡诗曰：营道无烈心。其何意苦阿父如此？"义基曰："下官初不识士衡，何忽见苦。"
《广陵列士传》曰：吴武，字季济，笃学好古，师事陈仲考。子升，性顽愚。考曰："父子情重，不忍戮之，卿为吾教也。"
《赵书》曰：石肇，前石之昆弟也。前石既贵，肇在军中不能自达，人送诣前石，前石哀之，拜建威将军。以肇无才力，每高选参佐辅之。为聘广川刘典兄女，肇甚惧之。拜长乐太守，治官，每入门，动称"阿刘"，教可尔不可尔，时人以为嗤谣。
《鬻子》曰：愚者不自谓愚，而愚见于言；愚者虽自谓知，人皆谓之愚也。
《列子》曰：宋人有于道得人遗契者，归而藏之。密数其齿，告邻人曰："吾富可得矣。"
又曰：杞国有人忧天崩地坠，身无所寄，废寝与食。又有忧彼所忧，往晓之曰："天，积气耳！"其人曰："天果积气，日月星宿，不当堕耶？"对曰："日月星宿，亦积气中之有光耀者；只使堕，亦不能中伤。"其人曰："奈地坏何？"对曰："地积块耳，充塞四虚，何忧其坏？"其人大喜。
《荀卿子》曰：宋之愚人得燕石于梧台之东，归而藏之，以为大宝。周客观之，掩口而笑曰："此燕石也，其与瓦甓不差"主人大怒曰："商贾之言，医匠之口。"藏之愈固，守之弥谨。
《庄子》曰：人有畏影恶迹而去之走者，举足愈数而迹愈多，走愈疾而影不离，自以为尚迟，疾走不休，绝力而死。
《韩子》曰：燕李季，好远出，其妻有士。李季至，士在内中，妻患之，乃令士裸而解发直出门，曰："吾属阳不见也。"于是士从其计，疾走出门。季曰："是何人也？"家室皆曰："无有。"季曰："吾见鬼也。"季妇曰："为之奈何，然取五牲之矢浴之？"季曰："诺！"乃浴矢。
又曰：郑有人身买履者，先自度其足而买之，及至市得履，乃曰："吾忘度。"乃归取之。顷返，市罢，遂不得履。人曰："何不试以足？"曰："宁信度数，无自信也。"
又曰：宋人有耕者，田中有株，免走松株，折颈而死。因释耕而守株，为宋国笑。今欲以先王之政，治当世民，皆守株之心也。
《吕氏春秋》曰：范氏之亡也，百姓有得其钟者，欲负之，则钟大不可负。以椎毁之，恐人闻而夺己也，遽掩其耳，恶人闻也。
又曰：楚人有涉江者，其剑自舟中坠于水，遽刻其舟曰："是吾剑之所从坠处。"舟止，从其所刻入水求之。
《淮南子》曰：楚人有东家母死，其子哭而不悲，西家子见之，归谓其母曰："社何忧，速死，吾必悲哭社。"(淮南间谓母为社。)
又曰：故圣人同死生，愚人亦同死生。圣人同死生，通于分理也；愚人之同死生，不知利害之所在也。
《苻子》曰：郑人有逃暑于孤林之下者，日流影移而徙衽以从阴。及至暮，反席于树下，及月流影移，复徙衽以从阴，而患露之濡于身，其阴逾去而其身逾湿。是巧于用昼而拙于用夕，奚不处曜而辞阴，反林息露？此亦愚之至也。
《笑林》曰：汉司徒崔烈辟上党鲍坚为掾，将谒见，自虑不过问先到者。仪适有答曰："随典仪口喝。"既谒，赞曰："可拜"，坚亦曰："可拜"；赞者曰："就位"，坚亦曰："就位"。因复着履上座，将离席，不知履所在，赞者曰："履着脚"，坚亦曰："履着脚"也。
又曰：平原陶丘氏，取渤海墨台氏女，女色甚美，才甚令。复相敬，已生一男而归。母丁氏，年老，进见女婿，女婿既归而遣妇。妇临去请罪，夫曰："曩见夫人年德已衰，非昔日比，亦恐新妇老后必复如此，是以遣，实无他故。"
《崔骃与窦宪笺》曰：交浅而言深者愚也，在贱而望贵者惑也。
○如愚
《论语·为政》曰：吾与回言终日，不违，如愚。退而省其私，亦足以发，回也不愚。
又《公冶长》曰：宁武子，邦有道，则智；邦无道，则愚。其知可及，其愚不可及也。
《华阳国志》曰：王长文，字德俊，天姿聪警，察孝廉不就，遂阳愚。尝着绛衣帽，牵猪过市中，乞人与语，伪不闻。常骑牛周游。
《说苑》曰：齐桓公猎，逐鹿入谷中，见一老公，问："是为何谷？"对曰："为愚公之谷，以臣名之。臣故畜牸牛生子，大卖之而买马。少年曰："牛不能生马。遂持驹去家。邻以臣为愚，故名愚公之谷。"
○愚怯
《释名》曰：怯，胁也，见敌恐胁也。
焦赣《易林》曰：任将力薄，驽孱思怯，如猬见鹊，不敢拒格。
《韩诗外传》曰：崔杼杀庄公，陈不占东观渔者，闻君有难，将往死之，餐则失哺，上车失轼。仆曰："敌在数百里外，今食则失哺，上车失轼，虽往，其有益乎？"陈不占曰："死君，义也；无勇，私也。"遂驱车。比至门，闻钟鼓之音、斗战之声，遂骇而死。君子闻之曰："陈不占可谓志士矣，无勇而能行义，天下鲜矣。"
《东观汉记》曰：杜笃仕郡文学掾，以目疾，二十馀年不窥京师。笃外高祖破羌将军辛武贤，以武略称。笃常叹曰："杜氏文明善政，而笃不任为吏。辛氏秉义经武，而笃又怯于事。外内五世，至笃衰矣！"
沈约《宋书》曰：周朗兄峤为吴兴太守。贼劭弑立，随王诞举义于会稽，劭加峤冠军将军，诞檄又至。峤素恇怯，回惑不知所从，为府司马丘珍孙所杀。
又曰：刘彦节少以宗室清谨见知。齐高帝辅政，彦节知运祚将迁，密怀异图。及沈攸之举兵，齐高帝入屯朝堂，袁粲镇石头，潜与彦节反诸大将黄回等谋，夜会石头，诘旦乃发。彦节素怯，骚扰不自安，再晡后便自丹杨郡车载妇女尽室奔石头。临去，妇萧氏强劝令食，彦节歠羹，写胸中，手振不自禁。事败被杀。
《赵书》曰：石勒屯葛陂，值天雨不息。勒长史刁应劝勒降晋，勒啾然而啸。张宾劝勒还北，勒欣然曰："宾计是也。应宜斩，明其性怯，可退为将军。"
《孙卿子》曰：夏首之南有人曰涓浊梁，其为人愚善，畏明月而霄行。俯见其影，以为伏鬼；仰见其发，以为伏魅，匍踣而走。比至其家，失气而死。《慎子》曰：有勇不以怒，反与怯均也。
《吕氏春秋》曰：夫民无常怯，有义则实，实则勇；无气则虚，虚则怯。怯勇虚实，其所由甚微，不可不知。
《淮南子》曰：怯者，夜见立表以为鬼，见寝石以为兕，惧掩其气也。
《抱朴子》曰：拙人得工输之斤斧，不能以成云梯；怯者得冯妇之刀戟，不能以格兕虎也。
○智怯
《韩诗外传》曰：楚白公之难，有杜之善者，辞其母将死君。其母曰："死君可乎？"杜之善曰："闻事君者，内其禄而外其身。今所养母者，君之禄也。请往死之。"比至朝，三废车中。其仆曰："子惧，何不返也。"杜之善曰："惧吾私也，死君公也。吾闻君子不以私害公。"遂往死也。
《家语》曰：或问孔子曰："颜渊何人？"曰："仁人也，丘弗如也。""子贡何人？"曰："辩人也，丘弗如也。""子路何人？"曰："勇人也，丘弗如也。"客曰："三子者皆贤于夫子，而服役何也？"孔子曰："丘能仁且忍，辩且讷，勇且怯。以三子之能，易丘之道弗如也。"
《史记》曰：管仲曰："吾尝三战三走，鲍叔不以我为怯，知我有老母也。"
又曰：淮阴屠中少年有侮韩信者，曰："若虽长大，好带剑，中情怯耳？"众辱之，曰："能死，刺我；不能，出我跨下。"信视之，俯出跨下，匍匐。一市人皆笑信，怯也。
《尸子》曰：圣人畜仁而不主仁，畜智而不主知，畜勇而不主勇。昔齐桓公胁于鲁君而献地，勾践胁于会稽而身宫之，赵襄子胁于智伯而以颜为愧。其卒，桓公臣鲁君，勾践灭吴，襄子以智伯为戮，此谓勇而能怯者也。
○盗窃
《易》系辞曰：慢藏诲盗，冶容诲淫。
又曰：负且乘，致寇至，盗之招也。
《礼记·月瘤路曰：季秋行冬令，则国多盗贼。
《左传·僖中》曰：介之推曰："窃人之财犹谓之盗，况贪天之功以为己力乎？"
又《昭五年》曰：郑子产有疾，谓子太叔曰："我死，子必为政。惟有德者能以宽服民，其次莫如猛。"太叔为政，不忍猛而宽。郑国多盗，取人于萑蒲之泽。太叔悔之曰："吾早从夫子之言，不及于此。"兴徒兵以攻萑蒲之盗，尽杀之。盗少止。
《论语·颜渊》曰：季康子患盗，问于孔子，孔子对曰："苟子之不欲，虽赏之不窃。"
《家语》曰：子贡为信阳宰，将行，辞于孔子，孔子曰："勤之、慎之，奉天之时，无夺、无伐、无暴、无盗。"子贡曰："赐也少事君子，岂以盗为累哉！"孔子曰："尔未之详。夫以贤代不贤，是之谓夺；以不肖代贤，是之谓伐；缓令急诛，是之谓暴；取善自与，是之谓盗，非窃财之谓也。"
《史记》曰：秦昭王囚孟尝君，谋欲杀之。孟尝使人抵昭王幸姬求解，姬曰："妾愿得君狐白裘。"此时孟尝君有一狐白裘，值千金，天下无双，入献昭王，无他裘。孟尝患之，遍问客，莫能对。最下座为狗盗者，曰："臣能得。"乃夜为狗以入秦宫藏中，取所献狐白裘至，以献秦王幸姬。幸姬为言昭王，释孟尝君。
又曰：有盗高庙座前玉环，捕得，文帝怒下廷尉治之。张释之案律盗宗庙服御物者，奏当弃市耳。
《汉书》曰：彭越，字仲，昌邑人，常渔钜野泽中为盗。
又曰：龚遂，字少卿，山阳人。恭帝时渤海左郡岁饥，盗贼并起，二千石不能擒制。上选能治者，御史举遂可用，上以为渤海太守。问曰："渤海废乱，君欲何以息盗贼？"对曰："海滨遐远，不沾圣化，其民困于饥寒而吏不恤，故使弄陛下之兵于潢池中耳。今欲使臣胜之耶，将安之也？""臣闻理乱民如理乱绳，惟缓之而后可。"
《吴志》曰：孙坚与父之钱塘，会海贼胡玉等取贾人财物岸上分之。坚追斩一级。
《晋书》曰：蔡裔有勇气。尝二盗入室，裔不知，拊床一呼，二盗俱殒。
又曰：王献之夜卧斋中而有偷入其室盗物，献之徐曰："偷儿青毡，我家旧物，可特置之。"群偷惊走。
崔鸿《十六国春秋·后赵录》曰：徐龛勇果薄行，旧为劫盗者，无不归之，公行掠抄，迅如风云。
《北齐书》曰：宋世良，字玄友，为清河太守。郡东南有曲堤，成公一姓阻而居之，群盗多萃于此。人为之语曰："宁使东吴、会稽，不历成公曲堤。"世良施八条以制盗，盗奔他境。人又谣曰："曲堤之险贼何益，但有宋公自屏迹。"
《吕氏春秋》曰：秦缪公乘马，车败，右服失而野人取之。缪公自往求马，见野人方将食之于歧山之阳。缪公笑曰："食骏马之肉不饮酒，余恐共伤汝也。"遍饮而去。处一年，韩原之战，晋人已环缪公之车矣，尝食马肉三百馀人毕力为缪公疾斗，大克晋军，反获惠公以归。
《庄子》曰：将为胠箧探囊发匮之盗为守备，则必摄缄縢，固扃𫔎，此世俗所谓智也。然而巨盗至，则负匮揭箧担囊而趋，惟恐缄縢，扃𫔎之不固。然向所谓智者，不乃为大盗积者乎？
又曰：绝圣弃智，大盗乃止；摘玉毁珠，小盗不起也。
《列子》曰：晋国苦盗。有郗雍者，能视盗之貌，察其眉睫之间而得其情。晋侯使视，千里无遗一焉。晋侯大喜，告赵文子曰："吾得一人，而一国盗为之尽矣。"文子曰："君司察而得盗，盗不尽矣，且郗雍必不得其死。"俄群盗谋曰："吾所以穷者，郗雍也。"遂戕之。晋侯闻大骇。召文子曰："果如子言，然取盗何方？"文子曰："君欲无盗，举贤而任之。"遂取随会为政，而君盗奔秦焉。
又曰：牛缺者，上地之大儒，之邯郸，遇盗于耦沙之中，尽取其衣车牛，步而去，视之欣然无忧怯之色，盗追而问其故。曰："君子不以所养害其所以养。"盗曰："嘻！贤夫矣，彼往见赵君，以我为事，必困。"乃相与追而杀之。
又曰：东方有人曰爰旌目，将有所适而饿于道。狐父之盗曰丘，见而下壶餐以𫗦之。爰旌目三𫗦而后能视，曰："子能何为者也。"曰："我狐父之人丘也。"爰旌目曰："嘻！女非盗耶？胡为而食我？吾义不食子之食也。"两手据地而欧之，不出，喀喀然而死。
《淮南子》曰：楚将子发好求伎道之士。有善为偷者，往见曰："闻君求伎道之士。臣，楚市偷也，愿以伎修一卒。"子发见而礼之。无几何，齐兴师伐楚，子发将师以当之。兵三却。于是市偷请曰："臣有薄伎，愿为君行之。"子发曰："诺！"偷则夜出，解齐将军之绸帐而献之。子发使归之。明夕复往取其枕，又使归之。明夕复往取其簪，又使归之。于是，齐师大骇，将军与军吏谋曰："今夕不去，楚军恐取吾首。"即还。
《秦子》曰：孔文举为北海相，有母病差者思食新麦，家无，乃盗邻熟麦而进之。文举闻之，特赏盗而不罪。
《抱朴子》曰：夷吾夺田，不可以薄；萧何窃妻，不可以废也。
《郭子》曰：王安期为东海太守，小吏盗池中鱼，纲纪推之。王曰："与众共之，鱼何足吝。"
皇甫士安《高士传》曰：孔嵩，字仲山。辟公府，之京师，道宿下亭，盗共窃其马。寻问，知是嵩也。乃相责让曰："孔仲山善士，岂宜侵盗乎？"于是，遂以马还之。
《先贤行状》曰：王烈，字彦考，通识达道。时国中有盗牛者，牛主得之。盗曰："邂逅迷惑，从今已后将改过。子既已赦宥，幸勿使王烈知之。"
《海内先贤传》曰：姜肱，字伯淮。尝与弟季江遇盗，将夺其衣。人问不言。盗闻，扣头谢罪，还肱衣，肱不受。
《陈实别传》曰：有盗夜入其室，止于梁上。实阴见之，乃起呼命子孙，正色训之曰："夫人不可不勉。不善之人未必本恶，习与性成，遂至于此，如梁上君子是矣。"盗大惊，自投于地，稽颡归罪。实徐譬之曰："视君状貌不是恶人，宜深克己反善，当由困贫，今遗绢二匹。"自是，一县无复盗窃。
刘欣期《交州记》曰：赵妪者，乳长数尺，不嫁，入山聚群盗。遂北郡常着金蹋踶，战退辄张帷幕，与少男通，数十侍侧。刺史陆胤平之。
