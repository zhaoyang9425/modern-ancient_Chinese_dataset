○雪
《左传》曰：昭公四年正月，大雪。刘向以为昭公娶吴，婚于同姓。董仲舒以为季孙宿专政，阴气盛也。
《汉书》曰：武帝时，十二月，大雨雪，人冻死。时衡山王谋反，废而杀之。
又曰：玄帝时，十一月，齐楚大雪，深五尺。时石显陷魏郡，太守京房杀之。
又曰：王莽天凤中，地震，大雨雪，深一丈，竹柏枯死。其年，琅琊女子吕母为子报仇，党至数万，时天下大乱，饥。
《晋书》曰：吴孙权时，正月，大雨雪，平地三尺，鸟兽死者大半。将军全琮于淮南，战死者数十万。
又曰：孙亮时，春，大雨雪，震电。既雷，则雪不当复降。而亮见废。
《宋书》曰：孝武帝时，大雪，平地二尺。明年，虏侵冀州。
《后魏书》曰：世祖太平真君八年，北镇大雪，人畜冻死。时召肯急，司徒崔浩滥被诛。
○不时雪
《左传》曰：桓公八年八月，雨雪。刘向以为夫人有淫行，将弑之像。桓公不觉，与夫人如齐而弑死。雪，又雨之阴，出非其时，迫近像，阴气盛也。
《易通卦验》曰：干得坎之蹇，则夏雨雪。
《诗推度灾》曰：逆天地，绝人伦，则夏雨雪。
京房曰：夏雨雪，臣为乱。
《汉书》曰：文帝时，六月大雨雪。后二年，淮南王长谋反，迁蜀道，死。
又曰：武帝时，三月雨雪，平地厚五尺。是岁，御史大夫张汤有罪自杀。丞相翟严青坐与三长史弃市。
又曰：成帝阳朔四年，四月雨雪，燕雀死。后二年，许皇后废。
《晋书》曰：武帝时，大雪。其年吴将步阐败，死伤甚众。后又八月大雪，折木。
又曰：穆帝时，八月大雪，人马冻死。时政由臣下。
崔鸿《十六国春秋》曰：前凉张祚和平玄年，大会，黑风冥暗，五月雨雪，行人冻死。祚广征兵三十馀道，入击南山诸种，时入千里。张掖人王鸾上书谏言："军不可行，行有大变。"祚怒，以为妖言，斩之。祚与严展、吴绰升飞鸾观，征虏赵长、校尉张璹入谦光殿，拜张玄静为主，咸称万岁。祚愕然便下曰："欲杀我耶？"长曰："然。"遂刺祚，伤额，杀之。
又曰：后蜀李雄以晋咸康六年八月死。其日宫内积雪，自外则否。
《石虎邺中记》曰：虎以五月发五百里内万人营华林苑。至八月，天暴雨雪，雪深三尺，作者冻死数千人。太史奏：作役非时，天降此变。虎诛起部尚书朱轨以塞天灾。
《广五行记》曰：梁武帝时，三月大雪，平地三尺。时义州刺史文僧朗以州叛于魏。大同中，七月，青州雪害苗稼，交州刺史李贲举兵僣号。
《后魏书》曰：静帝兴和年，五月大雪。时北齐神武发卒十万筑邺城，又有无君之心。
又曰：武定时，二月大雪，人畜冻死，道路相望。时高欢专政，帝政临虚器。
《隋书》曰：北齐武成河清年二月，大雪连月，南北千里，平地数尺。时匈奴与周师入并州，杀掠吏人。
又曰：武成任用和士开，至后主复宠之。陇东王胡长仁，玄舅之尊，欲理政，被士开所谮，出为齐州刺史。武平二年三月，天忽降雪一尺馀。时生苗已出，雪复之，盖垄，禾头微萎而不世。百姓相谓曰："禾不世，及垄冻。"长仁在齐州，密遣刺客杀士开。事发，敕遣使于齐州赐死。则"垄冻"之验。
○赤雪
《晋书》曰：武帝大康七年，河阴雨赤雪二顷。
○霜
谢承《后汉书》曰：郎𫖮上事曰："入岁常有霜气，月不舒光，日不宣耀。陛下倦于万机，政有阙也。"
《抱朴子》曰：若霜气有围城，或入于城，则外兵得入；若霜气从内出，主人出战。
京房《易传》曰：兴兵妄诛，厥灾夏霜杀五谷；诛不原情，兹谓不仁，冬先雨，乃陨霜有芒角；贤圣遭害，其霜附木不入地。
《毛诗》曰：正月繁霜，我心忧伤。(正月，夏之四月也。繁，多也。四月建巳，纯阳用事，霜多急，恒寒苦之异，伤害万物，故心忧也。)
《春秋考异邮》曰：鲁僖公即位，陨霜不杀草，李梅实。梅李，大树，比草为贵，是君不能伐也。定公即位，陨霜不杀菽。菽者稼最强，季氏之萌。
又曰：穆公即位，仲夏霜杀草，日中不消。
《春秋命历序》曰：桀无道，夏出霜。
《师旷占》曰：春夏一日有霜者，君父母治政大严，大杀，天以示之。何以言之？霜威杀万草，坐大杀也。见变如此，宜损威杀，重人之命。
《汉书·五行志》曰：《左传》僖公时，八月，霜不杀草。谓襄仲专权，杀嫡立庶，公室遂弱。至三十三年冬，霜不杀草。刘向以为君诛不行，舒缓之应。是时，公子遂专政，三桓继为卿，皆为乱矣。
又曰：定公玄年八月，霜杀菽。刘向以为诛罚不由君出，在臣下之像。是时季氏逐昭公，死于外。
又曰：武帝时，四月，霜杀草木。是时天下户口减耗。
又曰：玄帝时，三月，九月，陨霜杀稼。时弘恭、石显专政，迫逐忠烈，进用邪佞。
又曰：王莽天凤六年四月，霜杀草木，则专政已乱。至地皇四年秋，霜，关东人相食。马适、王匡等起兵，群盗大乱。
《晋书》曰：武帝时，八月，霜害豆。又五月陨雪，伤谷。时大举征吴。又五月，霜杀桑麦。时王濬大功被陷，无辜。
又曰：惠帝时，三月，霜伤木，五曰雨雹。时贾后废愍怀太子。
《隋书》曰：梁武帝时，三月、六月，降霜杀草。时发卒拒魏，百姓劳距。
《唐书》曰：太宗贞观初，突厥颉利可汗部落五月霜降。至四年，为仆射李靖所灭。
○昼霜
《隋书》曰：北齐武成时，昼霜下。其年传位于太子纬。
○雹
京房《易飞候》曰：雹下尽树木枝、害五谷者，君赋敛克民。
《礼记·月令》曰：仲夏行冬令，则雹冻伤谷。
《左传》曰：昭公四年正月，大雨暴。季武子问于申丰曰："雹可御乎？"对曰："圣人在上无雹，虽有不为灾。古者日在北陆而藏冰，西陆朝睹而出之，其出入也时。今弃而不用，雹之为灾，谁能御之？"
《春秋考异邮》曰：僖公九年秋，昭三年冬，并大雨雹。时僖公专乐，齐女、绮画、珠玑之好掩月光，阴精凝为灾异。昭公事晋，阴精用密，故灾。
《史记》曰：周孝王七年，厉王生，冬大雹，牛马死，江汉俱动。及孝王崩，厉王立，王室大乱。
《汉书》曰：宣帝本始中，山阳、济阳雨雹，如鸡子；深二尺五寸，杀飞鸟，牛马皆死。七月，大司马霍禹谋反，皆伏诛。八月，霍皇后废。成帝时，四月，衬搡雨雹，大如斧，飞鸟死。王氏专政。
又曰：王莽时，雨雹，杀牛羊。莽杀其少子咸。时天下大乱，百姓穷愁，起为盗贼。
《后汉书》曰：安帝玄初四年六月，郡国三雨雹，大如鸡子，杀六畜。时邓太后以阴盛专于阳政。
又曰：献帝初平四年六月，扶风雨雹，大如升，杀人。时天下溃乱，曹操专政，帝临虚器。
《吴志》曰：孙权时，雨雹。权听谗，太子和见废。
《晋书》曰：武帝时，五月，雹伤禾麦，坏屋。时王濬有大功被陷，帝不断，阴胁阳之应。
又曰：惠帝时，六月雨雹，深三尺。时贾氏专政，遂废愍怀太子。
又曰：玄帝时，风雹杀人。时王敦拥兵不朝，内外戒严。
又曰：明帝时，京都大雨暴，燕雀死。
又曰：四月大雨雹，是年苏峻为乱。
又曰：穆帝时，六月雨雹，大如升。后四年，张祚在凉州为宋混所灭。
《宋书》曰：文帝玄嘉三十年五月，盱眙雨雹，大如鸡卵。明年冬，太子劭兵乱。
《隋书》曰：梁武帝大通年四月，雹。时帝数舍身作奴，为沙门所制，阴胁阳之应。
崔鸿《十六国春秋》曰：后赵石勒时，暴风，大雨雹，震建德殿端门、襄国市西门倒，杀五人。雹起西河，大如鸡子，平地三尺，洼下丈馀。行人、禽兽，死者万数。历千馀里，树木摧折，禾稼荡然。勒问徐光，光曰："去年不禁寒食。介推，帝乡之神也，历代所尊，故有此灾。"
又曰：石遵时，雨雹，大如盂升。立百馀日，为石鉴所杀。鉴为冉闵杀之。
《隋书》曰：陈宣帝太建二年六月，大雨雹。十年四月，又大雨雹。始兴王叔陵刺后主于丧次，据痘援反，俄而伏诛。
○雾
《礼记·月令》曰：仲冬行夏令，则气雾冥冥。(霜雾之气也，散相乱也。)
《晋书》曰：成帝咸和玄年，大雾，步武不相见。会稽王道子专政之应。
《国志历》曰：晋咸和玄年三月，雾杀桑、果。
《宋书》曰：晋安王子勋，帝子业景和年中即伪位，其日云雾四合，旬日被杀。
《齐书》曰：武帝时，大雾竟天，如烟，入人眼鼻。后二年，皇太子死。
《后魏书》曰：静帝武定年冬，大雾六旬，昼夜不解。明年，常侍荀济、华山王大器及玄思仅等谋杀大将军高洋。事泄，荀济等并戮于市。
《隋书》曰：陈后主末年正月朔，大会群官。大雾四塞，人眼鼻辛酸。明年降隋。
《陆机别传》曰：机被诛日，大风折木，天地雾合。
《抱朴子》曰：伊尹受戮，大雾三日。
《兵书》曰：雾四面围城，必有兵到城下，不出其月。
○黄雾
《尚书中候》曰：桀为无道，地吐黄雾。
《汉书》曰：成帝初即位，封舅王凤、王根等五人关内侯。其月，黄雾四塞，终日竟夜，著地者如黄土尘，夺日光。王凤等大惧。
又曰：王莽天凤玄年六月，黄雾四塞。其年缘边大饥，人相食。
《晋书》曰：惠帝时，冬，黄雾四塞，六日乃止。明年，赵脱凶篡位。时朝昏兵乱，帝屡蒙尘。
又曰：明帝初，频有黄雾四塞。时王敦害尚书刁协、仆射周𫖮。
又曰：穆帝时，凉州黄雾下，如尘。时张重华纳谮，后年重华死，嗣子见杀。
又曰：孝武帝时，黄雾四塞。时会稽王道子专政，亲近佞人。
又曰：安帝时，黄雾昏浊，不雨。时桓玄谋逆，帝返正。频年大雾。时帝室衰微，臣下拥毙薮，土地非君之有。
《晋中兴书·征祥说》曰：大宁玄年，黄雾四塞，王敦之应。
《宋书》曰：文帝玄嘉二十九年十二月，黄雾四塞。
崔鸿《十六国春秋》曰：前凉张茂四年正月，黄雾四塞。其年茂死也。
又曰：前赵刘聪玄年十月，聪将赵固与晋车骑将军王申相拒于延津。时黄雾昼夜，人不相见，固军大败。
又曰：后赵石勒建平四年，黄雾四塞，氛障蔽天。十月，大疫，死。
○赤雾
《春秋运斗枢》曰：血浊雾。天下小冤。(血浊雾氵蜀如血。)
《后魏书》曰：世宗正始二年正月，夜，阴雾四塞，初黑后赤。又延昌玄年，黄雾蔽塞。时帝舅肇擅权，矫诏害诸王公之应。
○黑雾
《晋书》曰：愍帝建兴二年春，雾着人如墨，连夜五日。时天下兵起。后二年，帝降刘曜。
又曰：玄帝永昌玄年十月，京师大雾，黑气蔽天，日月无光。十一月，王敦举兵。
崔鸿《十六国春秋》曰：前赵刘聪建玄玄年正月朔日，黑雾四塞，终日竟夜，着人如墨，五日而止。后三年，聪子粲杀其弟。
○虹霓
《易通卦验》曰：虹不时见，女谒乱公。虹者，阴阳交接之气，阳倡阴和之像。今失节不见者，似人君心在房内，不循外事，废礼失义，夫人淫恣而不制，故曰女谒乱公。
京房《易妖占》曰：虹出君池，若饮君井，其君无后。
《春秋潜潭巴》曰：虹五梢𫖔至，照于宫殿，有兵革之事。
《春秋感精符》曰：九女并讹，则九虹并见。
《黄帝占军气诀》曰：攻城有虹，喻濂之胜。
京氏《别对灾异》曰：虹霓近日，则奸臣谋；贯日，客代主。其救也，释安乐，试非常，正股肱，入贤良。
《汉书》曰：虹霓，阴阳之精。(如淳曰：雄曰虹，雌曰牟蘙。)
又曰：两虹下属燕王旦纠晷，饮井水竭。其后诛。
《后汉书》曰：灵帝光和玄年，有黑气堕北宫温殿东庭中，如车隆起，奋迅，五色，有头，长十馀丈，形似龙。上问蔡邕，对曰："所谓天投霓者也。不见足尾，不得称龙。"中平玄年，黄巾贼张角等起。
《东观汉记》曰：光和中，有虹霓降嘉德殿。上引杨旸等入金商门崇德署，问以祥异，对曰："天投霓，天下恐，海内乱。"
《晋书》曰：愍帝建兴五年正月，帝在平阳，虹霓亘天。其年帝为刘聪所杀。
崔鸿《十六国春秋》曰：前赵刘聪麟嘉玄年时，东西赤虹经天，南有一歧。
《隋书》曰：周武帝建德五年，围北齐后主于晋州。是夜，州城上有虹首，南向，尾入紫宫，长十馀丈。六月，晋州陷，被擒。
○白虹
《诗雅度灾》曰：挠弱不立。邪臣蔽主，则白虹刺日。为政无常，天下疑，则霓逆行。
《周礼·春官·眡祲》曰：掌十辉之法，以观妖祥。七曰弥。(郑司农云：弥，白虹弥天也。玄谓：弥，气贯日也。)
《史记》曰：邹阳上书曰："荆轲慕燕丹之义，白虹贯日。太子畏之。"(应劭曰：燕太子丹，秦始皇遇之无礼，丹亡去，故厚养荆轲，令刺秦王。精诚感天，白虹为之贯日。《烈士传》曰：太子丹见虹贯日不彻，曰："吾五事不成矣！")
《汉书》曰：成帝即位，时年二十，委政诸舅，王凤、王愔等兄弟五人递为宰相。五人同拜封，号五侯。五侯专权，贤者屏退。京兆尹王章以直言被诛。正月，有白虹出于营室。
《后汉书》曰：唐檀，永建五年举孝廉，除郎中。是时白虹贯日，檀因上便宜三事，陈其咎征。书奏，乃弃官去。
《吴志》曰：诸葛恪自新城出住东兴，有虹见其舡。还拜蒋陵，白虹绕其车，后遂被诛。
崔鸿《十六国春秋》曰：后赵石季龙建武六年，大旱，白虹经天。建武九年，白虹出太社，连天。至十四年，国乱。
○紫霓
《太玄经》曰：紫霓围日，其疾不割。
