○叙车下
司马彪《续汉书·舆服志》曰：奚仲为车正，具物以时，六材皆良。
又曰：轻车，古之战车也，不巾不盖。
《孙吴兵法》云：车有巾有盖，谓之武刚车。武刚者，为先驱，又为属车，轻车为后殿焉。
又曰：大使车，立乘，驾驷，赤帷。持节者重道从，贼曹皆两大车，伍百璅弩十二人，辟车四人，从车四人。从车乘元，单导减半。小使车，不立乘，有騑，赤屏泥油，重绛帷，导无斧车近，小使车兰舆赤毂、白盖、赤帷，从驺骑四十人。此谓追捕、考案、有所敕取者之所乘也。其送葬曰垩已下，驷车，而后还。公卿中二千石郊庙、明堂、祠陵法出，皆大车，立乘、驾驷。他出乘安车。大行载车，其饰如金根，加施组，组连璧交结，四角金龙首、衔璧，垂五彩，析羽，流苏，前后云气画裳，灵文画曲轓。长舆车等，大仆御，驾六希者，淳白骆马，施色以黑药灼其身为虎文。
又曰：诸车之文：乘舆，倚龙伏虎，灵文画辀，(陟周切。)龙首、鸾衡、班轮，升龙飞辂。皇太子、诸侯，倚虎伏鹿，灵文画辀，轓吉阳筩，朱鹿班轮文，飞𫐉旗旗，九斿(音留)降龙。公列侯，倚鹿伏熊，黑轓，朱班轮，鹿文，飞九斿降龙。卿朱两轓，五斿降龙。二千石以下，各从科品。诸辐车以上，轭皆有吉阳筩。
《汉献帝传》曰：董卓作乘舆，青盖，金范瓜画两辐者。乘之，时人皆号月𫐉磨车，言近天子也。后地动，卓问蔡邕。邕曰："地动阴盛，大臣逾制之所致也。公乘青盖，远近以为非宜。太师之乘，白盖车，画辐。"
《东观汉记》曰：郭丹，字少卿。从师于长安，买符入函谷关。既入，封符讫，乃慨然叹曰："不乘使者车，终不出关！"
又曰：梁冀作平上𫐌车。侍御史张纲独埋轮于洛阳都亭，曰："豺狼当路，安问狐狸！"遂奏冀。
应劭《汉官仪》曰：天子有五色安车，皆驾四马。《毛诗》："四者，示有四方之志也。"是为五时副车。孝景帝六年，令二千石朱两，千石、六百石朱轓较车耳，及出为藩屏也。
又曰：天子出祭陵，常乘金根车。春二月，青安车在前；秋八月，白虎在前。
又曰：天子法驾所乘，曰金根车，驾六龙，有五色。立车各一，皆驾四马。
又曰：甘泉卤簿，有道车五乘，游车九乘，在舆前。
《汉杂事》曰：古诸侯贰车九乘，秦灭九国，兼其服。故大驾属车八十一乘，尚书、御史乘之。最后一车悬豹尾。
《汉官解诂》曰：马有厩，车有府。皮轩，以虎皮为轩。
魏收《后魏书》曰：安车，紫盖朱里，与公侯同。子车皂盖青里。
《晋书》曰：谢玄败苻坚于淝水，获坚所乘云母车、仪服等。
又曰：和峤为给事黄门侍郎，迁中书令，帝深器遇之。旧监令共车入朝，时荀勖为监。峤鄙勖为人，以意气加之，每同乘，高枕专车而去坐。乃后使监令异车，自峤始也。
《晋公卿礼秩》曰：安平王孚、齐王攸、梁王肜，给青盖车，垂九旒，驾四马。太常何曾、太傅杨骏、梁王肜，乘车入殿，依汉田千秋故事。光禄魏馆轺车施黑，孚薨葬给徘徊黑耳车一乘。诸王及县王皆给青徘徊车，花瓜盖。孤李降给云母阳遂车一乘，犊车二十乘，鹿车五十乘。
沈约《宋书》曰：汉制：乘舆金根安车、立车，轮皆朱班重毂，两辖飞舲。以金薄缪龙，为舆倚较。灵文画轓，文兽伏轼，龙首衔轭，鸾雀立衡。灵文画辕，翠羽盖，黄里，所谓黄屋也，金华拖轑，建旗旗，十二斿也。画日月升龙，驾六黑马。又加牦牛尾，大如斗，置左騑马轭上，所谓左纛也。其五色立车、五色安车，亦皆如之。太后、皇后法驾乘重翟羽盖金根车，加青交路，青帷裳，云灵画辕，黄金涂五末。皇太子皆要车，朱班辂倚，兽伏鹿轼，旗旗九斿，画降龙文。
又曰：沈庆之，前废帝立，加几杖，给三望车。庆之每朝贺，常乘猪鼻无幰(严偃切。)车，左右从之不过三五骑。履行园田，每农桑剧月，无人从行，过者不知三公也。及加三望车，谓人曰："我每游履田园，有人时，与马成三；无人则与马成二。今乘此车，安所之乎？"及赐几杖，并皆固让。
《孝经援神契》曰：上德至山陵，则山出木根车，应载万物。金车，王者志行仁德则出。虞舜德盛于山陵，故山车出。山车，自然之物也。山藏之精，与象车相似。舜德盛，山车有垂绥。
《古史考异》曰：黄帝作车，少皞时略加牛。禹时，奚仲驾马。仲又造车，更广其制度也。
《神仙传》曰：葛玄行过神庙，乘车不下。须臾，有大回风逐玄，埃尘张天。玄怒曰："小雅敢尔！"举手指风，风即止。
《穆天子传》曰：王欲肆其心，周行天下，皆有车辙马迹焉。
《韩诗外传》曰：田子方，魏太子从车百乘，而送于郊。太子再谒，田子方不下车。太子不悦，曰："敢问如何，则可以骄人乎？"子方曰："吾闻，以一国骄人而亡者有矣，由此观之，则贫贱可以骄人矣！夫志不得，扌奚履而适秦、楚耳，安往而不得吾贫贱乎？"于是太子再拜而后退，子方遂不下车。
《汉武内传》曰：内外谧寂，以候仙官到。夜二更之后，忽见西南如白云起，蓊郁直来，遥趋宫庭。须臾，王母或驾龙虎，或乘白麟，或乘白鹤，或乘𫐌车，或乘天马，群仙数千，光辉庭宇。
《关令内传》曰：尹喜常登楼，望见东极有紫气西迈，喜曰："应有圣人过京邑！"果见老君乘青牛车来过。
《神仙传》曰：洗义学道于蜀中，与妻共载，路逢白鹿车一乘。
《王子年拾遗记》曰：周成王六年，然丘之国献比翅鸟，雌雄各一只，以玉为樊。其国使者拳头奓(陟加切。)鼻，衣云霞之布，经百有馀国方到京师。越铁岘，泛沸海，有蛇洲蜂岑。铁岘峭砺，车轮皆刚金为辋。比至京师，辋脱几尽。沸海涌起如煎，鱼鳖皮骨坚强如石，可以为铠。泛沸海之时，以铜薄为底，蛇龙蛟不得近。经蛇洲，度则以豹皮为屋，于屋中推车。经蜂岑，然胡苏之木，此木烟能杀百虫。经涂五年，然后至洛邑。
《老子》曰：三十辐，共一毂。当其无，有车之用。
《庄子》曰：秦王有疾，召医。破癕溃疽者，得车一乘；舐痔者，得车五乘。
《管子》曰：奚仲之为车也，方圜曲直，皆中规矩钩绳。故机旋相得，成器坚固。主犹奚仲也，言辞动作，皆中术数，故众理相当，上下相亲。巧者，奚仲之所以为器也。
《孔丛子》曰：孔子使宰子于楚昭王，以安车象饰遗孔子。宰予曰："夫子无以为也。"王曰："何？"对曰："臣自侍卫夫子已来，窃见其言不离道，动不遗仁，贵义尚清，素好俭，妻不服彩，妾不衣帛，车器不雕，马不食粟。若夫观物之丽靡，窈妙之浮音，夫子过之弗听也。故臣知夫子之不用车也。"
《孟子》曰：子产听郑国之政，以其乘舆，济人于溱洧。
《韩子》曰：商太宰使庶子行市还，云："西市门多车。"太宰谓庶子曰："汝勿言。"及市吏至，问曰："市何多牛屎耶？"吏怪太宰神智。
又曰：昔弥子瑕有宠于君。卫国之法：窃驾君车，罪刖。弥子之母有疾告，弥子矫驾君车。君曰："孝哉！为母之故犯刖罪。"及弥子色衰爱弛，得罪于君，君曰："是尝矫驾吾车也！"
又曰：孙叔敖为令尹，栈车牝马，糠饭菜羹，枯鱼为膳，面有饥色。
《淮南子》曰：夫车之所能转千里者，以其要在三寸辖。
又曰：见飞蓬转而知为车，以类取之也。
《晏子》曰：齐人好击毂相犯以为乐，禁之不止。晏子为新车良马，出，与其人相犯，曰："犯毂者不祥！"下车而去之，然后国人不为。
又曰：晏子衣缁布之衣而赪里，栈轸之车而牝马，以朝。
《子思子》曰：终年为车，无一尺之𫐉，则不可以驰。
《尸子》曰：文轩六𫘝，题无四寸之键，则车不行。小亡，则大者不成也。
又曰：宁戚为桓公祝曰："使公无忘在莒！管子无忘在鲁！宁戚无忘车下！"
又曰：车轻道近，则鞭策不用。
《孙卿子》曰：三尺之岸，虚车不能登；百仞之山，负车登焉，陵迟故也。
《苏子》曰：房丽者，赵之贤人。立东门之外，有行商车辖忘。丽告之，不悟；复更告之，商人怒曰："吾辖自亡，何须汝告！"惠加于已而反怒之，吾欲比之草木，草木有心矣。
沈约《舆服志》曰：车服以庸，著在《唐典》。夏建旌旗，辩其尊卑。至于殷瑞山车者，金车也。故殷人制为大辂，金根之色也。周人则有玉、金、象、革、木五路之制，其物致巧，备于《考工》。辇车，《周礼》王后五路之车也。后居宫中，从容所乘，非王车也。汉制，乘舆御之。或使人挽，或驾车果下马。案《女史图》，班婕妤辞辇则乘之。又复殷之末制，后代遂行之耳。
陆景《典语》曰：吴朝贵戚，或犯道背理。雕车丽服，横陵市路。车服虽侈，人不为荣；宫室虽美，士不过门。
又曰：显臣以车服，天下莫不瞻其荣。
又曰：飞车策马，横腾超追，来如雾合，去若云散，得志则进，失意则逝也。
《异语》曰：仕宦不止，车生耳，长六尺，法六律。六，阴数也。今其上作簟文，所以缺后者，月满则亏也。
《风俗通》曰：车一两，谓两两相与为体也。原其所以言两者，箱装及轮，两两而耦，故称"两"耳。
《通俗文》曰：车轹曰："轧"，后重曰："轩"，前重曰："轾"。(陟利切。)载丧车谓之"〈车击〉〈车慧〉"。(上音六，下音卫。)车声曰："轞"。(胡减切。)雇车载曰："僦"。
蔡邕《独断》曰：永安七年，见金根、耕根诸御车。皆一辕，或四马，或六马，金箱四轮，皆以金铸，正黄两辟，前后克金，作龙虎龟鸟。
又曰：绿车，名皇孙车，天子有孙，乘以从。
蔡邕《车服志》曰：俗人失其名，故名冕为"平天冠"。五时副车，曰"五帝"，鸾旗曰："鸡翘"，耕根曰"三盖"，其制非一。
《仪制令》曰：诸车：一品青油𫄸道幰，(许偃切。)朱里，朱丝络纲。三品以上，青道幰，朱里。五品以上，青道幰，碧里。六品以下，皆不得用幰。
《括地图》曰：奇肱民能为飞车，从风远行。汤时，西风起，奇肱车至于豫州。汤破其车，不以示民。十年，西风至，乃复使作车遣归。其国去玉门四万里。
董巴《舆服志》曰：乘舆：金根车五乘，轮皆朱班，重牙贰毂。
《司马法》曰：夏曰："子车"，殷曰："胡奴车"，周曰："辎车"，三代之辇。
《语林》曰：潘安仁貌美，每行，老妪以果掷之，常满车中。张孟阳至丑，每行，儿以瓦砾掷之，亦满车。
傅畅《故事》曰：尚书令轺车，黑耳后户。仆射但后户，无黑耳。中书监令如仆射。
谯周《法训》曰：鸾车璜珮，求中道心。
《石崇奴券》曰：作车，当取大良白槐之辐，茱萸之辋。
《说苑》曰：齐景公伐宋，至于歧堤之上，登高以望，大息而叹曰："昔我先君桓公，长毂八百乘，以霸诸侯；今我长毂三千乘，而不敢久处于此者，无管仲与？"弦章对曰："臣闻之，水广则鱼大，君明则臣忠。昔有桓公，乃有管仲；今桓公在此，则车下之臣尽管仲也。"
又曰：赵简主乘弊车癯(音衢。)马，衣羖羊之裘。其宰进谏曰："车新则安，马肥则往来便，衣狐豹之裘温且轻。"简子曰："吾非不知。吾闻：君子服美则益恭，小人服美则益倨。今我以自备，恐有小人之心。"
又曰：晋平公为驰逐之车，挂之以犀，错之以羽。车成，立于殿下，群臣得观焉。田差三过而不观，平公作色，大怒。差对曰："臣闻桀以奢亡，纣以侈败。是以不敢观也！"平公曰："善"。令左右去车。
《世说》曰：王武子乘车，着连干障泥。前有水，马不肯渡。武子曰："此马惜障泥。"使解之，马乃渡。
《白虎通》曰：制车以步，故立乘。天子大路。路，大也，道也。正君至尊，制度大，所以行道德正车也。诸侯路车，大夫渐(子廉切。)车，士饰车。
《山海经》曰：番禺生奚仲，奚仲生吉光，始以木为车。(郭璞曰：《世本》曰：奚仲造车。此言吉光，明其父子共创意首称也。)
《袁子正书》曰：申屠刚谏光武，以头轫轮，马不得前。子正云："光武近出未有得失，而头轫轮，此方头也。"
又曰：辐车即辇，魏、晋公卿小出尝乘马，亦多乘舆车。汉诸侯贫者乃乘之，其后转见贵。孙权云："车中八牛。"即犊车也。江左御出，则载储供之物。汉世贱辂车而贵辎𫐌；魏、晋贱𫐌车而贵轺车。又有"追锋"，如轺车而驾马。又以云母饰犊车，谓之云母车，臣不得乘，时以赐王公。晋氏之有四望车，今制亦存。又，汉制惟贾人不得乘马车，其馀皆乘之矣。除吏赤盖杠，馀则青盖杠。云其非法驾，则紫罽𫐌车。案《字林》："𫐌车，有衣蔽，无后辕。"其后有辕者谓之"辐"。
贾谊《新书》曰：古之为路舆也，盖圜以象天，二十八撩以象列星，轸方以象地，三十辐以象日月。故仰则观天文，俯则察地理，前视则睹鸾和之响、四时之运，此舆教之道也。
后汉崔骃《车左铭》曰：虞夏作车，取象机衡。君子建左，法天之阳。正位授绥，车不内顾。尘不出轨，鸾以节步。彼言不疾，彼指不躬。玄览于道，永思厥中。
又《车右铭》曰：择御卜右，采德用良。询纳耆老，于我是匡。惟贤是师，惟道是式。箴阙旅贲，内顾自敕。匪望其度，匪愆其则。越戒敦俭，礼以华国。
又《车后铭》曰：敬其在路，体貌思恭。望衡顾毂，允慎兹容。无或好失，匪槃于游。顾省厥遗，虎尾斯求。昭德塞违，抑盈以无。虽有三晋，咸然若虚。
后汉李尤《小车铭》曰：圆盖象天，方舆则地。轮法阴阳，动不相离。合之嗛(苦琰切。)嘘，疏达开通。两辎彰邪，尊卑是从。𫐐𫐄之用，信义所同。
梁载暠《车马篇》曰：朝集类蒸烟，晚至如吹雪。子云亦何事，门巷无车辙。
