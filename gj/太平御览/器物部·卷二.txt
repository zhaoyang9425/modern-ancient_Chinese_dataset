○镬
《周礼》曰：烹人掌供鼎镬。(所以煮肉及鱼腊之器。既熟，乃脀于鼎。脀，音蒸。)
《仪礼》曰：雍人陈鼎五，三鼎在羊镬之西，二鼎在豕镬之西。
《史记》曰：蔺相如谓秦王曰："今以秦之强，而先割十五郡与赵，赵岂敢留璧而得罪于大王乎？臣知欺大王当诛，臣请就汤镬，惟大王群臣熟计议之。"
《晋书》曰：张平自称豫州刺史，樊雅自号谯郡太守，元帝皆版为四品将军。豫州刺史祖逖出屯庐州，遣参军殷义诣平、雅。义意轻平，视其屋云："当持作马厩。"见大镬云："欲铸作铁器。"平曰："此是帝王大镬，天下定后方当用之，奈何打破？"乂曰："卿能保头而不惜大镬耶？"平大怒，于坐斩乂，阻兵固守岁馀。逖攻平，杀之，而雅据谯城。
《文子》曰：养鱼于沸镬之中，栖鸟于炎炉之上，虽欲其生，养理失矣。
陆机《洛阳记》曰：宫墙外以大铁镬盛水以救火。镬受百斛，百步一置。(杨龙骧《洛阳记》云：铁镬合一百八十枚也。)
《搜神记》曰：武帝从南岳著庐江潜，霍山之上无水，庙有四镬，可受四十斛。至祭时，水辄自满，用之足了，事毕即空，尘土树叶莫之污也。积五十岁，岁作四祭。后但作三祭，一镬自败。
《朱崖传》曰：朱崖大家有铜镬，多者五三百，积以为货。
《南越志》曰：龙川县营岗北有巨镬，恒有悬泉注之，终岁不满。尝有采薪者欲推动之，忽然震电，迷失路，十许日乃至家。
《湘州记》曰：伍子胥庙中有大铜器。元嘉中，沙门释亮启乞此庙器铸丈六金像。始，庙所有大铜镬，可容三百斛许，即陷入地中。僧亮梦神语云："今舍此器，相与发愿，免此神刑！"
殷斌《当山记》曰：魏兴反照山上有三公铁镬，常有水数十斛，虽大旱而不减。长老云："有天子女，欲来此山，愁思而死。三公卫送，故于此烹之。"
《罗浮山记》曰：有石镬，容千馀斛，溢为瀑布。
《墨子·死守》曰：二十五步一灶，灶有铁镬，容二石以上，为汤。
○釜
《说文》曰：鍑，(音富)如釜而大口，釜也。一曰：鼎大上小下若甑曰鬵，(音寻)三足釜也。
《方言》曰：釜，自关而西或谓之釜，或谓之鍑。(鍑亦釜之总名也。)
《广雅》曰：錪、(他典切。)鉼、(音饼)鬲、(音历)鍑、(音富)鏕、(音鹿)镘鍪、(漫牟二音。){规金}、(音规。)锜、釜也。
《埤苍》曰：钨钅莽，小釜也。
《易·说卦》曰：坤为釜。
《诗》曰：于以湘之？维锜及釜。(锜，釜属也。有足曰钅奇。)
又曰：谁能烹鱼？溉之釜鬵。(鬵，釜属也。)
《左传》曰：筐筥锜釜之器，潢污行潦之水。
《三礼图》曰：釜，《制度》云三斛，或曰二斛。
《春秋繁露》曰：夏求雨，曝釜于术(音遂)十日。
《史记》曰：项籍救巨鹿，沉船破釜甑，以示必死。
《古史考》曰：黄帝始造釜、甑。
《战国策》曰：蔡泽入韩、魏，遇夺釜鬲于途。
《东观汉记》曰：梁鸿少孤，诣太学受业。同房先炊已，呼鸿及热釜炊。鸿曰："童子不因人热者也！"灭灶，更燃火。
又曰：邓遵破匈奴，得釜镬二三千枚。
谢承《后汉书》曰：范丹为莱芜长，遭党锢，有时绝粮。闾里歌之曰："釜中生鱼，范莱芜！"
又曰：胡邵为淮南太守，使群下阁外炊曝作干饭，阁中不设釜灶。颍川冯暹为徐州刺史，以小铜釜甑十日一炊。
《后汉书》曰：王莽纳言将军严尤欲据宛，伯升乃陈兵誓众，焚积聚，破釜甑，鼓行而前。(破釜甑，示必死也。)
《魏略》曰：锺繇为相国，以五熟鼎范因太子铸之。釜成，太子与繇书曰："昔有黄三鼎、周之九宝，咸以一体调一味。岂若斯釜，五味时芳！盖鼎之烹饪，以享上帝。今之嘉釜，有逾兹义。"
《晋诸公赞》曰：尚书杜预欲为平底釜，谓于薪火为省。黄门郎贾彝于世祖前面质预曰："釜之尖下，以备沃洗；今若平底，无以去水。"预亦不能折之。
《前秦录》曰：处士张忠隐于太山，凿石为釜，容六斗四升。
《河图》曰：汉高祖观汶水，见一黄釜，惊却反，化为一翁，责言曰："刘季，何不受《河图》？"
《庄子》曰：曾子再仕而心再化，曰："吾及亲仕，三釜而心乐；后仕，三千锺不洎亲，吾心悲。"
《韩子》曰：智伯围襄子于晋阳，决晋水以灌之。城中巢处，悬釜而炊。
《吕氏春秋》曰：晋文公反国，介之推不肯受赏。或遇之山中负釜。
《淮南子》曰：铅不可以为刀，木不可以为釜。
又曰：太王亶父处邠，狄人攻之，杖策而去，百姓负釜甑，逾梁山，而国乎歧。
《淮南万毕术》曰：牛胆鸣。(取牛胆以涂热釜，即自鸣矣。)
《风俗通》曰：俗说齐人有空车行，鲁人有负釜者，便持釜置车中，行二三百里，临别取釜，不相问为谁，亦不谢。后车家系狱当死，釜主径往，募人取之，穿壁未达。车者怒，不肯出。釜主惭，欲俱死。明日，主者以事白齐君，义而原之。
《魏子》曰：鼎以为希出，而世贵之；釜鬲常用，而世轻之。
《兵书》曰：初出军行，日三炊，釜不得覆。覆釜，军败。
《物理论》曰：尧世洪水，民登木而栖，悬釜而爨。
《茅君内传》曰：欲合九转，先作神釜。
《郭文传》曰：文以石为釜。
《娄承先别传》曰：昔山越民反，所过残毁。至娄氏之里，往中庭，顾见釜甑，尚著于灶，曰："恐他远寇取之！"仍为取洗，沈著井中而去。娄家后还，皆尽得之。
《朱崖传》曰：朱崖俗多用土釜。
裴渊《广州记》曰：东官郡煮盐，织竹为釜，以牡蛎屑泥之，烧用七夕一易。
《异苑》曰：长山朱郭夫妻，恒采藻涧滨。见二铜釜沿流而下，取之而归。有圆盖，满中铜器，光辉耀目，自然作声。郭惧，运著北山埋之。而后卖釜与人，方载出为货。船无故自覆，失釜所在。
又曰：薛愿家有虹饮釜中，水尽，以酒灌之，便吐金满釜，而愿因之丰富。
《离骚》曰：黄锺毁弃，瓦釜雷鸣。
○鬲(音历)
《尔雅》曰：鼎，款足者谓之鬲。(郭璞曰：曲脚也。或曰：款，定也。犍为舍人曰：鼎足相去疏阔曰鬲。)
《方言》曰：鍑，或谓之镂，吴杨之间谓之鬲。
《周礼》曰：鬲实五觳，(苦角切。)厚半寸，唇寸。
《汉书》曰：空足之鬲。(苏林曰：足中空不实。)
《家语》曰："鲁有俭者，瓦鬲煮食祀之，自谓甚美，盛之土铏之器，以进孔子。孔子受之，欣然有悦，如受太牢。"子路曰："瓦甑，(音边)陋器也。夫子何喜如此乎？"孔子曰："夫食美者念其亲；以食其美者而念，其我思也。"
盛弘之《荆州记》曰：湘东阴山县西，有鬲口溪。昔有大鬲，容百斛，出于此水，故因为名。
○铛(与鎗同)
《通俗文》曰：鬴(音辅)有足曰铛。
《齐书》曰：明帝每存俭约，欲铸坏太官元日上寿银酒铛，尚书令王晏等咸称盛德。萧颖胄曰："朝廷盛礼，莫过三元。此一路器，既是旧物，不足为侈。"帝不悦。预曲宴，银器满席，颖胄曰："陛下前欲坏酒铛，恐宜移在此器也。"帝甚惭。
《唐书》曰：薛大鼎为沧州太守，政化大行，百姓利之。贾敦颐为瀛州刺史，郑德本为冀州刺史，俱有异政，时人号曰："鎗脚刺史。"
《东宫旧事》曰：皇太子初拜，给铜龙头鎗。
《孝子传》曰：陈遵母好食铛底焦饭。
《孔氏志怪》曰：有人苦心腹病。死后，剖视之，得铜铛一枚，容数合许。(疾病部废门中备云其事。)
《述异记》曰：诸葛景亡后，宅上常闻语声："当酤酒还，而无温鎗。"鬼云"：卿无温鎗，那得饮酒？"见一铜鎗从空中来。
《续齐谐记》曰：王敬伯夜见一女子，命婢取酒，须臾持一银酒鎗。
《笑林》曰：太原人夜失火，欲出铜鎗，设得熨斗，便大惊怪，曰："异事！火未至，已被烧失脚！"
梁王筠《以服散鎗赠殷钧别诗》曰：玉铉布交文，金丹焕仙说。九沸翻成缓，七转良为切。执以代疏麻，长贻故人别。
○钨𫓾(乌育二音)
《广雅》曰：钨𫓾之锉钅臝。
《说文》曰：锉(才禾切。)钅臝，(力禾切。)鍑也。
《纂文》曰：秦人以钻钅莽为锉钅臝。
《魏略》曰：徐晃性严，驱使将士不得闲息。于时军中为之语曰："不得饷，属徐晃。"晃闻此语，笑曰："我槌破汝钨𫓾耶？"
杜预《奏事》曰：药杵臼、澡盘、熨斗、釜、瓮、铫盘、钨𫓾，皆亦民间之急用也。
江逌《表》曰：昔康皇帝玄宫内金乌育。
○铫
《广雅》曰：𫓶(血涓切。)谓之铫。
《说文》曰：铫，温器也。
《嵩高山记》曰：岳左右有古人住处，铜铫器物犹存。
《衡山记》曰：有人采药，暮宿石室中，见一铜铫，是煮药处。蛮人闻之，取铫还用，举村尽病，送返乃已。
《梦书》曰：梦见得新铫𫓶，取妇好也。
魏武《上献帝表》曰：臣祖腾有顺帝赐器。今上四石铜𫓶四枚，五石铜𫓶一枚，御物有钝银粉铫一枚。
束晳《贫家赋》曰：执偏隳之漏𫓶。
○钅卢
《说文》曰：钅卢，方钅卢也。旋，(似绢也。)圜钅卢也。
《周礼》曰：宫人掌王之六寝，凡寝中之事，扫除、执烛、共钅卢炭凡劳事。(劳事，劳亵之事也。)
《左传》曰：邾子在门台，临廷。阍以瓶水沃庭，邾子望见之，怒。阍曰："夷射姑旋焉。"(旋，小便也。)命执之，弗得，滋怒，自投于床，废于钅卢炭，烂，遂卒。
《魏略》曰：孙权上书称臣，称说天命。太祖以权书示外曰："是儿欲踞吾著钅卢炭上耶？"
崔豹《古今注》曰：汉成帝顾成庙有二真金钅卢。
《拾遗录》曰：周灵王出于宣昭之台，望东方云气蓊郁，俄而有二人乘飞游之辇，上帝酣〈酉茸〉。其一人能为霜雪，坐者皆噤，乃命青金洪钅卢。青金洪者，出青零渊，石色皆如绀，中有金，铸为大。
《异苑》曰：庞猗，义熙中为宜都太守。御人牧马于野，见一铜钅卢上焰带锁而行。持归以呈猗。遂槛盛，送下荆州。至都北界，夜忽风雨，有叫声，光火烛天，径来趋船，失钅卢所在。
《盐铁论》曰：欧冶能因国君之铜铁以为金钅卢大钟，而自不能为壶鼎盘盂，无其用也。
桓谭《新论》曰：元帝求方士，汉中道人王仲都，大暑日，使暴坐，又环以十钅卢，不言热。
《论衡》曰：当风鼓箑，向日燃钅卢，而天终不为冬夏易气。
又曰：推无益之能，纳无补之说，似以夏进钅卢，以冬奏扇。
贾谊《𫛳鸟赋》曰：且夫天地为钅卢兮，造化为工；阴阳为炭兮，万物为铜。
○甑
《说文》曰：窐，(户圭切。)甑空也。
《古史考》曰：黄帝始作甑。
《方言》曰：甑，自关而东谓之甗，(鱼蹇切。)或谓之鬵，或谓之酢馏。(力救切。)
《尔雅》曰：〈鬲曾〉(与甑同。)谓之鬵。朁，鉹也。(郭璞注曰：凉州呼鉹音侈。)
《周礼》曰：陶人为甗，实二鬴，厚半寸，唇寸。甑，实二鬴，厚半寸，唇寸，七穿。(量六斗四升曰鬴。郑司农云：甗无底甑也。)
《左传》曰：晋师从齐师，入自丘舆，击马陉。齐侯使宾媚人赂以纪甗。(杜预注曰：甗，玉甗也，灭纪所得。)
《汉书》曰：项羽引兵渡河，皆沉船，破釜甑，烧庐舍，示士卒胜去，不胜死，无回心。
《后汉书》曰：范史云为莱芜长，时人歌曰："甑中生尘范史云。"
袁山松《后汉书》曰："荀淑与陈寔神交，弃官，常命驾相就，令元方侍侧，季方作食。"尝一朝食迟，季方跪曰："向闻大人与荀君言，甚善，窃听之，甑坏饭縻。"寔曰："汝听谈，解乎？"答曰："解。"令说之，不误一言，公悦。
《韩诗外传》曰：舜甑无膻。
《淮南子》曰：粟得湿而，(音罕。)甑得火而液。
《白虎通》曰：王者德至，山陵丹甑见。
京房《易逆刺》曰：天雨釜甑，岁一熟。
《益部耆旧传》曰：任文公知有王莽之变，悉卖奇物，惟存铜甑蓑笠。
《郭林宗别传》曰：钜鹿孟敏容居太原，林宗见而问之，对曰："甑已破矣，视之无益！"林宗以其分决，劝使学，果为美士。
《郭文传》曰：文以竹为甑。
《录异传》曰：隆安中，吴县张君林，忽有鬼来，助其驱使。林家甑破，无何用，鬼乃撞盆底穿以充甑。
《钱塘记》曰：石姥(莫补切。)山有甑，大数十围，下有三石支足。一人摇之辄动，纵使千百人引之，与一人不异。
《离骚》曰：圭璋杂于甑窐。(窐，土甑孔也。)
○箅
《说文》曰：箅，蔽也，所以蔽甑底也。
《淮南子》曰：明镜可鉴形，蒸食不如竹箅。(裴玄论云：尹氏镜，蒸食不如三钱竹箅。)
《梦书》曰：梦见新箅，妇女憙。
孔融《同岁论》曰：弊箅径尺，不足以救盐池之咸。
○甑带
《淮南子》曰：琬琰之玉，污泥土之中，虽廉者弗释。(琬琰，美玉。释，舍也。)弊箅甑瓾，在旃茵之上，虽贪者不搏。(瓾，甑带也。搏，取也。瓾，读蛙黾之蛙也。)美之所在，虽污辱，世不能贱；恶之所在，虽高隆，世不能贵。
《梦书》曰：梦见甑，欲娶妇；梦见甑带，媒妁来。
