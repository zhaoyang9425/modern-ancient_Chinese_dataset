○履
《释名》曰：履，礼也，饰足所以为礼。亦曰拘也，所以拘足也。复其下曰舄。舄，腊也。久立地湿，故复其下使干腊也。不借言贱易有宜，各自畜，不假借之也。齐人曰抟借，抟借犹把鲊，粗之貌也。曰粗，丝麻韦草，皆同名粗。粗，措也，言所以安措足也。
《说文》曰：履，足所依也。靸，小儿履也。鞮，革履也。
《广雅》曰：履𫄛谓之棋。
《世本》曰：于则作履扉。(于则，黄帝臣。草曰扉，麻曰履也。)
《方言》曰：丝作之，麻作之，不借组者谓之履。屦，朝鲜洌水之上谓之邛角，南方江沔之间总谓之粗，梁益谓之屣，或谓之紊。(下几反，一音尽。)履，其通语也。徐土邳圻之间(今下邳。沂音沂。)谓之叩角。纟两纟爽，(上两下爽。)关之东西或谓之纟两，或谓之纟爽，其通语也。
《史记》曰：张良尝游于下邳圮上，有一老父至良所，堕其履圮下，顾谓良曰："孺子，下取之。"父曰："履我。"良业为取履，因长跪进之。
又曰：东郭先生待诏公车，贫困饥寒，衣敝不完。行雪中，履屦有上无下，足尽践地，道中人笑之。
又曰：赵平原君使人于春申君，欲夸楚，为瑇瑁簪，刀剑之室饰以珠玉。而春申君客三千馀人，其上客皆蹑珠履，赵使大惭。
又曰：淳于髡曰："杯盘狼籍，履舄交错。"
《汉书》曰：王莽好高冠厚履。
又曰：郑崇，哀帝擢为尚书仆射，数谏争，每见曳革履，上笑曰："我识郑尚书履声。"
《魏志》曰：曹公令曰："议者以祠庙当解履，吾授赐命带剑，不解履上殿。今有事于庙而解履，是尊先公而替王命，敬父祖而简君王也，吾不敢脱履上殿。"
《蜀志》曰：先主少孤，织履为业。曹公骂曰："卖履舍长。"
又曰：刘琰妻胡入贺太后，后特留胡，经月乃出。胡有美色，琰疑其与后主有私，呼卒伍伯挝胡，以履抟面。胡具以言告，琰坐下狱。有司议曰："卒非挝妻之人，面非授履之地。"琰竟弃市。
《晋书》曰：夜，武库火，累代之宝皆焚焉。孔子履、汉祖斩蛇剑、王莽头并失。
又曰：符健时霖雨，河水溢，浦津监寇登得一履于河，长七尺三寸，内指迹长一尺，深三寸。
《续晋汉阳春秋》曰：江州刺史王弘造陶渊明，无履，从人脱履以给之，语左右为彭泽作履。左右请履度，渊明于众坐，伸脚令度。及履至，着而不疑。
《晋惠帝起居注》曰：帝还洛阳，至陵下谒，无履，取左右履着，下拜。
《赵录》曰：佛图澄卒，葬后郭，门吏报石季龙云："是师携一履西去。"季龙发其墓，惟见一履与一石。
《后魏书》曰：王遵业从容恬素，若处丘园。尝着穿履，好事者多毁新履以学之。
《宋书》曰：益州道士劭硕元徽二年忽告人云："吾命终。"因卧而死。后人见硕在荆州上明，以一只故履缚左脚而行甚疾，遂不知所之。
《齐书》曰：高祖俭素，宫人尽令着紫丝履。太公金匮履之书曰："行必虑正。"
《六韬》崇侯虎曰："今周伯昌怀仁而善谋。冠虽弊，礼加于首；履虽新，法以践地，可及其未成而图之。"
又曰：昔帝尧王天下，黼衣絓履，不弊不更为也。
《晏子》曰：公问："子近市，识贵贱乎？"时公繁刑，晏子曰："踊贵履贱。"公愀然，遂缓刑。
又曰：景公为履，黄金之綦，饰以银，连以珠，良玉之约，其长尺。
又曰：景公为履，饰以金玉，服以听朝。履重，仆不能举之。问曰："天寒乎？"晏子曰："古之制衣服，冬轻而暖，夏重而清，金玉之履，是重而寒也。"公入彻履。
《孙卿子》曰：大布之衣，簏紃之履，可以养体也。
《庄子》曰：儒者，冠圆冠者知天时，履方履者知地形。
又曰：曾子居卫，提衿而肘见，纳履而踵决。
《韩子》曰：郑人有欲买履者，先自度足而置其坐，往市而忘操之。见履，乃曰："吾忘度足。"乃归取之，市罢，不得履。人曰："何不试以足？"曰："宁信度数，无自信也。"
又曰：文王履系解，视左右尽贤，无可使系者，因俯而系之。
又曰：鲁人身善织履，其妻善织缟，而徙于越。或谓之曰："子必穷。履，饰足也，而越人跣；缟，为冠之也。而越人被发。欲不穷，可得乎？"
《贾子》曰：天子黑方履，诸侯素方履，大夫素圆履。
《贾谊书》曰：昔楚昭王与吴战，楚军败，昭王走，而履决，失之，行三十步复旋取。左右问曰："何惜此一踦履乎？"王曰："楚国虽贫，岂爱一踦履哉？恶与偕出弗与亻皆反也。"自是之后，楚国之俗无相弃者。
又曰：履虽鲜，弗加之于枕；冠虽弊，弗以苴履。
又曰：二世胡亥之为公子，曰："诏置酒，享群臣。"召诸子赐食，先罢。胡亥下阶，群臣陈履，状善者因行践败而去，诸侯闻之者莫不太息。及二世即位，皆知天下必弃之。
《淮南子》曰：禹之趋时，冠挂而弗顾，履遗而不取。
《盐铁论》曰：古者庶人鹿菲草履，今富者韦沓丝履。
《风俗通·论数》曰：踦者，奇也，履舄之一也。
《梦书》曰：履袜为子，属体末也，若梦得履袜者，必有子息也，履者为男，袜者为女也。
《西京杂记》曰：赵飞燕为皇后，其弟上遗同心粕宝綦履。
又曰：度安世年十五为成帝侍郎，常着轻丝履。
又曰：匡衡邑人有说《诗》者，衡从与语，质疑，邑人推服，到履而去。
《拾遗记》曰：穆王起春宵之宫，西王母来焉，纳丹豹文履。
魏武帝《遗令》曰：诸舍中可学作组履卖之。
又《内式令》曰：吏民多制文绣之服，履丝不得过降紫金黄丝织履，前于江陵得杂彩丝履，以与家约："当着尽此履。不得效作也。"
《晋令》曰：士卒、百工履色无过绿青白，婢履色无过红青，古侩(古会切。)卖者皆当着巾，帖额题所侩卖者及姓名，一足着黑履，一足着白履。
《东宫旧事》曰：太子妃有绛地文履一纟两。
《汉旧仪》曰：乘与带七尺斩蛇剑，履虎尾约履。
徐干《古履仪》曰：正会大司马问剑履上殿义，徐言所以，遂见从，着履上殿。时人见咸讥云："古无履，但有舄。今当着舄上殿，不宜着履。"案《周礼》天王赤舄黑舄，后素葛履。郑君注曰：复下曰舄，单下曰履，是则古有履也。蔡谟《答台符》分别履舄之名事曰：被符小会义注，侍臣剑履升殿。而挚虞《决疑》言剑舄履之名宜审。谨案：今时所谓履者，自汉前皆名屦。屦，《左传》曰："踊贵履贱。"《礼》曰："户外有抖勿"，不言二履。贾谊曰："冠虽敝，不以苴屦。"亦不言苴屦。言履者，犹足所履践耳。《诗》云："纠纠葛屦，可以履霜。"舄者，一物之别名。履者，足践之通称。称先代以来优崇重臣，言剑履则包舄也。又大臣升殿，不惟朝会，或私觌独见，临时所着，不必是舄，故总言履，以明不跣而己。挚虞中朝宿臣，多识往行，亲睹其礼，退而书之，即是晋之故典令。《决疑》言舄者，书时事也。《仪注》言履者，举总名也。寻文总意，所称虽异，其制一也。
邓德明《南康记》曰：昔有卢耽仕州为治中。当元会，至晓不及朝，化为白鹄，至合前回翔，欲下威仪。以帚掷之，得一双履，耽惊还就列，内外左右莫不骇异。时步骘为广州刺史，意甚恶之，便以状闻，遂至诛灭。
《荆州记》曰：兴安水边平石上有石履。
《搜神记》曰：宫亭湖孤石，有一估客下都经其下，见二女子，云："可为妾买两纟两丝履，自厚相报。"估客至都，与置之，并一箱，置履在内，留庙中去。兼一书一刀，忘而和留之。及下去，乘舟，忽有鲤鱼跃入，剖之，得刀与书。
《幽明录》曰：晋太宁元年，馀杭人姓王，失其名，往上舍，过庙乞福。既去亡履，己行五六里，懒复更反取。一白衣人持履后至，云："宫使还君。"化为鹄，飞入田中。
《列仙传》曰：啸父，冀州人，在曲周市补履，数十年不老，人奇之。
又曰：昭帝既葬钩弋夫人，空棺无尸，但有丝履。
《列异传》曰：胡母班为太山府君，赍书诣河伯，贻其青丝履，甚精巧也。
《汉武内传》曰：七月七日，西王母降，履玄琼凤文之舄。
《列女传》曰：翟方进学于京师，后母怜其幼，随之长安，织履以给之。
皇甫谧《高士传》曰：陈仲字子终，自齐适楚，楚王欲以为相，其妻子曰："家织履以食，淡然而无为，乐在其中矣。"谢使者。
秦嘉《与妇淑书》曰：今枉虎龙组缇履一緉。
高文惠妇《与文惠书》曰：今聊奉具组生履一緉，
曹植《贺冬表》曰：献白文履七緉，袜百副。
崔实《四民月令》曰：八月制韦履，十月作白履。
刘桢《鲁都赋》曰：纤纤丝履，灿烂鲜新。表以文组，缀以朱𧏖。
曹植《洛神赋》曰：践远游之人履，曳霜绡之轻裙。
古乐府诗曰：君子防未然，不处嫌疑间。瓜田不纳履，李下不正冠。
张华《轻薄篇》曰：足下黄金履，手中双莫邪。
甄述女诗曰：足蹑承云履，丰趺高春锦。
古诗曰：头上金钗十二行，足下丝履五文章。
傅玄《履铭》曰：戒之哉，念履正，无履邪。正者吉之路，邪者凶之征。
贾谊《吊屈原文》曰：章甫荐履，渐不可久。嗟若先生，独离此咎。
○舄
崔豹《古今注》曰：舄，以木置履下，干腊不畏泥溺也。
《方言》曰：履中有木者谓之复舄，自关而东谓之复履。其上单者谓之宛，下单谓之鞮。
《诗》曰：公孙硕肤，赤舄几几。
又《南有嘉鱼·车攻》曰：赤芾金舄。(笺云：金舄，黄朱色也。)
《周礼·天官下》曰：屦人掌王及后之范勿，为赤舄、黑舄、赤𫄷、黄𫄷、青句、素屦、葛屦。(郑玄曰：王告服有九，舄有三等，赤舄为上冕服之舄也。王后亦服六，惟祭服有舄。郑司农云：赤𫄷、黄𫄷，黄𫄷以黄赤云丝为下绿。𫄷音忆。)
《左传》曰：楚子次于干溪，雨雪，王皮冠、秦履复陶。(秦所遗羽衣也。)翠被、(以翠羽饰被。)豹舄，执辈馛出。
《三礼六服图》曰：王后翚衣玄舄、榆翟赤舄，鞠衣着履。(鞠衣以下皆履之。)
《三礼图》曰：复下曰舄，单下曰履，夏葛冬皮也。
《说苑》曰：襄成君始封之时，衣翠衣，带玉珮玉剑，履缟舄。
《曲论》曰：中常侍张让子奉为太医令，与人饮酒，辄掣引衣掌，发露形体，以为戏乐。将罢，又乱其舄履，无不颠倒。
《汉武内传》曰：西王母履文凤之舄。
《列仙传》曰：安期先生，琅琊阜乡人。秦始皇请见，与语三日三夜，赐金璧千万，出于阜乡，皆置去，留书，以赤玉舄一枚以报。
《拾遗录》曰：秦王子婴寝于望夷宫，夜梦有人长丈，须、鬓绝青，纳王舄而乘丹车，告云："天下当乱。"王乃煞赵高。所梦则始皇之灵，所着则安期所遗者。
《列仙传》曰：黄帝葬桥山，山崩无尸，惟剑舄存。
《冲波传》曰：足属万钱之舄，漂如日光，宛如游龙。
《风俗通》曰：孝文身履革舄而衣弋绨。
又曰：俗说明帝时，尚书郎邺令王乔每月朔常诣台朝。帝怪其来数而无车，密令太史候望，言其临至时，常有双凫从东南飞来。因举罗，得一只舄，使上方识，是四年中所赐尚书履也。
杜氏《幽求》曰：褒衣博带，高冠厚舄，珮以珠玑，结之缨蕤。
陈思王《七启》曰：金华之舄，动趾遗光。
○袜
《说文》曰：袜，足衣
《释名》曰：袜，末，在脚也。
《左传》曰：卫侯与诸大夫饮酒，褚声子袜而登席，公怒。
《帝王世纪》曰：武王伐纣，行至商山，袜系解。五人在前，莫肯系，皆曰："臣所以事君，非为系袜。"
《汉书》曰：中山王来朝，成帝赐食。后饱，起下，袜系解。成帝以为不能而贤定陶王。
又曰：茎时，王生者善为黄老言。尝召居廷中，公卿尽会。张释之为廷尉，王生顾曰："吾袜解，为我结袜。"释之跪而结之。人或让王生："独柰何辱张廷尉如此？"王生曰："吾老且贱，自度终亡益于张廷尉。方今天下名臣，吾故聊使廷尉跪结袜，欲以重之。"诸公闻之，贤王生而重释之。
《东观汉记》曰：和帝召诸儒，侍中贾逵、黄香相难。罢朝。特颁赐履袜。
《文子》曰：均为缟也，或为冠，或为袜则履之。
又曰：文王伐崇，至凤凰之墟而袜系解。文王自结之，太公问焉。文王曰："吾闻亡君所与处尽其役，寡人虽不肖，所与处皆先君之人也。故无令结之。"(《汉旧仪》曰：凡斋玄豹袜，耕用青袜。)
《会稽典录》曰：贺劭为却世容止，与人交久益敬之，在官府常著袜，希见其足。
崔浩《女仪》曰：近古妇以冬至日进履袜于舅姑。
张衡《南都赋》曰：罗袜蹑迹而容与。
曹植《洛神赋》曰：凌波微步，罗袜生尘也。
皇甫规《与马融书》曰：谨上袜一量，以通微薄。
秦嘉妇《与嘉书》曰：今奉细布袜二量。
高文惠妇《与文惠书》曰：今奉织成袜一量。
曹植《贺冬表》曰：献袜七量并为《袜颂》曰："玉趾既御，履和蹈贞。行与录迈，动以福并。"
后汉崔骃作《袜铭》
