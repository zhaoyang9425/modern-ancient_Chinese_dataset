○攻围下
王隐《晋书》曰：祖约为豫州刺史，胡骑至，攻城大战。其日西风，兵火俱攻。贼以绳系铁钩摘挽城楼，楼柱拔坏，又作铁钩扌属(音㔉)城登梯得上，所挽楼城北角行墙三十步坏。约始大怖，使戴洋呼："孙叔敖、伍子胥！卿若使胡奴得城，当持白酒寸脯着卿前；急令转风却贼，当上肥牛。"中后风转下，晡，贼退，亦不知风偶自转为能感动。
《晋书》曰：赵王伦、孙秀为义师所讨，日蹙，乃与秀谋，或欲收馀卒出战，或欲焚烧宫室，诛杀不附己者，或欲乘船东走入海。计未决，王与率营兵七百馀人，自南掖门入敕宫中，兵各守卫诸门，三部司马为应于内，与自往攻秀，秀闭中书南门，与放兵登墙烧屋。秀及左右遽走出，左卫将军赵泉，斩秀等以徇。
又曰：刘裕率兵伐后秦姚泓，后魏遣将鹅青等步骑十万屯河北，有数千骑缘河随晋军进止。时军人缘河南岸，牵百丈，河流迅急，有漂渡北岸者，辄为魏人所杀掠。遣军才过岸，即退；军还，复来。宋武乃遣白直队王丁旿，(音午)率七百人，及车百乘，于河北岸上，去水百馀步，为却月阵，两头抱河，车置七仗士，事毕，使竖一白毦。(乃吏切，羽毛饰。)魏人见数百人步牵车上，不解其意，并未动。宋武先命朱超石戒严二千人，白毦既举，超石驰往赴之，并赍大弩百张，一车益二十人，设彭排辕上。魏人见营阵，乃进围营，超石先以软弓小箭射敌，敌以众少兵弱，四面俱发，寅薄攻营。于是百弩俱发，又遣善射者丛箭射之，魏众既多，弩不能制。超石初行，别赍大槌并千馀张槊，乃断槊长四尺，以槌槌之，一槊辄洞贯三四人。魏众不能当，一时奔溃。
《宋书》曰：晋义熙五年六月，伪燕主慕容超留羸老守广固，使其广宁王贺刺卢及公孙五楼悉力据临朐。去城四十里，有臣梦水，超告五楼："急据之。"比至，为龙符所保，五楼乃退大军，分四千两车为二翼，方轨徐行，车悉张幰，御者执槊，以骑为游军。军令严肃。比及临朐，贼骑交至。帝命兖州刺史刘藩、荆州刺史刘道邻等陷其阵。日向昃，战犹酣，帝用参军胡藩策袭克临朐，贼乃大奔。超遁还广固。获其玉玺、豹尾、辇等送于都。景子克广固大城，超固其小城。乃筑长围以守之，馆谷于青土，停江淮转输。
又曰：朱修之随右军到彦之北，自河南回。循之留戍滑台，被魏将安颉攻之，围，粮绝，将士熏鼠食之。循之被围既久，母常悲忧。忽一旦乳汁惊出，母号恸告家人曰："我年老，非复有乳汁时，今如此，儿必没矣。"魏果以其日克滑台，囚之。
又曰：宗越为长水校尉。竟陵王诞据广陵反，越领马军隶沈庆之攻诞。及城陷，孝武使悉杀城内男丁，越受旨行诛，躬临其事，莫不先加捶楚，或有鞭其面者，欣然有所得，杀凡数千人。改封始安县子。
《三国典略》曰：侯景收其馀众步骑八百，南过小城，城人登埤诟之曰："跛脚奴。"景怒，攻城，拔之，杀诟者而去。
又曰：周王思政固守颍川，高岳久围不解。陈元康言于齐王澄曰："公自匡辅朝政，未有殊功，虽败侯景，本非外贼，颍城将陷，愿公因而乘之，足以取威定业。"王从之。于是亲至颍川，益发其众，号曰："决命夫"。更起土山，王坐于堰上。赵道德言于王曰："箭头有铁，不避大王。"引王带而下，箭集于王坐之所。
《梁书》曰：武帝自襄阳率兵东下，至郢州，攻未拔。萧颖胄在江陵遣卫尉席阐文劳军，因谓梁武曰："今顿兵两岸，不并军围郢，定西阳、武昌，取江州，此机已失；莫若请救于魏；与北连和，犹为上策。"梁武谓阐文曰："汉口路通荆、雍，控引秦、梁，粮运资储，听此气息，兵若进鲁山，必阻河路，所谓搤喉。若粮运不通，自然离散，何谓持久？邓元起近欲以三千往定寻阳，彼若欢然悟机，一郦生亦足；脱拒王师，固非三千能下。西阳、武昌，取便得耳，得便应镇守，守两城不减万人，粮储称足，卒无所出。脱东军有上者，万人攻一城，两城势不相救。若我分军应援，首尾俱弱；如其不遣，孤城必陷。一城既没，诸城相次土崩，天下大事于是去矣。若郢州既拔，席卷沿流，西阳、武昌，自然风靡，何遽分兵散众，自贻其忧？且丈夫举动，言静天步；况拥七州之兵，以诛群竖，悬河注火，奚有不灭？岂容北面请救，以自示弱！彼未必能信，徒贻我丑声。此之下计，何谓上策？"及拔郢城，向下城戍无不风靡，遂克建业。
崔鸿《十六国春秋》曰：前燕将慕容恪率兵讨段龛于广固，恪围之。诸将劝恪宜急攻之。恪曰："军势有宜缓以克敌，有宜急而取之。若彼我势均，且须强援，虏腹背之患者，须急攻之以速大利。如其我强彼弱，外无寇援，力足制之者，当羁縻守之，以待其弊。兵法十围五攻，此之谓也。龛恩结贼党，众未离心，今凭固天险，上下同心，攻守势倍，军之常法，若其促攻，不过数旬，克之必矣。但恐伤吾士众，当持久以取耳。"乃筑室返耕，严固围垒，终克广固。
又曰：燕将吕护据野王，阴通晋，事觉，燕将慕容恪等率众讨之。将军傅颜言于恪曰："护穷寇假合，王师既临，则上下丧气，必士卒摄魂，败亡之验也。殿下前以广固天险，守易攻难，为长久之策。今贼形便不与往同，宜急攻之，以省千金之费。"恪曰："护老贼，经变多矣。观其为备之道，未易卒图。今圈之穷城，樵采路绝，内无蓄积，外无强援，不过十旬，其毙必矣，何必遽残士卒之命，而趋一时之利哉！吾严濬围垒，休养将卒，以重官美货间而离之，事淹势穷，其衅易动，我则未劳而寇已弊，此谓兵不血刃，坐以制胜也。"遂列长围守之。凡经六月，而野王溃，护南奔于晋，悉降其众。
《后魏书》曰：齐神武起义兵于河北，被尔朱兆、天光、度律、仲远等四将同会邺南，士马精强，号二十万，围于邺南韩陵山。时神武马二千，步不满三万。兆等及围不合，神武连系牛驴自塞之，于是将士死战，四面奋击，大破兆等。
又曰：燕凤，字子章，代人也。少好学，博综经史，明习阴阳谶纬。昭成以礼迎致之，凤不应聘。命诸军围代城，人曰："燕凤不来，吾将屠汝。"代人惧，送凤。昭成与语，大悦，待以宾礼。
《北史》曰：西魏将王思政守颍川郡城，东魏师十万攻之，备尽攻击之术，以颍水灌城陷之。思政知事不济，率左右据土山，谓之曰："吾受国任，遂辱王命，力屈道穷，计无所出。惟当效死，以谢朝恩。"因仰天大哭，左右皆号恸。思政向西再拜，便欲自刭。先是，齐文襄告城中人曰："有生致王大将军者，封侯，重赏。若大将军身有损，亲近左右，皆从大戮。"都督骆训谓思政曰："公常语训等，但将我头降，非但得富贵，亦是活一城人。今高襄既有此语，公岂不哀城中士卒也！"固共止之，不得引决。齐文襄遣其散骑常侍赵彦深就土山执手申意。引见文襄，辞气慷慨，涕泗交流，无屈挠之容。文襄以其忠于所事，礼遇甚厚。思政初入颍川，士卒八千人，及城陷之日，存者才三千人，遂无叛者。
《后周书》曰：武帝建德五年，东伐齐，六军攻晋州城，帝屯于汾曲。齐王宪攻洪同、永安二城，并拔之。是夜，虹见于晋州城上，首向南，尾入紫宫，长十馀丈。帝每日自汾曲赴城下亲督战，城下惶窘。庚午，齐行台左丞侯子钦出降。壬午，齐晋州刺史崔景嵩守城北面，夜密遣送款上，开府王轨率众应之。未明，登城鼓噪，齐众溃，遂克晋州，擒其城主，俘甲士八千人，送关中。
《隋书》曰：大业中，炀帝征天下骁果之士以伐辽左，沈光预焉。同类数万人，皆出其下。光将诣行在所，宾客送至灞上者百馀骑。光酻酒而誓曰："是行也，若不能建功立名，当死于高丽，不复与诸君相见矣。"及从帝攻辽东，以冲梯击城，竿长十五丈，光升其端，临城与贼战，短兵接，杀十数人。贼竞击之而坠，未及于地，适遇竿上有垂縆，光接而复上。帝望见，壮异之，驰召与语，大悦，即日拜朝请大夫，赐宝刀良马，恒致左右，亲顾渐密。
又曰：陈棱，大业三年拜武贲郎将，后三岁，与朝议大夫张镇周，发东阳兵万馀人，自义安泛海击琉求国。月馀而至。流求人初见船舰，以为商旅，往往诣军中贸易。棱率众登岸，遣镇周为先锋。其主欢斯渴刺兜遣兵拒战，镇周频击破之。棱进至低没檀洞，其小王欢斯老模率兵拒战，棱击败之，斩老模。其日雾雨晦瞑，将士皆惧，棱刑白马以祭海神。既而开霁，分为五军，趋其都邑。渴刺兜率众数千逆拒，棱遣镇周又先锋击走之。棱乘胜逐北，至其栅，渴兜背栅而阵。棱尽锐击之，从晨至未，苦斗不息。渴刺兜自以军疲，引入栅。棱遂填坟堑，攻破其栅，斩渴刺兜，获其子岛槌，虏男女数千而归。帝大悦，进棱位右光禄大夫，武贲如故。
《唐书》曰：武德初，宇文化及据聊城。淮安王神通进兵蹑之，秘书丞征谓神通曰："化及今据聊城，莘人为其固守。若至莘，即宜攻取。但拔莘县，聊城益惧，因而逼之，易同俯拾。须以攻具自随，一足威敌，二不乏用。不然，兵至莘城，见无攻具，不下，如不能克莘，而还追化及，恐亦无功，则化及非旬月可获。莘人阻我粮运，士及为之外援，恐非计之善者。"神通不从，军次莘，果不下而退败。
又曰：武德中，李靖随河间王孝恭讨辅公祏，(音石。)贼一军舟师三万，顿于当涂，栅断江口，傍江筑城。又遣六军二万据当涂南路，亦造栅自固，并蓄力养锐，以抗大军。诸将皆云："二军并是强兵，为不战之计，城栅既固，率不可攻。请直指丹阳，掩其巢穴。若丹阳既破，二军可不战而破。"靖曰："公祏精锐，虽在水陆二军，然其自统之兵，亦是劲勇。二军城栅尚不可攻，公祏既保石头，岂应易拔？若我帅师至丹阳，留停旬日，进则石头未平，退则归路已绝，此便腹背受敌，恐非万全之计。然此二军皆是百战馀贼，必不惮于野战。今若攻其城栅，乃是出其不意，灭贼之机，惟在此举。"靖乃率诸将水陆，俱苦战，破之。二军悉溃走。靖遂率轻兵先至丹阳，公祏馀众虽多，不敢战，拥兵东走，并相次擒获。
又曰：高祖率众攻屈突通于河东，士卒登城南面者已千馀人。高祖在东原望之而不见，会暴雨至，鸣角止军，由是不克。或劝遂攻之，高祖曰："屈突通习兵而无勇，若决战非其所长，婴城难以必胜，此自守虏耳，不足为虞。"遂收军营于河渚。
又曰：薛万均围梁师都，突厥率众来援。诸将见贼城险固，皆有惮色。万均谓之曰："城中无气，鼓声不彻，此见败亡之候，平在旦夕。诸君勿以为忧。"俄而师都见杀，城降。
又曰：天宝末，安禄山反，尚衡起义兵讨禄山，以王栖曜为牙旗将，下兖、郓诸县，军威稍振。兼衙前总管，复下曹州。初，逆将邢起然乘城号令，栖曜曰："彼可取也。"一箭殒之，城中气慑，遂下。
又曰：马燧自京还太原。初，田悦新代承嗣统兵，恐人不附已，诈示诚款，燧上疏明其必反，宜先备之。其年，悦果与淄青、恒冀通谋，自将兵五万围邢州，攻临洛，筑重城，内绝其外，以拒救兵。邢州将李洪、临洺将张伾，皆坚守不拔。昭义军数告急，乃诏燧将救临洺。燧军出崞口，兵未过险，乃遣人持书喻说，且示之好，悦谓燧畏之。十一月，师次邯郸，悦遣使至，燧皆斩之以徇；遣兵击破其支军，射杀其将成炫之。悦自攻临洺，遣大将杨朝先将兵万馀，于临洺南双岗下东西列二栅以御燧。燧乃率李抱真、李晟进军，营于二栅之中。其夜，东栅走归悦。燧进军营明山，取其弃栅以置辎重。悦谓将吏曰："朝光守坚栅不下万人，彼令燧等尽锐攻之，比数月不能下，杀伤必甚。吾此必破临洺，赏劳军士而与之战，必胜之术也。"悦乃分恒州李惟岳救兵五千以助朝先。燧率军攻朝先，田悦将万馀人救之。燧乃令大将李自良、李奉国将兵合神策军据双岗御之，令曰："令悦得过，当斩尔！"燧令推火车以焚其栅，自晨及暮，急击，大破之，拔其栅，斩朝先及大将卢子昌，斩首五千馀级，生虏八百馀人。居五日，进军径战。燧自将锐兵扼其冲口，凡百馀合，士皆决死，悦兵大败，斩首万馀，生虏九百人，得谷三十万斛，器甲称是。悦收兵夜走邢州。
《五代周史》：慕容彦超，汉祖即位授澶州节度史。检校太尉杜重威叛于邺下，以郓州节度使高行周为行营都部署，彦超为副。兵至城下，二帅不协，杜重威之子妇即行周之息女也。行周用兵持重，彦超举措轻躁。彦超欲速于攻城，行周以为未可，彦超乃扬言称行周以爱女之故惜贼而不攻，行周忿之。汉祖闻其事，惧有他变，以是亲征。比及车驾至邺，彦超数因事陵迫行周，行周不胜其憾。尝一日至于行宫幕次泣告于执政，又自掬粪茹于口中，声气甚厉，闻于御坐。汉祖深知彦超之曲，遣近臣和解。行周亦召彦超于帐中责之，兼令首过于行周。行周稍解。时彦超独排群议，累请攻城，汉祖信之，乃亲督诸军四面齐进，损伤者万馀人，死者千馀人。众议无不归罪于彦超，自是不复敢言攻城矣。
《说苑》曰：田单为齐上将，兴师十余万，将以攻翟，往见鲁仲连子，仲连子曰："将军之攻翟必不能下矣。"田将军曰："单以五里之城，十里之郭，复齐之国，何谓攻翟不能下也？"及攻翟，三月不下，齐之童儿谣曰："大冠如箕，长剑拄颐，故翟不能下，累于吾兵。"于是田单恐骇，往见仲连子曰："先生何以知单攻翟不能下也？"仲连子曰："夫将军即墨之时，坐则织篑，立则杖锺，为士卒倡，曰：恐宗庙亡矣！故将有死之心，无生之气。今将军东有掖邑之封，西有淄上之宝，黄金横带，驰乎淄渑之间，是以乐生而恶死也。"田单明日结发，径立于矢石之间，乃引桴而鼓之。翟人下之。
《淮南子》曰：赵简子死未葬，中牟入齐。(中牟自入于齐也。)已葬五日，襄子起兵攻之，围未合，而城自坏者十丈，襄子击金而退之。(军法：鼓以进众，钲以退之。)军吏谏曰："君诛中牟之罪而城自坏，是天助我，何故去之？"襄子曰："吾闻之叔向曰：君子不乘人于利，不迫人于险。使之治城，城成而后攻之。"中牟闻其义，乃请降。
《古司马兵法》曰：众以合寡，为远裹而阙。(合有交兵，众者以寡合对追逐也，围也。以众击寡，逐而围之，闻其去道，无令死战。)敌若众，则受裹。(敌众己寡，则依利道而受围以坚众心。分其四向而受敌，则众以死为生，故能冲逐四出，以克胜也。)敌若寡若畏，则譬之开之。(敌家少弱恐惧者，则开去道，无令为穷寇，必死战也。)
《韩子》曰：世有三亡：以乱攻治者亡，以邪攻正者亡，以逆攻顺者亡。清济浊河足以为限，长城巨防足以为塞。
《管子》曰：善攻者料众以攻，料食以攻，食料备以攻。备以众攻众，众存不攻，以食攻食，食存不攻，以备攻备，备存不攻。
《列子》曰：楚攻宋，围其城，民易子而食之，析骸而炊之，丁壮者皆乘城而战者太半。
