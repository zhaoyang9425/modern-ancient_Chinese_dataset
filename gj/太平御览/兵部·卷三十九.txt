○战上
《尚书大传》曰：战者，惮也，惊之也。
《说文》曰：战，斗也。
《开元文字》曰：仲秋大阅，戎众庶，修战法，"阴疑于阳必战"是也。凡师皆阵曰战。谓坚而有备，各得其所，成败决于志力也。
《易》曰：上六：龙战于野，其血玄黄。(阴之为道，卑顺不盈，乃全其美盛而不已。固阳之地，阳所不堪，故战于野也。)
又曰：阴疑于阳必战，为其嫌于无阳也，故称龙焉。(为其嫌于非阳而战也。)
《书》曰：汤与桀战于鸣条之野。
又曰：武王戎车三百两、虎贲三千人，与受战于牧野。
《左传》曰：鲁宣公十二年，晋荀林父与楚子战于邲，晋师败绩。
又曰：吴伐楚，王使执燧象以奔吴师。
又曰：齐伯郭启伐莒。莒子将战，宛羊牧谏之曰："齐师贱，其求不多，不如下之。"
又曰：诸侯之戍谋曰："若华氏知困而致死，楚耻无功而疾。战，非吾利也。"
又曰：孟懿子阳虎伐郓，郓人将战。
又曰：宋多责赂于郑，郑人不堪。故以绝鲁及齐，与宋、卫、燕战。不书所战，后也。
又曰：冬，宋人以诸侯伐郑，报宋之战也。
又曰：齐人侵鲁疆。疆吏来告，公曰："疆埸之事，慎守其一而备其不虞。姑尽所备焉。事至而战，又何谒焉。"
又曰：狄人伐卫。卫懿公好鹤，鹤有乘轩者。将战，国人受甲者皆曰："使鹤，鹤实有禄位，余焉能战！"
又曰：里克谏曰："故君之嗣适，不可以帅师。君失其官，帅师不威，将焉用之。且臣闻皋落氏将战，君其舍之。"
又曰：楚人伐宋以救郑。宋公将战，大司马固谏曰："天之弃商久矣，君将兴之，弗可赦救也。"
又曰：子鱼曰："君未知战。勍敌之人阨而未成列，天赞我也。"
又曰：公曰："君子不重伤，不禽二毛。"子鱼曰："且今之勍者，皆吾敌也。虽及胡耇，获则取之，何有于二毛？明耻教战，求杀敌也，伤未及死，如何勿重。"
又曰：晋公子重耳之及于难也，晋人伐诸蒲城。蒲城人欲战，重耳不可。
又曰：齐晋将战，高固入晋师，桀石以投人，(桀，担也。)擒之而乘其车，(既获其人。固释己车而载所获。)系桑本焉，以徇齐垒，(将至齐垒，以桑树系车而桑走，欲自异也。)曰："欲勇者贾余馀勇。"(贾，卖也。言己勇有馀，欲卖之也。)
又曰：晋楚将战，而楚晨压晋军而阵。军吏患之。范丐趋进，曰："塞井夷灶，阵于军中，而疏行首。晋、楚惟天所授，何患焉？"文子执戈逐之，曰："国之存亡，童子何知焉？"
又曰：齐侯还自晋，不入。(不入国。)遂袭莒，门于且于，(且于，莒邑。)伤股而退。(齐侯伤。)明日，将复战，期于寿舒。(寿舒，莒邑。)杞殖、华还载甲，夜入且于之隧，宿于莒郊。(二子齐大夫也。且于隧，狭路。)明日，先遇莒子于蒲侯氏。(蒲侯氏，近莒之邑。)莒子重赂之，使无死，曰："请有盟。"(欲以盟二子无致死战。)华周对曰："贪货弃命，亦君所恶也(华周即华还也。)。昏而受命，日未中而弃之，何以事君？"莒子亲鼓之，从而伐之，获杞梁。(杞梁即杞殖。)
又曰：齐师伐我。公将战，曹刿请见。其乡人曰："肉食者谋之，又何间焉。"(肉食，在位者也。间，犹与也。)刿曰："肉食者鄙，未能远谋。"乃入见。问："何以战？"公曰："衣食所安，弗敢专也，必以分人。"对曰："小惠未遍，民不从也。"公曰："牺牲玉帛，不敢加也，必以信。"对曰："小信未孚，神不福也。"公曰："小大之狱，虽不能察，必以情。"对曰："忠之属也，(上思利民，忠也。)可以一战。战则请从。"公与之乘。战于长勺。公将鼓之。刿曰："未可。"齐人三鼓，曰："可矣！"遂逐齐师。既克，公问其故。对曰："夫战，勇气也。一鼓作气，再而衰，三而竭。我盈彼竭，故克之。夫大国难测也，惧有伏焉。吾视其辙乱，望其旗靡，故逐之。"
又曰：丙戌，复战。大败吴师，获太子友，王孙弥庸。
又曰：郤献子曰："二憾往矣，弗备必败。"彘子曰："郑人劝战，弗敢从也。楚人求成，弗能好也。"
又曰：夫礼乐慈爱，战所蓄也。
又曰：楚子与若敖氏战于皋浒。(皋浒，楚地。)伯棼射王，汰辀，及鼓跗，着于丁宁。(伯棼子越椒也，辀车辕汰过也，箭过车辕上也。丁宁，钲也。)又射汰辀，以贯笠毂。(兵车尊者则边人执笠依毂下以御寒暑。)师惧，退。王使巡师曰："吾先君文王克息，获三矢焉。伯棼窃其二，尽于是矣。"鼓而进之，遂灭若敖氏。
又曰：晋楚交战，叔山冉搏人以投，中车，折轼。晋师乃止。
又曰：晋侯使张骼、辅跞致楚师，求御于郑。(欲得郑人自御，知其地利者也。)郑人卜宛射犬吉。(射犬，郑公孙也。)将及楚师，而后从之乘，皆踞转而鼓琴。(转衣装也。)近，不告而驰之。皆取胄于橐而胄，入垒，皆下，搏人以投，收禽挟囚。(禽，获也。)弗待而出。
又曰：子蒲曰："吾未知吴道，使楚人先与吴人战。"
又曰：吴师居麋，子期将焚之，子西曰："父兄亲暴骨焉，不能收，而又焚之，不可。"子期曰："国亡矣！岂惮焚之？"焚之，而又战。
又曰：吴伐楚师，及清发，(清发，水名。)将击之。夫概王曰："困兽犹斗，况人乎？若知不免而致死，必败我。若使先济者知免，后者慕之，蔑有斗心矣。半济而后可击也。"从之。又败之。楚人为食，吴人及之，奔，食而又从之。败诸雍澨，五战及郢。(奔食，食者走，不阵。故不在战数数也。澨，时制切。)
又曰：晋侯逆秦师，使大夫韩简视师。复曰："师少于我，斗士倍我。"公曰："何故？"对曰："出因其资，(谓奔梁求秦也。)入用其宠，(为秦所纳也。)饥食其粟，三施而无报，是以来也。今又击之，我怠秦奋，倍犹未也。"战于韩原。晋戎马还泞而止。(泞，泥也。还，便旋也。小驷不调，故还泥中。泞，乃定切。)秦伯获晋侯以归。(晋曲而怠，秦直而怒，所以胜也。)
又曰：楚子伐隋，军于汉、淮之间。隋将季梁谓隋侯曰："请下之，弗许而后战，(下之请服。)所以怒我而怠寇也。"隋少师谓隋侯曰："必速战。不然，将失楚师。"战于速杞，隋师败绩。(若用季梁之谋，必胜矣。)
又曰：吴楚二师阵于柏举。吴子阖闾之弟夫概王，晨请于阖闾曰："楚相囊瓦不仁，其臣莫有死志，先伐，其卒必奔。而后大师继之，必克。"以其属五千，先击囊瓦之卒。楚师乱，吴师大败之。
又曰：晋师伐楚，苗贲皇言于晋侯曰："楚之良，在其中军王族而已。请分良以击其左右，而三军萃于卒，(萃，集。)必大败之。"及战，晋将吕锜，射楚恭王，中目。(锜，鱼绮切。)楚师宵遁。晋师入楚，三日馆谷。
又曰：求曰："若不可，则君无出。一子帅师，背城而战。不属者，非鲁人也。当子之身，齐人伐鲁而不能战，子之耻也。"
又曰：彭城之役，晋、楚遇于靡角之谷。晋侯将遁矣。雍子发命于军曰："恤老幼，反孤疾，二人役，归一人，简兵搜乘，秣马蓐食，师阵焚次，明日将战。"行归者而逸楚囚，楚师宵溃。
又曰：入我河曲，伐我涑川，俘我王官，翦我羁马。我是以有河曲之战。
又曰：栾武子欲报楚，韩献子曰："无庸。使重其罪，民将叛之。无民，孰战？"
又曰：晋、楚遇于鄢陵。范文子不欲战，郄至曰："韩之战，惠公不振旅。"
又曰：潘尫之子党与养由基蹲甲而射之，以示王，曰："君有二臣如此，何忧于战？"
又曰：苗贲皇徇曰："搜乘补卒，秣马利兵，修阵固列，蓐食申祷，明日复战。"乃逸楚囚。
又曰：智武子曰："大劳未艾，君子劳心，小人劳力。先王之制。"诸侯皆不欲战，乃许郑成。
又曰：晋阳处父侵蔡，楚子上救之，与晋师夹江而军。阳子患之，使谓子上曰："吾闻之，文不犯顺，武不违敌。子若欲战，则吾退舍，子济而阵，迟速惟命。"
又曰：宣子曰："秦获穿也。获一卿矣。秦以胜归，我何以报？"乃皆出战，交绥。
《公羊传》曰：己巳，晋侯及楚战城濮，楚师败绩，此大战也。
又曰：诈战曰？此何以曰？(诈，卒也，齐人语也。)
又曰：晋人及秦伯战于殽，秦败。或曰："襄公称人何贬也？君在殡而用师诈战。"
又曰：狐壤之战，隐公获焉。然则何以不言战？讳获也。
又曰：齐侯、卫侯、郑伯来战于郎，此偏战也。何以不言？师败绩，内不言战，乃败绩。
又曰：及郑师伐宋，丁未，战于宋。战不言伐何？避嫌也。恶乎嫌，嫌与郑人战也，此偏战也。何以不言师败绩？内不言战，言战乃败绩。(与郑人战于宋地，故举伐以明之也。)
《家语》曰：齐国书伐鲁，(书，齐卿也。)季康子使冉求帅左师卫之，樊迟为右。季氏曰："须也，弱。"(须，迟名。弱，幼也。)有子曰："能用命矣。"及齐师战于郊，未逾沟。(前有沟，众不肯逾也。)樊迟曰："非不能也，不信子也。(言季孙德不素著，不为民所信也。)请三交而逾之。"(与众要信，三交而逾沟也。)如之，众从之。师入齐，齐军遁。冉有用戈，故能入焉。子闻之曰："义也。"(在军能却敌，合乎义。)既战，季孙问冉有曰："子于战，学之乎？性达之乎？"对曰："学之。"季孙曰："从事孔子，兹于学。"冉有曰："即学于孔子也。孔子者，大圣兼该，文武并用也。适闻其战法，犹未之详也。"季孙悦。樊迟以告孔子，子曰："季孙于是乎可谓悦人之有能矣。"
又曰：孔子曰："黄帝服牛乘马，扰驯猛兽，以与炎帝战于阪泉之野。"
又曰：子贡言志曰："愿得齐楚合战于漭荡之野，埃尘连接，挺刃交兵。"
《国语》曰：申包胥曰："夫战，智为始，仁次之，勇次之。不智则不知人之极；不仁则不共三军饥劳之殃；不勇则不能断疑以发大计。"
《战国策》曰：魏太子自将，过宋外黄，徐子曰："臣有百战之术，今太子自将攻齐，大胜，富不过有魏，而贵不益为王。若不胜，即万世无魏矣。此臣百胜之术也"太子曰："请从公言而还。"太子上车请还，其御曰："将出而还，与败北同，不如遂行。"乃与齐战而死。
《史记》曰：黄帝教熊罴䝙虎以与炎帝战于阪泉之野，(服虔曰：阪泉，地名。皇甫谥曰：在上谷。)三战，然后得行其志。蚩尤作乱，不用帝命。黄帝乃征师诸侯，与蚩尤战于涿鹿之野，(服虔曰：涿鹿，山名，在涿郡。张晏曰：涿鹿在上谷。)遂擒蚩尤。(《皇览》曰：蚩尤冢在东平郡寿张县关乡城中，高七尺，民常十月初祀之。有赤气出如匹绛帛，名为蚩尤旗。)
又曰：项羽已杀卿子冠军，威振楚国，名闻诸侯。乃遣当阳君、蒲将军将卒(张晏曰：率黥布。)二万人渡河救巨鹿。战小利，陈馀复请兵。羽悉引兵渡河，皆沉船，破釜甑，烧庐舍，持三日粮，示士必死无还心。于是至即围秦将王离，与秦军遇，九战，绝其甬道，大破之，虏王离。当是时，楚兵冠诸侯，诸侯军救钜鹿者十馀壁，皆莫敢纵兵。及楚击秦，诸将皆从壁上观。楚战士无不一当十。楚兵呼声动天地，诸侯无不人人惴恐。于是已破秦军，羽见诸侯，入辕门，(张宴曰：军行以车为阵，辕相向为门曰辕门。)无不膝行而前，莫敢仰视。羽于是始为诸侯上将军，兵皆属焉。
又《淮阴侯传》曰：信云：此所谓"驱市人而战之"，其势非置之死地，使人人自为战；今子之生地，皆走宁，尚可得而用之乎！
又曰：项王至东城，乃有二十八骑。汉骑追者数千人。项王自度不得脱，谓其骑曰："吾起兵至今八年矣，身七十馀战，所当者破，所击皆服，未常败北，霸有天下。今卒困于此，天之亡我，非战之罪也。今日固决死，愿为诸君决战。"
又《商君传》曰：鞅令行之十年，秦民道不拾遗，山无盗贼。民勇于公战，怯于私斗。
又《蔺相如传》曰：廉颇曰："我为赵将，有攻城野战之功，而蔺相如徒以口舌为劳而位居我上。"
又曰：秦人开关延敌，九国之师遁逃，追亡逐北，伏尸百万，流血漂卤。(徐广曰：卤，盾也。)
《汉书》曰：汉王入彭城，收羽美人货赂，置酒高会。羽闻之，羽闻之令其将击齐，而自以精兵三万人从鲁出胡陵，至萧，晨击汉军，大战彭城灵壁东(胡陵县在彭城南。)睢水上，大破汉军，多杀士卒，睢水为之不流。围汉王三匝。大风从西北起，折木发屋，扬沙石，昼晦，楚军大乱，而汉王得与数十骑遁去。过沛，使求室家，而室家亦已亡，不相得。汉王道逢孝惠、鲁元公主，载行。楚骑追急，汉王推堕二子。滕公下收载，遂得脱。
又《张骞传》曰：身毒国在大夏东南，可数千里，其俗土著，与大夏同，而卑湿暑热，其民乘象以战。
又《叙传》曰：述赵充国、辛庆忌云：兵家之策，惟在不战。
又《西南夷传》曰：姑缯叶瑜复反，遣水衡都尉吕辟胡将郡兵击之。(辟，音壁。)辟胡不进，蛮夷遂杀益州太守，乘胜与辟胡战，战士乃溺水死者四千馀人。复攻武威、张掖、酒泉，烧民庐舍。六年，陇西太守孙羌击破之。
又曰：萧何功最盛，封酂侯，所食邑最多，功臣皆曰："臣等被坚执锐，多者百馀战，少者数十合，攻城略地，大小各有差。今何未尝有汗马之劳，顾居臣上，何也？"
又曰：高帝末，黥布反，渡淮击楚。楚发兵与战徐、潼间，楚三军欲以相救为奇兵。或说楚将曰："布善用兵，人素畏之。且兵法，自战其地为散地。今别为三军，彼败吾一军，馀皆走，安能相救？"楚将不听。布果破其一军，二军散走。遂西，与上兵遇蕲西，大战，布军败走。
又曰：赵充国讨先零羌，虏久屯聚，解弛，睹见大军，弃辎重，欲渡湟水，道阨狭，充国徐行驱之。或曰逐利行迟，充国曰："此穷寇不可迫也。缓之则走不顾，急之则还致死。"诸将校皆曰："善。"虏果赴水，溺死者数百。于是破之。
又《司马迁传·报任少卿书》云：又不能拾遗补阙，招贤进能，显岩穴之士；又不能备行伍，攻城野战，有斩将搴旗之功。
