○公主中
沈约《宋书》曰：山阴公主淫恣过度，谓帝曰："妾与陛下男女虽异，俱托体先帝，陛下六宫百数，而妾唯一驸马，事不均平乃如此。"帝为主置面首左右三十人，进爵会稽郡长公主，秩同郡王，食汤沐邑二千户，给鼓吹一部，加班剑二十人。帝每出，主与朝臣常共陪辇。主以吏部褚渊美貌，就帝请以自侍，帝许之。渊侍主十日，备见逼迫，誓死不回，遂得免也。
又曰：徐达之尚武帝长女会稽宣公主，为彭城、沛二郡太守。子湛之，字孝源。幼孤，为武帝所爱，常与江夏王义恭寝食不离帝侧。永初三年，诏以"公主一门嫡长，湛之致节之胤，封枝江县侯。"数岁，与弟淳之共车行，牛奔车坏，左右人驰来赴之。湛之先令取弟，众咸叹其幼而有识。及长，颇涉文义。事祖父母及母，以孝闻。元嘉中，为黄门侍郎。祖母年老，辞其朝直，不拜。后拜秘书监。会稽公主身居长嫡，为文帝所礼，家事大小，必谘而后行。西征谢晦，使公主留止台内，总摄六宫。每不得意，辄号哭，上甚惮之。初，武帝微时，贫陋过甚，常往新洲伐荻，有衲布衣袄等，皆是敬皇后手自作，武帝既贵，以此衣付公主，曰："后世若有骄奢不节者，可以此衣示之。"湛之为大将军彭城王义康所爱，与刘湛之等颇相附。及刘湛之得罪，事连湛之，文帝大怒，将致大辟。湛之忧惧无计，以告公主。公主即日入宫，及见文帝，因号哭下床，不复施臣妾之礼，以锦囊盛武帝纳衣，掷地以示上曰："汝家本贫贱，此是我母为汝父作此衲衣，今日有长女顿饱食，便残害我儿子！"上亦号哭，湛之由此得全。
又曰：王僧绰幼有大成之度，众便以国器许之。好学，练悉朝典。年十三，父昙首卒，文帝引见，拜便流涕哽咽，上亦悲不自胜。袭封豫宁县侯，尚文帝东阳献公主。初为江夏王义恭司徒参军，累迁尚书吏部郎，参掌大选，宏识流品，任举，咸尽其分。
又曰：宋世诸公主，莫不严妒，明帝每疾之。湖熟令袁慆妻以妒赐死，使近臣虞通之撰《妒妇记》。光禄大夫江湛孙𢽾尚孝武帝女，上乃使人为𢽾作表让婚，曰："伏承诏旨，当以临海公主降嫔。臣寒门悴族，人凡质陋，闾阎有对，本隔天姻。如臣素流，家贫业寡，年近将冠，皆已有室，荆钗布裙，足得成礼。自晋氏已来，配尚公主者，虽累经美胄，亟有名才，至如王敦慑气，桓温敛威，真长佯愚以固辞，子敬炙足以求免，王偃无仲都之质，而裸雪于北阶，何瑀阙龙工之姿，而谄投于深井，谢庄迨自害于朦膄，殷冲几不免于强鉏。制勒甚于仆隶，防闲过于婢妾。行来出入，人理之常，当待宾客，朋从之意。而令扫辙息驾，无窥门之期；废筵抽席，绝接对之理。非唯交友离异，仍乃兄弟疏阔。姆妳争媚，相劝以严，妮媪竞前，相谄以急。其间又有应答问讯，卜筮师母，乃至残饮馀食，诘辩与谁，衣被故弊，必责头领。或进不获前，或入不听出。不入则嫌于欲疏，求出则疑有别意，召必以三晡为期，遣必以日出为限，夕不见晚魄，朝不识曙星。至于夜步月而弄琴，昼拱袂而披卷，一生之内，与此长乖。又声影才闻，则少婢奔迸，裾袂向席，则丑老丛来。左右整刷，以疑宠见嫌；宾客未冠，以少容致斥。如臣门分，代荷殊荣，足定家声，便预提拂，清官美宦，或由才升，一叨婚戚，咸成恩假。是以仰冒非宜，披露丹质。非唯上陈一己，规全身之愿；实乃广申诸门受患之切。伏愿天慈照察，特赐蠲停。若恩制颁降，披请不申，便当刑肤剪发，投山窜海。"帝以此表遍示诸主，以讽切之，并为戏笑。
《梁书》曰：武帝诸女，临安、安吉、长城三主并有文才，而安吉最得令称。
又曰：王琳，字孝璋。位司徒左长史。琳齐代娶梁武帝妹义兴昭长公主，有子九人，并知名。长子铨，字公衡。美风仪，善占吐，尚武帝女永嘉公主，拜附马都尉。铨虽学业不及弟锡，而孝行齐焉。时人以为锡、铨二王，可谓玉昆金季。母长公主疾，铨形貌瘠贬，人不复识。及居丧，哭泣无常，因得气疾。位侍中丹阳尹，卒于卫尉卿。
又曰：柳偃，字彦游。年十二，梁武帝引见，诏问："读何书？"对曰："《尚书》。"又问："有何美句？"对曰："德唯善政，政在养民。"众咸异之。诏尚武帝女长城公主，拜驸马都尉。
又：谢览，字景涤。尚齐钱塘公主，拜驸马都尉。武帝平建业，朝士皆拜，览时二十馀，为太子舍人，长揖而已。意气闲雅，视瞻聪明，武帝目送良久，谓徐勉曰："觉此生芳兰竟体，想谢庄正当如此。"自此乃被赏味。
又曰：谢眺及殷睿素与梁武以文章相得。帝以大女永兴公主适睿子钧，第二女永世公主适眺子谟。及帝为雍州，二女并暂随母向州。及帝即位，二公主始随内还。武帝意薄谟，又以门单，欲更适张弘策子，弘策卒，又以与王志子諲。而谟不堪叹恨，为书状如诗赠公主。公主以呈帝，甚加矜叹，而妇终不得还。寻用谟为信安县，稍迁王府谘议。
又曰：殷睿子钧尚武帝永兴公主。自宋、齐已来，公主多骄淫无行，永兴公主加以险虐。钧形貌短小，为公主所憎，每被召入，先满壁为殷睿字，钧辄流涕以出，主命婢束而反之。钧不胜怒而言于帝，帝以犀如意击主，碎于背，然犹恨钧。
又曰：张缵，字伯绪。缵年十一，尚武帝第四女富阳公主，拜驸马都尉，封利豪亭侯。召补国子生。起家秘书郎，时年十七，身长七尺四寸，眉目疏朗，神采爽发。武帝异之，尝曰："张壮武云，后八世有逮吾者，其此子乎！"
《后魏书》曰：金根车，公主封君皆乘之，但有騑而已。
又曰：太祖尝引崔玄伯讲论《汉书》，至娄敬说高祖欲以鲁元公主妻匈奴，善之，嗟叹良久。是以诸公主皆厘降于宾附之国。
又曰：陆昕之风望端雅，尚常山公主，拜附马都尉。公主奉姑，有孝称。初与穆氏琅琊长公主兹并为女侍中，又性不妒忌，以昕之无子，为纳妾媵，而皆育女。公主有三女，无男，以昕之从兄希道第四子彰为嗣。
又曰：萧宝寅尚南阳长公主，赐帛一千匹，并给礼具。公主有妇德，事宝寅尽肃雍之礼，好合虽积年，而敬事不替。宝寅每入室，公主必立以待之，相遇如宾，自非太妃疾笃，未曾归休。宝寅器性温顺，自处以礼，奉敬公主，内外谐穆。清河王怿亲而重之。
又曰：冯穆尚顺阳公主。宋翻为河阴令。公主家奴为劫，摄而不送。翻将兵围主宅，执主婿冯穆，步驱向县。时正炎暑，立之日中，流汗沾地。
又曰：陈留公主寡居，泰州刺史张彝意愿尚主，主亦许之。仆射高肇亦望尚主，主意不可。肇怒，谮彝于世宗。停废数年。
又曰：高道穆为御史中尉。庄帝姊寿阳公主犯行清路，执赤棒卒呵之不止，穆令棒破其车。公主深以为恨，泣以诉帝。帝谓主曰："高中尉清贞之人，彼所行者，公事，岂可以私责之！"
又曰：宿石，元明帝时拜中垒将军，尝从猎，帝亲欲射虎，石扣马谏，引帝上高原上。后虎腾跃杀人。诏：石为忠臣，切谏，免虎之害。赐马一匹，尚上谷公主，拜驸马都尉。
又曰：刘昶尚武邑公主，主薨，更尚建兴公主，又尚平阳长公主。及昶终，与三公主同茔异穴。
又曰：刘辉，字重冒。正始初，尚兰陵长公主，世宗第三姊也。公主颇严妒，辉尝私幸主侍婢，有身，主笞杀之，割其孕子，节解以草装，实婢腹，裸以示辉。辉遂忿憾，疏公主。公主姊因入听讲，言其故灵太后。太后初敕清河王怿穷其事，怿与高阳王雍、广平王怀奏其不知之状，无可为夫妇之礼，请离婚，削除封位。太后从之。
又曰：嵇拔世为讫奚部帅，其父根，皇始初率众归魏太祖，嘉之。拔尚华阴公主，生子敬。元绍之逆也，公主有功，超授敬大司马，封长乐王。
又《蠕蠕》曰：太昌元年六月，阿那环遣使朝贡，并为长子请尚公主。孝武诏以范阳王诲之长女琅琊公主许之，未及成婚，帝入关东、西魏竞结阿那环为婚好，西魏文帝乃以孝武时舍人元翌子女称为化政公主，妻那环兄弟塔寒。
又曰：阿那环遣使朝贡，复因求婚。诏发常山王骘乐安公主许之，改封为兰陵郡长公主。阿那环奉马千匹以为娉礼，请迎公主。诏兼宗正卿元寿、兼太常卿孟韶等送公主。自晋阳北迈，资用器物，咸出丰渥。阿那环遣迎公主于新城之南。
《陈书》：沈君理美风仪，博涉，有识览。陈武帝镇南徐州，深见器重，命尚会稽长公主。及帝受禅，拜驸马都尉，封永定亭侯。出为吴郡太守。时兵革未宁，百姓荒弊。君理总集士卒，修饬器械，深以干理见称。
又曰：蔡凝，字子君。美容止。及长，博学，有文辞，尤工草隶。累迁太子中舍人。以名家子选尚信义公主，拜驸马都尉、中书侍郎，迁晋陵太守。及将之郡，更令左右修中书廨宇，谓宾友曰："庶来者无劳。"寻授吏部侍郎。凝年位未高，而才地为时所重，常端坐西斋，自非素贵名流，罕所交接，趋时者多讥焉。宣帝常谓凝曰："我欲用义兴主婿钱肃为黄门郎，卿意何如？"凝正色曰："帝戚恩由圣旨，则无所复问。若格以佥议，黄散之职，故须人门兼美。"帝默然而止。肃闻而不平，义兴公主日谮之。寻免官，迁交阯。
《后周书》：尉迟侯兜，性弘裕，有鉴识，尚太祖姊昌乐大长公主，生迥。及侯兜病且卒，呼二子，抚其首曰："汝等并有贵相，但恨吾不见尔，各宜勉之。"
《隋书》曰：文帝时，兰陵公主寡，上为求夫，选亲卫柳述及萧玚等以示相者孙鼎。鼎曰："玚当封侯，而无贵妻之相；述亦通显，而守位不终。"上曰："位由我耳。"遂以主降述。
又曰：兰陵公主，字阿五，高祖第五女也。美姿仪，性婉顺，好读书，高祖于诸女中特所锺爱。初嫁仪同王奉孝，卒，适河东柳述，时年十八。诸姊并骄踞，主独折节遵于妇道，事舅姑甚谨，遇有疾病，必亲奉汤药。高祖闻之大悦。由是述渐见宠遇。初，晋王广欲以主配其妃弟萧玚，高祖初许之，后遂适述，晋王因不悦。及述用事，弥恶之。高祖既崩，述徙岭表。炀帝令主离绝，将改嫁之。公主以死自誓，不复朝谒，上表请免主号，与述同徙。帝大怒曰："天下岂无男子，欲与述同徙耶？"主曰："先帝以妾适于柳家，今有罪，妾当从坐，不愿陛下屈法申恩，"帝不从，主忧而卒。
又曰：南阳公主，炀帝长女也。美风仪，有志节，造次必以礼。年十四，嫁许国公宇文述子士及，以谨肃闻。及述病且卒，主亲调饮食，手自奉上，世以此称之。及宇文化及逆弑，主随至聊城，而化及为窦建德所败，士及自济北西归大唐。时隋代衣冠并在其所，建德引见之，莫不惶惧失常，唯主神色自若。建德与语，主自陈国破家亡，不能报怨雪耻，泪下盈襟，声辞不辍，情理切至。建德及观听者莫不为之动容陨涕，咸肃然敬异焉。及建德诛化及，时主有一子，名禅师，年且十岁。建德遣武贲郎将于士澄谓主曰："宇文化及躬行弑逆，人神所不容。今将族灭其家，公主之子，法当从坐，若不能割爱，亦听留之。"主泣曰："武贲既是隋室贵臣，此事何须见问！"建德竟杀之。主寻请建德削发为尼。(士及，右卫将军述之子也。以父勋封新城县公。隋文帝常引入卧内与语，奇之，令尚炀帝女南阳公主。)
