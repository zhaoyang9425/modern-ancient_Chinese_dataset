○辂
《释名》曰：天子所乘曰辂。辂亦车也。谓之辂，言行路也。金辂，以金玉饰车也。象辂、革辂、木辂，各随所名也。
《书》曰：大辂在宾阶面，缀辂在阼阶面，(大路，玉；缀辂，金。面，前，皆南乡。)先辂在左塾之前。(先辂象，次辂木。金、玉、象皆以饰车，木则无饰。皆以在路寝门内左右垫前北面。凡陈列，皆象成王生时。)
《礼》曰：大辂者，天子之车也。
又曰：鸾车，有虞氏之辂也。〈车勾〉车，夏后氏之辂也。
又曰：天子居青阳左个，乘青辂，驾苍龙。天子居明堂左个，乘朱辂，驾赤骝。天子居太庙太室，乘黄辂，驾黄龙。天子居总章左个，乘白辂，驾白骆。天子居玄堂左个，乘玄辂，驾铁骊。
《周礼》曰：有虞氏上陶，夏后上匠，殷人上梓，周人上辂。
又曰：王之五路：一曰玉路，锡，樊缨十有再就，建大常，十有二斿，以祀；金路，钩，樊缨九就，建大旗，以宾，同姓以封；象路，朱，樊缨七就，建大赤，以朝，异姓以封；革路，龙勒，条缨五就，建大白，以即戎，以封四卫；木辂，前樊鹄缨，建大麾，以田，以封蕃国。
又曰：王后之五路：重翟，锡面朱总；厌翟，勒面缋总；安车，雕面鹥总，皆有容盖；翟车，贝面组总，有握；辇车，组挽，有翣，羽盖。
《左传》曰：清庙茅屋，大路越席，大羹不致，粢(音寺。)食不凿，昭其俭也。
又曰：赐之大辂之服，戎辂之服。
《论语》曰：行夏之时，乘殷之辂，服周之冕。
《说苑》曰：晏子朝，乘弊车，驾驽马。景公见之，曰："嘻！天子之禄寡耶？何乘不佼(古巧切。)之甚也？"晏子对曰："赖君之赐，得以寿；三族及国交游，皆得生焉；臣得暖衣饱食。弊车驽马，以奉其身，于世足矣！"晏子出，公使梁丘据遗之辂车乘马，三反不受。公不悦，趣(音促。)召晏子，曰："夫子不受，寡人亦不乘！"晏子对曰："君使臣临百官之吏，节其衣服食饮之养，以先齐国之民。然犹恐其侈靡，而不顾其行也。今辂车乘马，君乘之上；臣亦乘之，下民之无义，侈其衣食，而不顾其行者，臣无以禁之。"遂让不受也。
董巴《舆服志》曰：殷瑞山车，金根之色，殷人以为大辂。于是秦皇作金根之车。汉承秦制，为乘舆，即孔子所谓乘殷之辂也。
《卤簿令》曰：玉辂，驾六马，太仆卿驭，驾士三十二人，并平巾帻、青衫、大口裤。千牛卫将军一人陪乘，执金装长刀，御乘辇。其辂衫腰舆后行。次金辂、象辂、革辂、木辂，以次相随，并驾六马，各驾士三十二人，并平巾帻、大口裤，衫色各从辂色。次五副辂，驾士各二十人，衣服同正辂。次耕根车，驾六马，士三十二人，服同玉辂。
又曰：皇太子金辂，驾四马，仆寺令驭，左右率府卒，一人执仪刀陪乘，驾士二十二人，并平巾帻、绯帔衫、大口裤。
又曰：王公已下象辂，驾四马，佐二人：立侍一人武弁、朱衣革带，在左；一人绯裲裆，大口裤，执刀在右。驾士十二人，平巾帻，绯衫，大口裤。
又曰：玉辂，青质，以玉饰诸末，重舆，左青龙，右白虎，金凤翅，画苡文鸟兽。黄屋左纛，金凤一在轼前，十二銮在衡，(正辂、耕根銮数皆准此，其副则八。)二铃在式，龙辀设鄣尘，青盖，绣饰黄里。博山镜子，树羽轮。金根，朱班重牙。左建旗，十有二旒，旒皆画升龙，其长曳地。右载闟(许及切。)戟，长四尺，广三尺，黻文。旗首金龙，头衔结绶，及铃緌。驾苍龙，金緵(亡黯切。)方𨰿(许乞切。)插翟尾五，焦镂。锡鞶缨，十有二就。(锡，马当颅，金为之。鞶，马大带。缨，马决。皆以五彩罽饰之。就，成也。)祭祀纳后则供之。金辂，赤质，以金饰诸末，馀与玉辂同。驾赤骝。飨射祀还饮至则供之。象辂，黄质，以象饰诸末，馀同玉辂。驾黄骝，行道则供之。革辂，白质，挽之以革，馀同玉辂。驾白骆，巡狩临兵事则供之。木辂，黑质，以漆饰诸末，馀与玉辂同。驾黑骝，田猎则供之。诸盖旌旗及鞶缨，皆从辂色，黄里，俱用黄其镂。锡与五辂同。耕根车，青质，盖三重，馀同玉辂，籍田则供之。
又曰：皇太子金辂，赤质，以金饰诸末，重辂箱。画苡文鸟兽，黄屋，伏鹿轼，龙辀金凤，一在轼前。设鄣尘，朱盖黄里。轮画朱牙。左建旗，九旒。右载闟戟。旗首金龙头衔结绶，及铃緌。驾赤骝，四銮在衡，二铃在轼。金緵方𨰿。插翟尾五。焦镂锡、鞶缨九就。从祀享正、冬大朝、纳妃，则供之。
又曰：王公以下象辂，以象饰诸末。朱班辂，八鸾在衡。左建旗，(旗画龙，外一降。)升一，右载闟戟。革辂，以革饰诸末。左建旃。(通帛为旃。)馀同象辂。木辂，以漆饰之，馀同革辂。诸辂皆朱质、朱盖、朱旗旃，一品九旒，二品八旒，三品七旒，四品六旒。其鞶、缨就数皆准此。
张子平《东京赋》曰：天子乃抚玉辂，乘时龙。
又曰：乘銮辂而驾苍龙。
又曰：奉引既睾，先辂乃发。
又曰：龙辂充庭，云旗拂霓。
○舆
《周易》曰：君子得舆，民所载也。
又曰：舆说辐，夫妻反目。《象》曰：舆说辐，中无尤也。
又曰：壮于大舆之輹。
又曰：见舆曳，其牛掣，其人天且劓，无初有终。《象》曰：见舆曳，位不当也。无初有终，遇刚也。
《续汉书·舆服志》曰：上古圣人，见转蓬始知为辂。辂行可载，因物生智，后为之舆。
《晋书》曰：王导有羸疾，不堪朝会。显宗亲幸之，置酒作乐。又诏："自今已后，舆载入殿，不得施拜。"
《晋诸公赞》曰：司徒傅枢以足疾逊位，不许，板舆上殿。
《晋起居注》曰：太始四年正月，临轩诏太宰安平王孚载舆升殿。
《宋书》曰：陶潜解印后，有脚疾，使一门生二儿举蓝舆诣王弘。既至，欣然而与之饮酌。
《语林》曰：武侯与宣王在渭滨将战。宣王戎服莅事，使人视武侯，乘舆葛巾，持白羽扇，指麾三军，皆随其进止。宣后闻而叹曰："可谓名士！"
《世说》曰：孟旭未达时，家贫，在京常见王恭乘高舆，服鹤氅裘。于时微雪，旭于篱间窥之，叹曰："此真神仙中人也！"
《陈留耆旧传》曰：洛阳令董宣死后，诏使视之，有兰舆一乘，白马一匹。帝曰："宣之清，死乃知之。"
《幽明录》曰：谢安石当桓温之世，恒惧不全。夜忽梦乘桓舆，行十六里，见一白鸡而止。莫有解此梦者。及温死，后代居宰相，历十六年而得病。安方悟云："乘桓舆者，代居其位也。十六里者，得十六年也。见白鸡止者，今太岁在酉，吾病殆不起乎？"少日而卒。
《淮南子》曰：以天为盖，以地为舆，四时为马。
《韩子》曰：舆人成舆，则欲人富贵也，非舆人仁，不贵则不售也。
潘安仁《闲居赋》曰：太夫人乃御板舆，升轻轩，远览王畿，近周家园。
左太冲《蜀都赋》曰：车舆杂沓，冠带混并。
张平子《东京赋》曰：乘舆巡乎岱岳，劝稼穑于原陆。
又曰：皇舆夙驾，{羊车}(仕佳切。)于东阶。({羊车}却也。)
曹子建《七启》云：驾超野之驷，乘追风之舆。
宋玉《高唐赋》曰：王乃乘玉舆，驷仓螭。
○同舆附
《魏志》曰：太祖军摩陂，召夏侯惇，常与周舆载，诸将无得比者。
《蜀志》曰：曹公东征吕布于下邳，先主从。曹公还，表先主为左将军，礼之愈重，出则同舆。
《吴志》曰：太子登，字子高，善待僚属，略同布衣之礼。诸葛恪、顾谭等，或用舆而载。
《晋中兴书》曰：纪瞻，字士远，为镇东左王长史，丹阳、宣城、新安三郡中正。上常幸瞻家，同乘舆还府。瞻甚见遇，乡郡荣之。
○辇
《左传》曰：猛获奔卫。南宫万奔陈，以乘车辇其母，一日而至。
又曰：齐庆克通于声孟子，与妇人蒙衣乘辇，而入于闳。(巷门。)
又曰：孟氏之臣秦莒父，辇重如役。莒父，孟献子家臣，步挽重车以从师。
《谷梁传》曰：晋君召伯尊而问焉。伯尊来，遇辇者，辇者不辟，使车右下而鞭之。(凡车，将左，御在中。有力之人在右，所以备非常。)
《尔雅》曰："徒御不惊"，辇者也。
《汉书》曰：淮南王长早失母，常附吕后、孝惠，然常心怨辟阳侯。孝文初即位，自以为最亲，骄蹇，数不奉法。上宽赦之。三年，入朝，从上入苑猎，与上同辇，帝谓为太兄。
又曰：傅昭仪有宠于上，生定陶恭王，多技艺。上甚爱之，坐则同席，行须同辇。
又曰：班婕妤，班况之女，孝成帝婕妤也。贤才通辨。帝游于后庭，尝欲与同辇，婕妤辞曰："观古贤圣之君，皆有名臣在侧；三代末主，乃有嬖妾。今欲同辇，无乃似之乎？"上善其言而止。太后闻之，喜曰："古有樊姬，今有班婕妤！"
《汉武故事》曰：又起明光宫，发燕、赵美女二千人充之。常从行国，载之后车。与上同辇者十六人，员数恒满。
又曰：上尝辇至郎署，见一人老郎，鬓眉皓白，姓颜名驷，江都人。上问："公何时为郎？何其老也！"对曰："臣文帝时为郎。"上曰："何其不遇也？"驷曰："文帝好文，而臣好武；景帝好老，而臣尚少；陛下好少，而臣已老。是以三世不遇。"
《晋书》曰：山涛。吴平之后，诏天下罢军役，示海内大安。州郡悉去兵，大郡置武吏百人，小郡五十人。帝尝讲武于宣武场，涛时有疾，诏乘步辇从。因与卢钦论用兵之本，以为不宜去州郡武备，其论甚精。于时咸以涛不学《孙吴》，而暗与之合。帝称之曰："天下名言也！"而不能用。及永宁之后，屡有变难，寇贼倏起，郡国皆以无备不能制。天下遂以大乱，如涛言焉。
又曰：张敞《东宫旧事》：太子有卧辇、步舆。
王韶之《晋纪》曰：义军起，桓玄问众曰："朕其败乎？"曹靖之对曰："神怒民怨，臣实忧惧。"玄曰："神何为怒？民何为怨？"对曰："移晋宗庙，飘零落薄，无所祭之，不及于祖，此其所以怒也。"玄曰："卿何不谏？"对曰："辇上诸君，皆以为尧、舜之世，臣何敢谏！"
又曰：梁冀与妻孙寿共乘辇，张羽盖，饰以金银，以骋娱乐。
《晋公卿礼秩》曰：太宰、平王给云母辇。
《晋太康起居注》曰：齐王归蕃，诏赐香衣辇一乘。
《后魏书·礼志》曰：大楼辇辀十二，加以玉饰衡，轮雕采，与辂同，驾牛十二。
又曰：乾象辇，羽葆圆盖，画日月五星二十八宿。天阶云汉、山林云气、仙圣贤明、忠孝节义、游龙飞凤、朱雀玄武、白虎青龙奇禽异兽可为饰者皆亦图焉。太皇、太后助祭郊庙则乘之。
《邺中记》曰：石虎大驾有金银辇、云母辇、武刚辇数百乘。虎皇后出，乘嵩路辇。文或玉路，辇或朱漆。卧辇纯以云母代纱，中外四望皆通彻。
又曰：石虎少游猎，体转壮大，不复乘马。作猎辇，使二十人担之，如今之步辇。上安徘徊曲盖，坐处转关床。若射鸟兽，宜有所向，关随身而转。
《王君内传》曰：神人乘三云之辇。
《拾遗记》曰：周穆王驭黄金碧玉之辇，从朝至暮，而穷宇宙之内。
潘岳《籍田赋》曰：天子御玉辇，荫华盖，金银照曜以炯晃，龙骥腾骧而沛艾。
邹阳《上吴王书》曰：斗城不休，救兵不至，死者相随，辇车相属，转粟流输，千里不绝。
枚叔《七发》曰：出舆入辇，命曰蹶痿之机。
又云：辇道斜交，堤池纡曲。
曹子建《公燕诗》云：轻辇随风移。
刘公干《公燕诗》云：辇车飞素质，从者盈路傍。
丘希范《应诏诗》云：轻荑承玉辇，细草籍龙骑。(汉，草辇从上行。)
