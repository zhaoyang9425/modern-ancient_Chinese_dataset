○战下
《后周书·梁台传》曰：时大军围洛阳，久而不拔。齐骑奄至，齐公宪率兵御之，乃有数人为敌所执。已去阵二百馀步，台望见之，愤怒，单马突入，射杀两人，敌皆披靡，执者遂得还。齐王宪每叹曰："梁台果毅胆决，不可及也。"
又曰：田弘讨西平反羌及凤州叛兵等，并破之。弘每临阵，摧锋直前，身被一百馀箭，破骨者九，马被十槊，朝廷壮之。
又曰：李标字灵杰。长不盈五尺，性果决，有胆气。少事尔朱氏。累迁右将军。魏孝武以标从为太祖帐内都督。从复弘农，破沙苑。标时跨马运矛，冲坚陷阵，隐身披甲之中。敌人见之，皆曰："避此小儿"。太祖初亦闻标骁悍，未见其能，至是方嗟叹之。谓标曰："但使胆决如此，何必要须八尺之躯也。"
又曰：贺若敦，太祖时群盗蜂起，各据山谷。大龟山贼张世显潜来袭统，敦挺身赴战，手斩七八贼，贼乃退走。父统大悦，谓左右僚属曰："我少从军旅，战阵非一，如此儿年时胆略者，未见其人。非惟成我门户，亦当为国名将。"
又曰：王雅从战邙山。时大军不利，为敌所乘，诸将皆引退，雅独回骑拒之。敌人见其无继，步骑竞进。雅左右奋击，频斩九级，敌众稍却，雅乃还军。太祖叹曰："王雅举身悉是胆也。"
又曰：蔡祐字承先，从太祖战于河桥，祐乃下马步斗，手杀数人。左右劝乘马以备急卒。祐怒之曰："丞相养我如子，今日岂以性命为念！"遂率左右十馀人，齐声大呼，杀伤甚多。敌以其无继，遂围之十馀重，谓祐曰："观君似是勇士，但弛甲来降，岂虑无富贵耶。"祐骂之曰："死卒！吾今取头，自当封公，何假贼之官号也。"乃弯弓持满，四面拒之。东魏人弗敢逼，乃募厚甲长刀者，直进取祐去祐。可三十步，左右劝射之，祐曰："吾曹性命，在一矢耳，岂虚发哉。"敌人渐进，可十步，祐乃射之，正中其面，应弦而倒，便以槊刺杀之。因此，战数合，惟失一人。敌乃稍却。祐徐引退。是战也，我军不利。太祖已还。祐至弘农，夜中与太祖相见。太祖见祐，至字之曰："承先，尔来，吾无忧矣。"太祖心惊，不得寝，枕祐股上，乃安。
又曰：王雄从晋公护东征。至邙山，与齐将斛律明月接战。雄驰杀三人，明月退走，雄追之。明月左右皆散，矢又尽，惟馀一奴一矢在焉。雄案槊不及明月者丈馀，曰："惜尔不杀得，但生将尔见天子。"明月反射雄，中额，雄抱马退走，至营而薨。
又曰：耿豪本名令贵。沙苑之战，豪杀伤甚多，血染甲裳尽赤。太祖见之，叹曰："令贵武猛，所向无前，观其甲裳，足以为验，不须更论级数也。"
又曰：王勇从讨赵青雀，平之，论功居最，除卫大将军、殷州刺史，加通直散骑常侍，兼太子武卫。邙山之战，勇率敢死之士三百人，并执短兵，大呼直进，出入冲击，杀伤甚多，敌人无敢当者。是役也，大军不利，惟勇及王文达、耿令贵三人力战，皆有殊功。太祖于是赏帛二千匹，令自分之。军皆拜上州刺史。以雍州、岐州、北雍州拟授勇等，然州颇有优劣，又令探筹取之。勇遂得雍州，文达得岐州，令贵得北雍州。仍赐勇名为勇，令贵名豪，文达名杰，以彰其功。
又曰：耿豪从太祖战于邙山，家谓所部曰："大丈夫见贼，须右手拔刀，左手把槊，直刺直斫，慎莫皱眉畏死。"遂大呼独入，敌人锋刃乱下，当时咸谓豪殁。俄然奋刃而还。战数合，当豪前者，死伤相继。又谓左右曰："吾岂乐杀人，但壮士除贼，不得不尔。若不能杀贼，又不为人所伤，何异逐坐人也。"太祖嘉之，拜北雍州刺史。
《隋书》曰：突厥入寇，隋将杨素击之。先是，诸将与虏战，每虑胡骑奔突，皆戎车步骑相参，舁鹿角为方阵，骑在其内。素谓之曰："此乃自固之道，非取胜之方也。"于是悉除旧法，令诸军为骑阵。突厥达头可汗闻之大喜，率精骑十馀万而至。素奋击，大破之。素多权略，乘机赴敌，应变无方，然大抵驭戎严整，有犯军令者，立斩之，无所宽贷。每将临寇，求人过失而斩人，多者百馀人，少不下十数。流血盈前，言笑自若。及其对阵，先令一二百人赴敌，陷阵则已，如不能陷阵而还者，无问多少，悉斩之。又令二三百人复进，还如向法。将士股栗，有必死之心，由是战无不胜，时称名将。
又曰：张须陀将兵拒东郡贼翟让，前后三十馀战，每破走之。转荥阳守。时李密说让取洛口仓，让惮须陀，不敢进。密劝之，让遂与密率兵逼荥阳，须陀拒之。让惧而退，须陀乘之，逐北十馀里。时李密先伏数千人于林木间，邀击须陀军，遂败绩。密与让合军围之，须陀溃围辄出，左右不能尽出，须陀复跃马入救之。往来数四，众皆散，乃仰天曰："兵败如此，何面见天子乎？"乃下马战死。时年五十二。其所部兵，昼夜号泣，数日不止。
又曰：麦铁杖辽东之役，将渡辽，谓其三子曰："阿奴当备浅色黄衫，吾荷国恩，今是死日。我既被杀，尔当富贵，惟诚与孝，尔其勉之！"及济，桥未成，阵去东岸尚数丈，贼大至，铁杖跳上岸，与贼战死，武贲郎将钱士雄、孟金文亦死之，左右更无及者。帝为之流涕，购得其尸。
又曰：权袭庆仕周，从武元皇帝与齐师战于并州，被围百馀重。袭庆力战矢尽，短兵相接，杀伤甚众，于是刀槊皆折，脱胄掷地，向贼大骂曰："何不来斫头也！"贼遂杀之。
又曰：高智惠作乱江南，史万岁以行军总管从杨素击之。万岁率众二千，自东阳别道而进，逾岭越海，攻陷浮洞不可胜数。前后七百馀战，转斗千馀里，寂无声闻者十旬，远近皆以万岁为没。万岁以水陆阻绝，信使不通，乃置书竹筒中，浮之于水。汲者得之，以言于素。素大悦，上其事。高祖嗟叹。
又曰：宇文庆从周武帝攻河阴，先登攀堞，与贼短兵接战，良久，中石乃坠，绝而后苏。帝劳之曰："卿之馀勇，可以贾人也。"复从武帝拔晋州，其后齐师大至，庆与宇文宪轻骑觇，卒与贼相遇，为贼所窘。宪挺身而遁，庆退据汾桥，众贼争进，庆引弓射之，所中人马必倒，贼乃稍却。及破高纬，拔高辟，克并州，下信都，擒高谐，功并居最。
《唐书》曰：高祖为山西、河东抚慰大使，至龙门县，有贼母端儿帅众数千人奄至城下。时诸军无备，为贼所乘。高祖亲率十馀骑横出击之，所射应弦而倒，贼大溃，逐北数十里，伏尸相继于道。时高祖射七十发，明日斩首筑为京观，于尸上尽得所射箭，其妙如此。
又曰：至德中，宜春郡太守刘秋子率士卒攻贼。兵尽矢穷，秋子张空拳大呼于军前，死战而胜。诏嘉其忠勇，授淮阳太守。
又曰：白孝德，胡人也，骁悍有胆力。乾元中，李光弼为偏裨。史思明攻河阳，使骁将刘龙仙率铁骑五十临河挑战。龙仙勇捷自恃，举右足加马鬛上，手运两矢，嫚骂光弼。光弼登城望之，诸将皆侍，顾曰："孰可取者？"仆固怀恩前请行，光弼曰："此非大将所为。"历选其次无可，于是左右窃议曰："孝德可。光弼闻之，乃招孝德前问："可得手？"孝德曰"得。"光弼问："所加几何人而可？"曰："独往则可，加人不可。"光弼曰："壮哉！"终问所欲，对曰："愿备五十骑于壁门候。既入然后进，及诸大将鼓噪以借威，他无所用。"光弼抚其背以遣。孝德挟二矛，策马截流而渡。半济而怀恩贺曰："克矣。"光弼曰："未及，何知其克？"怀恩曰："观其揽跂便辟，可万全者。"龙仙始见其独来，甚易之，足不降鬛。稍近，将动，孝德摇手示之，若使其不动，然龙仙不测，又止。孝德呼："太尉使予致辞，非他。"龙仙去三十步与之言，亵骂如初。孝德息马伺便，久之，因瞋目曰："贼识我乎？"龙仙曰："谁？"曰："我，国之大将白孝德。"龙仙曰："是猪狗乎？"孝德发声虓然，执矛突前而搏之，城上万鼓齐噪，五十骑以继进。龙仙矢不及发，环走堤上。孝德以匹马逐之，胡骑五十皆披靡，若猛犬之猎群狐也。遂斩之，提首而归。
又曰：王难得试卫尉卿，至凤翔为都知兵马使，兼兴平军事。尝有裨将靳元曜，当合战，堕马，呼难得，难得俯马救之。贼射难得，中眉，皮穿，下蔽目。难得乃拔去箭，并皮掣弃之，勇冠三军，由是士众多附之。
《五代·周史》曰：王殷迁奉国右厢都指挥使。汉祖受命从征杜重威于邺下。殷与刘词皆率先力战，矢中于首。久之出，折镞于口中。以是汉祖嘉之。
《三国典略》曰：茹茹寇肆，齐主自晋阳讨之，虏骑散走，大军遂还。齐主率二千馀骑为殿，夜宿黄瓜堆。茹茹别部数万骑扣鞍而进，四面围逼麾下。齐主安卧，平明方起，神色自若，指画军形，溃围而出。虏骑追击之，伏尸二十里，获庵罗辰妻子生口三万馀，令都督高阿那肱率骑数千塞其走道。那肱以兵少请益，齐主更减其半，那肱骑奋击，亦大克捷。
○战不顾亲
《史记》曰：项王为高俎，置太公其上，告汉王曰："今不急下，吾烹太公。"汉王曰："吾与项羽俱北面受怀王，约为兄弟，吾翁即乃翁。必欲烹而翁，即幸分我一杯羹。"项王怒，欲烹之。项伯曰："天下事未可知，且为天下者不顾家，虽杀之无益，祗益祸耳。"项王从之。
《后汉书》曰：邳彤，字伟君，世祖拜为后大将军，常从战攻信都。复反为王郎所置信都王捕击彤父弟及妻子，使为手书呼彤曰："降者封爵，不降者族灭。"彤涕泣报曰："事君者不得顾家。彤亲属所以至今得安于信都者，刘公之恩。公方争国事，彤不得复念私也。"会更始所遣将攻拔信都，王郎兵败走，彤家得免。
又曰：世祖遣宗正刘延攻天井关，与上党太守田邑连战十馀合，延不得进。邑迎母弟妻子，为延所获。冯衍乃遗邑书，邑报书曰："仆虽驽怯，亦欲为人者也，岂苟贪生而畏死哉。闻老母诸弟见执于军，而邑安然不顾者，岂非重其节乎？若使人居天地，寿如金石，要长生而避死地可也。今百年之期未有能至，老壮有间相去几何？诚使故朝尚在，忠义可云？虽老亲受戮，妻儿横分，邑之愿也。"
又曰：赵苞字威豪，迁辽西太守。到官，遣使迎母及妻子，垂当到郡，道经柳城，值鲜卑万馀人入塞寇钞，苞母及妻子遂为所劫质，载以劫郡。苞率步骑二万，与贼对阵。贼出母以视苞，苞悲号谓母曰："为子无状，欲以微禄奉养朝夕，不图为母作祸。昔为母子，今为人臣，义不得顾私恩，毁忠节，惟当万死，无以塞罪。"母遥谓曰："威豪，人各有命，何得相顾，以亏忠义！尔其勉之。"苞即时进战，败之，其母妻皆为所害。
《东观汉记》曰：孔奋为武都郡丞，时在郡为隗嚣馀党所攻，杀太守，得奋妻子。奋追贼，贼推奋妻子于军前。奋年五十，惟有一子，不顾，遂擒贼，而其子见屠。帝嘉其忠，迁武都太守。
《九州春秋》曰：初，清河李雍以隃叛袁绍，而降公孙瓒，遣兵卫之。绍遣朱灵攻之。灵家在城中，瓒以灵母、弟置城上，诱呼灵，灵望城上泣曰："丈夫一出身与人，岂复顾家耶！"战遂拔之，生擒雍，而灵家皆死。(灵字文博。)
《蜀志》曰：姜维与母相失。(孙盛《杂记》曰：姜维得母书，并求当归。维曰：良田百顷，不在一亩；但有远志，不见当归。)
《续帝王世纪》曰：晋师度岘，慕容超使拒之，闻晋兵盛，自将四万继之。及晋人战于临昭，燕兵大败，超单马奔入城。八月，将封。融自河北奔晋师，使诏诱城内，超怒，缚其母，悬诸城上。融曰："姜维有言，良田百顷，不在一亩。"
《梁书》曰：羊侃长子鷟，为侯景所获，执来城下示侃。侃谓曰："我倾宗报主，犹恨不足，岂得计此一子？幸尔早能杀之。"数日复持来，侃谓鷟曰："久以汝为死，犹在耶？吾以身许国，誓死行阵，终不以汝而生进退。"因引弓射之。贼感其忠义，亦不害也。
○战伤
《左传》曰：齐晋将战，郄克伤于矢，流血及屦，未绝鼓音。
《魏书》曰：孙观迁青州刺史，从征孙权于濡须口，为流矢所中，穿左足，穿力战不顾，太祖劳之曰："将军被疮深重，而猛气益奋。"及疮甚，遂卒。
《魏志》曰：诸葛亮出祁连山，诏张郃督诸军至洛阳。亮还保祁连山，郃追至木门，与亮军交战，飞矢中郃右膝，薨。
又曰：夏侯惇字元让。太祖自徐州还，惇从征吕布，为流矢所中，伤左目。
又曰：公到宛，张绣降，既而悔之。复反，公与战，军败，为流矢所中。(《魏书》曰：公所乘马名绝影，为流矢所中，伤颊及足，并中公右臂。)
《蜀志》曰：先主进围络县，庞统率众攻城，为流矢所中，卒。
《三国典略》曰：陈薛安都引兵破留异，成州刺史韩子皋单马入阵，伤顶之左，一髻半落。安都为流矢所中，流血至踝，乘舆车，容止不变。
《北史》曰：彭乐天平四年，从神武西讨，与周文相拒，神武欲缓持之。乐气奋，请决战，曰："我众贼少，不可失也。"神武从之，乐因醉入，深被刺，肠出，内之，不尽，截去复战，身被数疮，军势遂挫，不利而还。神武每追论以戒之。
《后周书》曰：河桥之战，王思政下马，用长槊左右横击，掊数人。时陷阵既深，从者死尽，思政被重创闷绝。会日暮，敌亦收军。思政久经军旅，每战惟著破敝甲，敌疑非将帅，故免。有帐下督雷五安于战处哭求思政，会其已苏，遂相得。乃割衣裹创，扶思政上马，夜久方得还。仍镇弘农。思政以玉璧地在险要，请筑城。即自营度，移镇之，迁并州刺史，仍镇玉璧。
又曰：韦法保每与敌人交兵，每身先士卒，单马陷阵，是以战必被伤。尝至关南与东魏人战，流矢中颈，从口中出，当时气绝。舆至营，久之乃苏。
又曰：李弼从太祖，与齐战于渭桥。弼深入，陷阵。身被七创，遂为所获。弼佯殒绝于地，守者稍懈。弼睥睨，傍有马，因跃上西驰，得免。
《隋书》曰：开皇二年，突厥叶护及番那可汗众十馀万，寇掠而南，诏以达奚长孺为行军总管，率众二千击之。遇于周槃，众寡不敌，军中大惧，长儒慷慨，神色愈烈。为虏所冲，突厥散而复聚，且战且行，转斗三日，五兵咸尽，士卒以拳殴之，手皆见骨，杀伤万计，虏气稍夺，于是解去。长儒身被五疮，通中者二；其战士死伤者十八九。突厥本欲大掠秦、陇，既逢长儒，兵皆力战，虏意大沮。明日，于战处焚尸恸哭而去。
