○嗜酒
《左传》曰：齐庆封好田而嗜酒，与舍政，(舍，封子。庆封当国，不自为政，以付舍。)则以其内实迁于卢蒲嫳氏，易内而饮酒。(内实，宝物妻妾也。)
《传》又曰：郑伯有嗜酒，为窟室，(窟室，地室。)而夜饮酒，击钟焉，朝至未已。朝者曰："公焉在？"(家臣，故谓伯有为公。)其人曰："吾公壑谷。"(壑谷，窟室。)皆自朝布路而罢。(布路，分散。)既而朝，(伯有朝郑君。)则又将使子皙如楚，归而饮酒。庚子，子皙以驷氏之甲伐而焚之。伯有奔雍梁。(雍梁，郑地。)醒而后知之，遂奔许。
《传》又曰：齐惠栾、高氏皆嗜酒，(栾、高二族皆出惠公。)信内多怨，(说妇人言，政多怨。)强于陈、鲍氏而恶之。(恶陈、鲍。)夏，有告陈桓子曰："子旗、子良将攻陈、鲍氏。"亦告鲍氏。桓子授甲而如鲍氏，遭子良醉而骋。(欲及子良醉，故驱告鲍文子。)遂见文子，(文子，鲍国。)则亦授甲矣。使视二子，(二子，子旗、子良也。)则皆将饮酒。桓子曰："彼虽不信，(彼，传言者。)闻我授甲，则必逐我。及其饮酒也，先伐诸？"陈、鲍方睦，遂伐栾、高氏。
《后汉书》曰：更始韩夫人尤嗜酒，每侍饮，见常侍奏事辄怒，曰："帝方对我饮，正用此时持事来乎？"起，抵破书案。
又曰：马氏为人嗜酒，阔达敢言。(阔达，大度也。敢言，谓言果言敢，无所隐也。)时醉，在御前面折同列，言其短长，无所避忌。帝故纵之，以为笑乐。
《魏志》曰：徐邈，字景山，魏国初为尚书郎。时科禁酒，而邈私饮，至于沉醉。校尉赵达问以曹事。邈曰："中圣人。"达白太祖，太祖甚怒。度辽将军鲜于辅进曰："平日醉客谓酒清者为圣人，浊者为贤人，邈性慎，偶醉言耳。"坐刑。后车驾幸许昌，问邈曰："颇复中圣人不？"邈对曰："昔了反毙于谷阳，御叔罚于饮酒。臣嗜酒，二子不能自惩，时复中之。然宿瘤以丑见传，而臣以醉见识。"帝大笑，顾左右曰："名不虚立！"
又曰：时苗，字德胄，钜鹿人也。少清白，为人疾恶。建安中，入丞相府，出为寿春令，令行风靡。扬州治在其县，时蒋济为治中，苗以初至，欲往谒。济素嗜酒，适会其醉，不能见。苗恚恨还，刻木为人，署曰："酒徒蒋济"，竖之于墙下，旦夕射之。州郡虽知其所为不恪，然以其履行过人，无若之何。
《吴书》曰：郑泉，字文渊，陈郡人，博学有奇志，而性嗜酒。其闲居，每曰："愿得美酒，满五百斛舡，以四时甘脆置两头，反复以饮之，惫即住，而啖肴膳，酒有斗升，减即随益之，不亦快乎！"
《晋书》曰：光逸，字孟祖。遇乱避难，渡江依胡毋辅之。初至，属辅之与谢鲲、阮放、毕卓、羊曼、桓彝、阮孚，散发裸衣，闭室酣饮，已累日。逸将排户入，守者不听。逸便于户外脱衣露头，于狗窦中窥之而大叫。辅之惊曰："他人决不能尔，必我孟祖也！"遽呼入，遂与饮，不舍昼夜。人谓之八达。
又曰：孟嘉为桓温参军。嘉好酣饮，愈多不乱。温问嘉："酒有何好，而卿嗜之也？"嘉曰："未得酒中趣耳！"
又曰：孝武末年嗜酒好肉。而会稽王道子，昏尤甚，惟狎昵谄邪。于是国宝谗谀之计，稍行于主相之间。
《宋书》曰：衡阳王义季，素嗜酒。自彭城王义康废后，遂为长夜饮，略少醒日。文帝诘责曰："此非惟伤事业，亦自损性。皆汝所谙，近长沙兄弟皆缘此致故，将军苏征耽酒成疾，旦夕待尽。一门无此酣法，汝于何得之？"义季虽奉旨，酣纵不改，成疾，以至于终。
又曰：范泰初为太学博士，外弟荆州刺史王忱请为天门太守。忱嗜酒，醉辄累旬。及醒则俨然端肃。泰陈"酒既伤生，所宜深诫！"其言甚切，忱嗟叹久之，曰："见规者众，未有若此者也！"
又曰：刘邕，穆之之子。河东王歆之与邕俱尝为南康相，素轻邕。后歆之与俱豫元会，并坐。邕嗜酒，谓歆之曰："卿昔见臣，今能见劝一杯酒不？"歆之因敩孙皓歌答曰："昔为汝作臣，今为汝比肩。既不劝汝酒，亦不愿汝年！"
《梁书》曰：王瞻为吏部尚书，性率亮。居选所举，其意多行。颇嗜酒，每饮或弥日，而精神朗赡，不废簿领。武帝每称赡有三术：射、棋、酒也。
《南史》曰：陈暄文才俊逸，尤嗜酒，无节操。遍历王公室，沉湎过差非度。其兄子秀常忧之，致书于暄友人何胥，冀其讽谏。暄闻之，与秀书曰："且见汝书与孝典陈吾饮酒过差。吾有此好五十馀年。昔吴国张公，亦称耽嗜。吾见张公时，伊已六十，自言引满大胜少年时。吾今所进，亦胜于往日，老而弥笃，惟吾与张季舒耳！吾方与此子交欢于地下，汝欲夭吾此志耶？昔阮咸、阮籍同游竹林，宣子不闻斯言。王湛能玄言巧骑，武子呼为痴叔。何陈留之风不嗣，大原之气岿然，翻成可怪？吾既寂寥当世，朽病残年，产不异于颜、原，名未动于卿相。若不日饮醇酒，复欲安归？女以饮酒为非，吾以不饮为过。昔周伯仁渡江，惟三日醒，吾不以为少；郑康成一日三百杯，吾不以为多。然洪醉之后，有得失。成厮养之志，是其得也；使次公之狂，是其失也。吾常譬酒犹水也，可以济舟，亦可以覆舟。故江议有言：'酒犹兵也，兵可千日而不用，不可一日而不备；酒可千日而不饮，不可一饮而不醉。'美哉江公，可与共论酒矣！汝惊吾堕车侍中之门，陷池武陵之地，遍布朝野，自言憔悴。'丘也幸，苟有过，人必知之。'吾平生所愿，身没之后，题吾墓云：'陈故酒徒陈君之神道。'若斯志意，岂避南征之不复，贾谊之恸哭者哉？何水曹眼不识杯铛，吾口不离觚杓。汝宁与何同日醒，与吾同日而醉乎？政言'其醒可及，其醉不可及也'。速营糟丘，吾将老焉！"
《后魏书》曰：夏侯道迁长子史，字元廷，历镇远将军南兖州大中正。史性好酒，居丧不戚，醇醪肥鲜不离口。沽买饮啖，多所费用。父时田园货卖略尽，人间债犹数千馀匹，谷食至常不足，弟妹不免饥寒，于是昏酣而卒。初，史与南人辛谌、庾遵、江文遥等终日游聚。酣饮之际，恒相谓曰："人生局促，何殊朝露？坐上相看，先后间耳！脱有先亡者，于良辰美景，灵前饮宴，傥或有知，庶共歆飨。"及史亡，后三月上巳，诸人相率至史灵前，仍共酌饮。时日晚天阴，室中微暗，咸见史在坐，衣服形容不异平昔，时执杯酒，似若献酬，但无语耳。
《后魏书》曰：李元忠征拜侍中，虽处要任，初不以物务干怀，惟以声酒自娱。大率常醉，家事大小了不关心。园庭罗种果药，亲朋导诣，必留连宴赏。每挟弹携壶，游遨里闬。每言："宁无食，不可使我无酒！阮步兵，吾师也；孔少府岂欺我哉？"后自中书令，复求为太常，以其有音乐而多美酒。故神武欲用为仆射，文襄言其放达常醉，不可任以台阁。其子揆闻之，请节酒，元忠曰："我言作仆射，不胜饮酒乐；尔爱仆射，时宜勿饮酒。"
《北齐书》曰：黄门郎司马消难，左仆射子知之子，是高祖之婿，势盛当时。因退食之暇，寻高季式，与之酣饮留宿，旦日，重门并闭，关钥不通。消难固请云："我是黄门郎，天子侍臣，岂有不参朝之理？旦一宿不归，家君必当大怪。今若又留我狂饮，我得罪无辞，恐君亦不免谴责。"季式曰："君自称黄门郎，又言畏家君怪，欲以地势胁我邪？高季式死自有处，初不畏此！"消难拜谢请出，终不见许。酒至，不肯饮，季式云："我留君尽兴，君是何人，不为我饮？"命左右，赍车轮括消难颈。又赍一轮，自括颈。仍命酒，引满相劝。消难不得已，欣笑而从之。方仍俱脱车轮更留一宿。是时失消难两宿，莫知所在，内外惊异。及消难出，方具言之。世宗在京辅政，白魏帝，赐消难美酒数石、珍羞十舆。并令朝士与季式亲狎者，就季式燕集。其被优遇如此。
《唐书》曰：王源中为户部侍郎、翰林丞旨学士，性颇嗜酒。尝召对，源中方沉醉不能起。及醉醒，同列告之，源中但怀忧，殊无悔恨。他日，又以醉不任赴召。遂终不得大任，以眼病求免所职。
《列子》曰：子产之兄公孙朝聚酒千锺，积麹成封。望门百步，糟浆之气逆于人鼻。方其荒于酒也，不知正道之安危，人理之悔吝，室内之有无，九族之亲疏；虽水火兵刃交于前，不知也。
《王子年拾遗记》曰：晋有羌人姚馥，字世芬。充厩马圉，每醉中，好言王者兴亡之事。常云："九河之水，不足以渍麹蘖；八薮之木，不足以为蒸薪；七泽之麋，不足以充庖俎。"恒言"渴于醇酒"，君辈呼为"渴羌"。后武帝受以朝歌守，馥辞，愿且为马圉，时赐美酒，以乐余年。帝曰："朝歌，纣之旧都，地有酒池，故使老羌不复呼渴。"固辞，迁酒泉太守，地有清池，其味若酒，馥乘醉而拜受之。
《世说》曰：刘灵病酒，渴甚，从妇求酒，持器泣谏曰："君饮酒太过，非摄生之道，必宜断之！"灵曰："甚善！我不能自禁，惟当祝鬼自誓断之耳。便可具酒肉。"妇从之。灵跪而咒曰："天生刘灵，以酒为名。一饮一斛，五斗解酲。妇人之言，慎不可听！"便引酒进肉，隗然已醉。
又曰：毕茂世云："一手持蟹螯，一手持酒杯。拍浮酒池中，便足了一生！"
○使酒
《史记》曰：季布为河东守。孝文时，人有言其贤者。孝文召，欲以为御史大夫。复有言其勇，使酒难近。至留邸一月，见罢。布因进曰："臣无功窃宠，待罪河东，陛下无故召臣，此人必有以臣欺陛下者。今臣至，无所事罢去，此人必有毁臣者。夫陛下以一人之誉而召臣，以一人之毁而去臣，臣恐天下有识闻之，有以窥陛下也！"上嘿然，惭，良久曰："河东，吾股肱郡，故特召君耳。"布辞之官。
又曰：孝武建元元年，灌夫入为太仆。二年，夫与长乐卫尉窦甫饮，轻重不得，(饮酒轻重不得其平。)夫醉搏甫。甫，窦太后昆弟也。上恐太后诛夫，徙为燕相。数岁，坐法去官，家居长安。灌夫为人刚直使酒，不好面谀。贵戚诸有势在己之右，不欲加礼，必陵之；诸士在己之左，愈贫贱尤益敬。灌夫家居虽富，然失势，宾客益衰。及魏其侯失势，亦欲倚夫引绳排根生平慕之后弃之者，夫亦倚魏其而通列侯宗室为名高。两人相为引重，其游如父子然，相得欢甚，恨相知晚也。夫有服，过丞相，丞相从容曰："吾欲与仲孺过魏其侯，会仲孺有服。"夫曰："将军乃肯幸临况魏其侯，夫安敢以服为解！请语魏其侯帐具，将军旦日早临。"武安许诺。夫具语魏其侯，如所谓武安侯。魏其与其夫人益市牛酒，夜洒扫，早帐具，至旦平明，令门下侯伺。至日中，丞相不来。魏其谓夫曰："丞相岂忘之哉？"夫不怿，曰："夫以服请，宜往！"乃驾自往迎丞相。丞相特前戏许灌夫，殊无意往。及夫至门，丞相尚卧。于是夫入见，曰："将军昨日幸许过魏其，魏其夫妻治具，自旦至今，未敢尝食。"武安愕谢曰："吾昨日醉，忽忘与仲孺言。"乃驾往。及饮酒酣，夫起舞属丞相。丞相不起，夫从坐上语侵之。魏其扶灌夫去，谢丞相。丞相卒饮至夜，极欢而去。丞相尝使籍福请魏其城南田，不得，由此怨灌夫、魏其。后丞相娶燕王女为夫人，有太后诏，召列侯宗室皆往贺。魏其侯过灌夫，与俱。夫谢曰："夫数以酒失，得过丞相。丞相今者又与夫有郄。"魏其曰："事已解。"强与俱。饮酒酣，武安起为寿，皆避席伏。已，魏侯为寿，独故人避席耳，余半膝席。夫不悦，起，行酒。至武安，武安膝席，曰："不能满觞。"夫怒，因嘻笑曰："将军贵人也！"属之，时武安不肯。行酒次至临汝侯，(灌婴孙，名贤。)临汝侯方与程不识耳语，又不避席。夫无所发怒，乃骂临汝侯曰："生平毁程不识不直一钱，今日长者为寿，乃效女儿咕嗫耳语！"武安谓灌夫曰："程、李俱东、西宫卫尉，今众辱程将军，仲孺独不为李将军地乎？"灌夫曰："今日斩头陷胸，何知程、李乎！"坐乃起更衣稍稍去。
《续汉书》曰：时圣公聚客，家有酒，请游徼饮。宾客醉，歌言："朝烹两都尉！游徼后来，用调羹味！"游徼大怒，缚捶数百。
《魏志》曰：吴质黄初五年朝京师，诏大将军及特进以下皆会质所，太官给供具。酒酣，质欲尽欢。时上将军曹真性肥，中领军朱铄性瘦，质召优使说肥瘦。真负其贵耻见贱，怒谓质曰："卿欲以部曲将遇我耶？"骠骑将军曹洪、轻车将军王忠言："将军必欲使上将军肥，即自宜为瘦。"真愈恚，拔刀睁目，言："俳敢轻说，吾斩尔！"遂骂坐。质案剑曰："曹子丹，汝非屠机上肉？吴质吞尔不啮喉，咀汝不啮牙！何敢恃势骄耶！"铄因起，曰："陛下使吾等来乐卿耳。乃至此耶？"质顾叱之曰："朱铄，敢坏坐！"诸将军皆还坐。铄愈恚，还拔剑斩地。遂使罢也。
《吴志》曰：权既为吴王，欢宴之末，自起行酒。虞翻伏地，佯醉不起。权去，翻起坐。权于是大怒，手拔剑欲击之，侍坐者莫不惶遽。惟大司农刘基起抱权，谏曰："大王以三爵后，手杀善士，虽翻有罪，天下孰知之？且大王以能容贤畜众，故海内望风；今一朝弃之可乎？"权曰："曹孟德杀孔文举，孤于虞翻何有哉！"基曰："孟德轻言士人，天下非之；大王躬行德义，欲与尧、舜比隆，曾何自喻于彼乎？"翻由是得免。权因敕左右："自今酒后言杀，皆不得杀也。"
又曰：胡综性爱酒，酒后欢呼极意，或推引杯觞，搏击左右。权爱其才，不备责也。
又曰：凌统当击贼围，先期，统与督将陈勤会饮酒。勤刚勇任气，因督酒际，陵轹一坐，举罚不以其道。统疾其侮慢，面折不为具酒。勤怒，詈统及其父操。统流涕不答，众因罢坐。勤乘酒凶悖，又于道路辱统。统不忍，引刀斫勤，数日死。及当攻屯，统曰："非死无以谢罪！"乃率厉士卒，身当矢石，所攻一面，应时破坏。诸将乘胜，遂大破之。还，自拘于军正。权壮其果毅，许以功赎罪。
《晋书》曰：庾纯为河南尹，以贾充奸佞，与任恺共举充西镇关中。充由是不平。充尝宴朝士，而纯后至。充谓曰："尹行尝居人前，今何以在后？"纯曰："且有小市，事不了，是以来后。"世言纯之先尝有五百者，充之先有市魁者，故充、纯以此相讥焉。充自以功隆望重，意殊不平，及纯行酒，充不时饮。纯曰："长者为寿，何敢尔乎！"充曰："父老不归供养，将何言也？"纯因发怒曰："贾充，天下凶凶，由尔一人！"充曰："辅佐二世，荡平巴、蜀，有何罪而天下谓之凶凶？"纯曰："高贵乡公何在？"众坐因罢，充左右欲执纯，中护军羊琇，侍中王济佐之，因得出。充惭怒，上表解职。纯惧，上河南尹、关中侯印绶，上表自劾。
《晋书·裴楷传》曰：石崇以功臣子，有才气，与裴楷志趣各异，不与之交。长水校尉孙季舒常酣燕，慢傲过度，欲表免之。楷闻之，谓崇曰："足下饮人狂药，责人正礼，不亦乖乎？"乃止。
又曰：裴遐尝在平东将军周馥坐与人围棋。馥司马行酒，遐不即饮。司马醉，怒，因曳遐堕地。遐徐起还坐，颜色不变，复棋如故。其性和如是。
《宋书》曰：谢超宗为人恃才使酒，多所陵忽。在直省常醉。上召见，语及北方事，超宗曰："虏动来二十年矣，佛出亦无如之何！"以失仪，出为南郡王中军司马。
《梁书》曰：肖颖达出为豫章内史，意甚愤愤。未发前，预华林宴。酒后，于座辞气不悦。沈约因劝酒，欲以观之，颖达大骂约曰："我今日形容，正是汝老鼠所为，何忽复劝我酒！"举坐惊愕。帝谓之曰："汝是我家阿五，沈公宿望，何意轻脱？若以法绳汝，汝复何理？"达竟无一言，惟大涕泣，心愧之。
又曰：谢善勋饮酒数升，醉后则张眠大骂，虽复贵贱亲疏，无所择也。时谓之谢方眼。
《陈书》曰：柳盼为散骑常侍，性愚戆使酒。因醉乘马入殿门，为有司劾免于家。
《风俗通》曰：陈国有赵祐者，酒后自相署，或称亭长督邮。祐复于外骑马，将绛幡，云："我，使者也！"司徒鲍昱决狱，云："骑马将幡，起于戏耳，无他恶意。
又曰：汝南张妙酒后相戏，遂缚捶二十下；又县足指，遂至死。鲍昱决事云："原其本意，无贼心，宜减死。"
《风俗通》曰：巴郡宋迁母名静，往阿奴家饮酒，迁母坐上失气。奴谓迁曰："汝母在坐上，何无仪适？"迁曰："肠痛误耳。人各有气，岂止我？"迁骂，奴乃持木枕击迁，遂死。
