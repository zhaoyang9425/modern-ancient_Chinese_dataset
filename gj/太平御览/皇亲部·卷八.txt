○蜀刘备甘后
《蜀志》曰：先主甘皇后，沛人。产后主，值曹公军至，追先主于当阳长坂，于时困逼，弃后及后主，赖赵云保护，得免于难。后卒，追谥皇思夫人，迁葬于蜀，未至而先主殂殒。丞相亮上言："皇思夫人宜号昭烈皇后，与大行皇帝合葬。"制曰可。
○穆后
《蜀志》曰：先主穆皇后，陈留人也。兄吴壹，素与刘焉有旧，是以举家随焉入蜀。焉有异志，而闻善相者，使相后，云当大贵。焉时将子瑁自随，遂为瑁纳后。瑁死，后寡居。先主既定益州，而孙夫人还吴，群下劝先主聘后。先主疑与瑁同族，法正进曰："论其亲疏，何与晋文之于子圉乎？"于是纳后。延熙八年，薨，合葬惠陵。
○刘禅张后
《蜀志》曰：后主敬哀皇后，车骑将军张飞长女。章武元年，纳为太子妃。建兴元年，立为皇后。
○小张后
《蜀志》曰：后主小张皇后，飞小女。随后主迁于洛阳。
○吴孙坚吴后
《吴志》曰：孙坚吴夫人，权之母也。本吴人，徙钱塘，早失父母，与弟居。孙坚闻其才貌，欲娶之。吴氏亲戚嫌坚轻狡，将距焉，坚甚惭恨。夫人谓亲戚曰："何爱一女以取祸乎？如有不遇，命也。"于是遂许为婚，生四男一女。及权少年统业，夫人助理国政，甚有补益。建安七年，临薨，引见张昭等，嘱以后事。
○孙权步后
《吴志》曰：吴主孙权步夫人，临淮淮阴人也。以美丽得幸于权，宠冠后宫。性不嫉妒，多所推进，故久见爱。权为王及帝，意欲以为后，群臣议在徐氏，权依违者十馀年，然宫内皆称皇后，亲戚上疏称中宫。及薨，臣下缘权旨，请追正名号，乃赠皇后印绶。
○二王后
《吴志》曰：吴主权王夫人，琅琊人也。夫人以选入宫，得幸，生孙和。权将立为后，而全公主素憎夫人，数加谮毁。及权寝疾，言有喜色，由是权深责怒，以忧死。
《吴志》曰：吴主权王夫人，南阳人也。生孙休。及和为太子，和母贵，诸姬有宠者，皆出居外。夫人出在公安，卒，因葬焉。休即位，遣使追尊曰敬怀皇后，改葬敬陵。
○潘后
《吴志》曰：吴主权潘夫人，会稽句章人。父为吏，坐死。夫人与姊俱输织室，权见而异之，召充后宫。得幸，有身，梦有以龙头授己者，己以蔽膝受之，遂生孙亮。明年，立夫人为皇后。性妒媚容，自始至卒，谮害甚众。权不豫，夫人使问中书令张昭吕后专制故事。侍寝疲劳，因以羸病，诸人伺其昏卧，共缢杀之，托言中恶。后事泄，坐死者六七十人。权寻薨，合葬蒋陵。
○谢妃
《吴志》曰：吴主权谢夫人，会稽山阴人也。权聘以为妃，爱幸有宠。后权纳姑孙徐氏，欲令谢下之，谢不肯，由是失宠，早卒。
○徐妃
《吴志》曰：吴主权徐夫人，吴郡富春人也。初适同郡陆尚，尚卒，权聘以为妃，使母养子登。后权以夫人妒忌，废之。以疾卒。
○孙亮全后
《吴志》曰：孙亮全夫人，全尚女也。立为皇后。孙綝废亮为会稽王，随亮之国。
《吴录》曰：亮妻惠解有容色，吴平乃归。永宁中，卒。
○孙休朱后
《吴志》曰：孙休朱夫人，朱据女。孙綝废亮，休立，夫人为皇后。休卒，群臣尊夫人为皇太后。孙皓即位月馀，贬为景皇后，称安定宫。
○孙皓母何太后
《吴志》曰：孙和何姬，丹阳句容人也。父遂，本骑士。孙权尝游幸诸营，而何姬观于道中，权望见异之，命宦者召入，以赐子和。生男，权喜，名之曰彭祖。彭祖即皓也。后徙和居新都，遣使赐死，嫡妃张氏自杀，何姬曰："若皆从死，谁当养孤？"遂抚育皓，及其三弟。皓即位，尊和为昭献皇帝，何姬为昭献皇后，月馀，进为皇太后焉。
○孙皓滕后
《吴志》曰：孙皓滕夫人，故太常胤之族女也。胤夷灭，夫人父牧以疏远徙边郡。孙休即位，大赦，得还，以牧为五官中郎。皓既封乌程侯，聘牧女为妃。皓即位，为皇后，封牧高密侯，拜卫将军、录尚书事。时人以牧尊戚，颇推令谏争。而夫人宠渐衰，皓滋不悦，皓母何恒左右之。又太史言，"于运历中，后不可易"。皓信巫觋，故得不废，常供养升平宫。长秋宫僚，备员而已，受朝贺表疏如故。皓内诸宠姬，佩皇后玺绂者多矣。天纪四年，随皓迁于洛阳。
○前赵刘渊母呼延妃
崔鸿《三十国春秋·前赵录》曰：左贤王妃呼延氏，魏嘉平中祈子于龙门，俄而有一大白鱼，头有二角，轩髯跃鳞于而至于祭所，久之乃去。巫觋皆异之，曰："此嘉祥也。"其夜梦旦所见鱼变为人，左手把一物，大如半鸡子，光影非常，授延氏曰："此是日精，服之生贵子。"自是十三月而生渊。
○刘渊张后
崔鸿《三十国春秋·前赵录》曰：刘渊皇后张氏，梦日入怀，寤而告渊，渊曰："吉征也，慎勿言之。"自是十五月生聪。
○刘聪呼延后
崔鸿《三十国春秋·前赵录》曰：刘聪皇后呼延氏，渊后之从父妹，有美色，恭孝称于宗族，渊后爱聪姿貌，故以配焉。每谓聪曰："父终子绍，古今之大典，陛下自承高祖之嗣，太弟何为者哉？陛下百年后，粲兄弟必无种也，愿陛下深思之。"聪亦信之，曰："然，吾当为计。"后曰："事留变生，太弟见粲兄弟并大，必有不安之志矣；或有小人构间其中，未必不祸发于今日。妾常闻陛下说鲁隐公事，一何相似，窃为陛下寒心。"聪深其言，于是相图之计起矣。
○大刘后
崔鸿《三十国春秋·前赵录》曰：刘聪皇后刘氏，殷长女也，字丽芳，以左贵嫔立为皇后。聪将起〈皇鸟〉仪殿，廷尉陈元达谏，聪大怒，将斩之。后时在后堂，闻而密遣中常侍敕左右停刑，于是手疏启曰："伏闻敕旨将为妾营殿，今四海未一，祸难犹繁，廷尉之言，社稷之计。当赏以美爵，而反欲诛之。陛下此怒，由妾而起；廷尉之祸，由妾而招。自古国败家丧，未始不由妇人。妾每览古事，忿之不忘，何意今日，妾自为之！后人观妾，犹妾之视前人，复何面目仰侍巾栉，请归死此堂，以塞陛下误惑之过。"聪览之色变，曰："朕此来得微风之患，意怒不自由。元达，忠臣。"命其冠履就坐，引元达以刘后表示之曰："外辅如公等，内辅如此后，朕亦何忧矣。"
○小刘后
崔鸿《三十国春秋·前赵录》曰：聪后刘氏，殷小女，字丽华。童齿聪惠，肤发异常，昼营女工，夜诵经传，母每止之，敦玩弥甚。与诸兄争论经义，理旨超然，诸兄常深叹谢。性孝友，善风仪，进止如珪璋焉。以贵嫔立为皇后。殷二女四孙，皆姿色超世，女德冠时。聪并纳之，自是六刘之宠，倾于后宫。建元中，流星起于牵牛，入紫微，龙形尾蛇，其光照地，落平阳北十里。视之则肉臭闻于平阳，肉旁常有哭声，昼夜不止，聪甚恶之。刘后产一蛇一虎，各害人而走，寻之不得，顷见陨肉之旁。刘后卒，伪谥武宣皇后。乃失此肉，哭声亦止。
○刘曜刘后
崔鸿《三十国春秋·前赵录》曰：刘皇后，侍中暟女。年十三，长七尺八寸，手垂过膝，发与身齐，姿色才德，迈于列后。
○后赵石勒刘后
崔鸿《三十国春秋·前赵录》曰：石勒刘皇后，侍中闰之妹，后部胡人也。勒纳之于胡关，美色，有特宠。张枰反于襄城，后抽剑斩之，勒赖后济。后性惠，有干略，助理军国之务，有吕氏辅汉之风，然严整贞婉容裕不妒忌过之也。石弘即位，尊为皇太后。与彭城王堪谋杀石虎，谋泄，虎杀之。
○后燕慕容垂段后
崔鸿《三十国春秋·前赵录》曰：垂皇后段氏，字元妃，光禄大夫仪之女。后少而婉惠，有节操，尝谓妹季妃曰："我终不能为庸人之妻。"季妃曰："妹亦不为庸天之妇。"邻人闻而笑之。内黄人张定善相，见仪二女，大惊曰："君家大兴，当由二女。"仪深异之，至年二十馀而不嫁。仪子麟谓仪曰："张定何知，而拒求者。"仪曰："吾女辈志行不凡，故且踟蹰，以择良配。"垂称燕王，垂纳元妃为继室，遂有殊宠。范阳王德亦聘季妃焉。姊妹俱为垂、德皇后，卒如其志。
○宋刘裕臧后
沈约《宋书》曰：武敬臧皇后，讳爱亲，东莞人。后适高祖，生会稽宣长公主。高祖以俭正率下，后恭敬不违。及高祖兴复晋室，居上相之重，而后器服粗素，不为亲属请谒。晋义熙四年正月甲午，卒于东城，时年四十八。追赠豫章公夫人，还葬丹徒。
○胡婕妤
《宋书》：武帝胡婕妤，讳道安，淮南人。义熙初，为高祖所纳，生文帝。五年，被谴赐死，时年四十二。高祖践祚，追赠婕妤。太祖即位，上尊号曰章皇太后。
○刘义隆袁后
沈约《宋书》曰：文帝袁皇后，讳齐妫，陈郡阳夏人，左光禄大夫湛之庶女也。太祖初拜宜都王妃，生太子劭及东阳献公主英娥。上待后恩礼甚笃，袁氏贫薄，后每就上求钱帛以赡与之，上性节俭，所得不过三五万、三五十匹。因此恚恨甚深，称疾不复见上。上每入，必他处回避。上数掩伺之，不能得。疾笃，上执手流涕问所欲言，后视上良久，乃引被覆面。崩于显阳殿，时年四十六。上甚悼痛之，诏永寿太守颜延之为哀策文，其文甚丽也。
○刘骏母路后
沈约《宋书》曰：文帝路淑媛，讳惠男，丹阳建康人也。以色貌选入后宫，生孝武，拜为淑媛。年既长，无宠，常随世祖出藩。世祖入讨元凶，淑媛留守寻阳。上即位，有司奉尊号曰皇太后。弟休之并超显职。太后颇预政事，赐与休之等财物，家累千金，居处器服，与帝子相侔。寻崩，年五十五。迁殡东宫，改东宫门题曰崇宪宫。
○刘骏王后
沈约《宋书》曰：孝武文穆王皇后，讳宪嫄，琅琊临沂人。元嘉二十年，拜武陵王妃。生废帝、山阴公主。世祖在藩，后甚有宠。上伐凶逆，与太后同还京都，立为皇后。大明四年，率六宫躬桑于西郊。废帝即位，尊曰皇太后，宫曰永顺。其年，崩于含章殿，时年三十八。祔葬景宁陵。
○刘彧母沈婕妤
沈约《宋书》：文帝沈婕妤，讳容姬。纳后宫，为美人。生明帝，拜为婕妤。元嘉三十年，卒，时年四十。世祖即位，追赠湘东国太妃。太宗即位，上尊号为皇太后。
○刘彧王后
沈约《宋书》曰：明恭王皇后，讳贞风，琅琊临沂人也。上尝宫内大集，而裸妇人，观之以为欢笑。后以扇障面，独无所言。帝怒曰："外舍家寒乞，今共为笑乐，何独不视？"后曰："为乐之事，其方自多，岂有姑姊妹集聚，而裸妇人形体以为乐。外舍之为欢适，实与此不同。"帝大怒，遣后令起。废帝即位，尊为皇太后。元徽五年五月五日，太后赐帝玉柄毛扇，帝嫌其毛柄不华，因此欲加鸩害，已令太医煮药，左右止之曰："若行此事，官家便应作孝子，岂复得出入交会。"帝曰："汝语大有理。"乃止。孝建元年，薨于第，时年四十四。
○陈妃
沈约《宋书》曰：明帝陈贵妃，讳妙登，丹阳屠家女也。太妃家在建康县东，家贫，有草屋两三间。上出行见之，赐钱三万，令起瓦房。尉自送钱与之，家人并不在，唯太妃在家，时年十二三。尉见其容质甚美，即以白世祖，于是迎入宫，赐太宗。始有宠，一年许衰歇，以乞将军李道儿，寻又还，生废帝。故民中皆呼废帝为李氏子。废帝践祚，号曰皇太妃，舆服一如晋孝武太妃故事，置家令一人，改诸国太妃曰大姬。
○刘昱江后
沈约《宋书》曰：后废帝江皇后，讳简珪，济阳考城人。太始五年，太宗求太子妃，而雅信小数，名家女多不合。后弱小，门无强荫，卜筮最吉，为太子纳焉。太子即位，为后。帝既废，降为苍梧王妃。
○刘准母陈昭华
沈约《宋书》曰：明帝陈昭华，讳法容，丹阳人也。太宗晚年，诸弟姬人有怀孕者，辄取入宫，及生男，杀其母，而与六宫所爱者养之。顺帝，桂阳王休范子也，以昭华为母焉。顺帝即位，进为皇太妃。
○刘准谢后
沈约《宋书》曰：顺帝谢后，讳梵境，光禄大夫庄孙女也。升明二年，立为皇后。顺帝禅位，降为汝阴王妃。
