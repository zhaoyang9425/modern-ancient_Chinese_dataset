○窟
《礼记》曰：古未有宫室，冬居营窟，夏居橧巢也。
《左传》曰：郑伯有嗜酒，为窟室，而夜饮酒，击钟焉，朝至未已。朝者曰："公焉在？"曰："吾公在壑谷。"(壑谷，窟室也。)
《史记》曰：吴公子光之谋王僚也，专诸谓曰："王僚可杀也。"公子光乃伏士于窟室中，而具酒请王僚，使专诸置匕首鱼炙之中，专诸擘鱼，因以刺王僚，王僚立死。
《战国策》曰：冯暖谓孟尝君曰："兔有三窟，仅得免死，君始一窟，未得高枕而卧也，请为君复凿二窟。"乃西游于梁，谓梁惠王曰："齐放其大臣孟尝君，诸侯先迎者，国富兵强。"梁王乃聘以为相，齐王闻之惧，乃请反国。冯暖使请先致祭器，立宗庙于薛。三窟已就，冯暖之力也。
《晋书》曰：王衍用弟澄为荆州，从弟敦为青州，曰："荆有汉江之固，青有负海之险，吾留于此，足为三窟。"
王隐《晋书》曰：魏末有孙登，字公和，汲郡共人也。无家属，时人于汲县北山土窟中得之。
崔鸿《十六国春秋·前秦录》曰：张忠，字巨和，中山人也。永嘉之乱，隐于秦山，端拱若尸，无琴书之适，不修经典，劝教但以至道虚无为宗。其居也，依崇岩幽谷，凿地为窟室，弟子亦窟居，去忠六十余步，五日一朝。其教也，以形不以言，弟子受业，观形而退。
《淮南子》曰：鸟飞反乡，兔走归窟。
《典略》曰：苏秦与张仪，始俱学于齐鬼谷先生，皆通经艺百家之言。鬼谷子弟子五百余人，为作窟深二丈，曰："有能独下在窟中，说使泣者，则能分人主之地矣。"秦下说之，鬼谷泣下沾衿。秦与仪记一体也。
又曰：董卓虽亲爱吕布，然时醉则骂，以刀剑击之，不中而后止，布恐终被害，乃私与司徒王允及尚书令土孙端谋养死士于窟室。三年四月，天子疾瘳，卓诣宫贺，布先置死士以邀之，卓严驾出，马踬不肯行，心怪之欲还，布劝使行，到宫门入掖门，死士交戟刺卓堕车，顾布所在，布下马曰："有诏。"遂杀之。
《列仙传》曰：历阳有彭祖仙窟，请雨辄得也。
《神仙传》曰：李意其，蜀人，于成都角作一土窟居之，冬夏单衣，发长剪去之，皆使长五寸，或百日，二百日，三百日不出窟。
《郡国志》曰：相州隆虑山有一洞，去地千仞，俗谓圣人窟，下有小山孤竦，谓之玉女楼仙人台，亦曰香炉峰也。
又曰：马邑白道齐坂有土穴出泉，《琴操》谓"饮马长城窟"也。
《秦州记》曰：河崖傍有二窟：一曰唐术窟，深四十余丈，高四十余丈，中有三佛寺流泉浴池，凿石作丈六像三百余区；其西二里，则曰时亮窟，高百丈，广二十丈，深三十丈，亦有泉水，藏古书五卷。(唐术、时亮，皆古之孝行士也。)
又曰：州图经曰：唐术窟在郡西龙支谷，彼人亦罕有至者，其窟内有物，若似今书卷，因谓之精岩。岩内时见神人往还，盖古仙所居耳。羌胡惧而莫敢近，又谓鬼为唐术，故指此为唐术窟。
《豫章记》曰：丰城县有雷孔章掘神剑窟，方广七八丈。
王韶之《南康记》曰：神源下流百里有峡，两岸皆高山，峡下数十里有蛟龙窟，时时有雾气。耆宿云，此通南康县，去此穴由百余里。尝有宿其口者，夜遇暴雨水，器物乃流出，彼此如其然。
○野
《说文》曰：野，郊外也。
《周易》曰：龙战于野，其血玄黄。
又曰：同人于野，亨，利涉大川，干行也。(王弼曰：所以乃能同人于野，亨，利涉大川。非二之所能也。是干之所行也。)
又曰：上古穴居而野处，后世圣人易之以宫室。
《书》曰：启与有扈战于甘之野，作《甘誓》。
又曰：大野既潴，东原厎平。
又曰：伊尹相汤伐桀，升自陑，遂与桀战于鸣条之野。(孔安国曰：地在安邑之西。)
又曰：高宗梦得说，审厥相，旁求于天下，说筑傅岩之野，惟肖。
又曰：王曰：来汝说，台小子旧学于甘盘，既乃遁于荒野，入宅于河。(既学而中废业，遯居田野河洲也。)
又曰：归马于华山之阳，放牛于桃林之野，示天下弗复用。
又曰：武王伐纣，至于牧野，乃誓。
《毛诗》曰：野有死麕，恶无礼也。林有朴樕，野有死鹿，白茅纯束。
又曰：燕燕于飞，差池其羽。之子于归，远送于野。
又曰：野有蔓草，零露团兮。
又曰：葛生蒙楚，蔹蔓于野。予美亡此，谁与独处。(毛苌曰：喻妇人外成于它家，谓其君子从军未还，未知死生。)
又曰：蜎蜎者蜀，烝在桑野。敦彼独宿，亦在车下。(郑玄曰：蜀特行久处桑野似劳苦者。)
《诗》曰：鸿雁于飞，肃肃其羽。之子于征，劬劳于野。
又曰：鹤鸣于九皋，声闻于野。
又曰：我行其野，蔽芾其樗。婚姻之故，言就尔居。
又曰：我征徂西，至于艽野。
又曰：殷商之旅，其会如林。矢于牧野，维予侯兴。
又曰：京师之野，于时处处，于时庐旅，于时言言，于时语语。(郑玄曰：京地众民所居之野，舍其宾旅。言其所当言语也。)
又曰：駉駉牧马，在坰之野。
《韩诗外传》曰：孔子出游少原之野，有妇人哭甚哀，问之。妇人曰："向刈薪亡吾蓍簪，是以哀也。非伤亡簪，其不忘故也。"
《礼记》曰：季春之月，命司空曰：时雨将降，下水上腾，循行国邑，周视原野，修利隄防。
又曰：舜勤众事而野死，鲧鄣洪水而殛死。
《周礼》曰：大司徒之职，掌建邦之土地之图，而辩其邦国都鄙之数，制其畿疆而沟封之，设其社稷之壝而树之田主，各以其野之所宜木，遂以名其社与其野。(壝，坛与堳埒也。)
又曰：惟王建国，辨方正位，体国经野。
又曰：以九伐之法正邦国，野荒民散则削之。
又曰：甸师掌共野果蓏之荐。
又曰：遂人掌邦之野，凡事致野役，而师田作野民，帅而至，掌其政治禁令。凡国祭祀，共野牲，令野职。凡宾客，令修野道而委积。(委积于庐宿市。)经田野，造县鄙形体之法，皆有地域沟树之使，入野职野赋于王府。
又曰：野庐氏掌达国道路，至于四畿，此国郊及野之道路，宿息，井，树。
又曰：大司寇之职，以五刑纠万民，一曰野刑，上功纠力。(刑亦法也。功，农功。力，勤力。)
又曰：县士掌野，各掌其县之民数，纠其戒令而听其狱讼。
《左传》曰：辛有适伊川，见被发而祭于野者，曰："不及百年，此其戎乎！其礼先亡矣。"
又曰：郑伯享赵孟于垂陇，伯有赋《鹑之贲贲》。赵孟曰："床第之言不逾阈，况在野乎？非使人之所敢闻。"
又曰：崔氏之乱，申鲜虞仆赁于野，以丧庄公。楚人召之，遂如楚为右尹。
又曰：子产之从政也，择能而使之，禆谌能谋，谋于野则获，谋於邑则否。郑国将有诸侯之事，子产乃令禆谌乘以适野，使谋可否，而告冯简子使断之。
又曰：鸲鹆之羽，公在外野，往馈之马。
又曰：齐悼公使朱毛迁安孺子于骀，不至，杀诸野幕之下。
《尔雅》曰：邑外谓之牧，牧外谓之野。
《春秋合成图》曰：尧母庆都，盖天帝之女，生于斗维之野，当三河东南，天大雷电，有血流润大石之中，生庆都。
《管子》曰：万乘之国，兵不可以无主，地博大，野不可以无夫，野无夫，则无蓄积。(野无田夫，则人堕本业，故无蓄积。)
又曰：行其田野，视其耕耘，计其农事，而饥饱之国可知也。其耕之不深，耘之不谨，地宜不任，草田多秽，耕者不必肥，荒者不必墝，其野草田多而辟田少者，虽不水旱，饥国之野。
《淮南子》曰：孔子行于东野，马食农夫之稼，野人怒取其马而击之。使子贡往说之，毕辞而弗能得；乃使马圉往说之，野人大喜，解马而与之。
又曰：上游乎霄雿之野，下出乎无垠鄂之门。(高诱注曰：霄雿，高峻之貌也。垠鄂，无形之貌也。霄读縓绡，读若翟氏之翟也。)
《国语》曰：臼季使舍于冀野，(贾逵曰：臼季，晋臣。冀野，晋地。)冀缺耨，其妻馌之，敬相待如宾。从而问之，曰："冀芮之子也"与之归。
《家语》曰：叔孙氏之车士曰鉏商，(车士，将车者，商子姓也。鉏商名也。)采薪于大野，获麟焉，折前左足，载归。叔孙以为不祥，弃郭外。告孔子曰："麕而角者，何也？"孔子往观，曰："麟也。孰为来哉？孰为来哉？"
《吕氏春秋》曰：禹东至𣏢之地，青差之野。(高诱曰：青差，东方之野也。)
《帝王世纪》曰：黄帝与神农氏战于阪泉之野。
又曰：炎帝杀蚩尤于中冀，名其地曰绝辔之野。
又曰：汤时大旱，殷史卜曰："当以人祷。"汤曰："吾所为谓自当之。"遂斋戒，剪发断爪，已为牲，祷于桑林之野，告于上天已而雨大至。
又曰：弃恤民勤稼，盖封地方百里，巡教天下，死于黑水之间，潢渚之野。
又曰：秦自非子受封，至昭王灭周之岁在大梁，前后七迁，皆在《禹贡》雍州之域，荆山终南敦物之野，东井舆鬼之分，鹑火之次也。
焦赣《易林》曰：舜升大禹石夷之野，征诣王庭，拜治水土。
又曰：多载重负，捐弃于野，徒劳但苦，顾无谁予。
《水经注》曰：自朝歌以南暨清水，土地平衍，据皋跨泽，悉坶野矣。
○郊
《说文》曰：距国百里曰郊。
《尔雅》曰：邑外曰郊。
《易》曰：密云不雨，自我西郊。
又曰：同人于郊，无祗悔。
《诗》曰：孑孑干旄，在浚之郊。
又曰：逝将去汝，适彼乐郊。
《礼记月令》曰：立春之日，天子亲率公卿诸侯大夫，以迎春于东郊。
又曰：天子亲耕于南郊，以共粢盛；王后蚕于北郊，以共纯服。诸侯耕于东郊，亦以共粢盛；夫人蚕于北郊，以共冕服。
又曰：因吉土以飨帝于郊。
《周礼》曰：闾师，掌国中及四郊之民，六畜之数，以任其力，以待其政令，以时征其赋。
又曰：正岁帅其属而虑禁令于国及郊野。(去国百里为郊，郊外曰野。)
又曰：小宗伯之职，掌建国之神位，若大甸，则帅有司而馌兽于郊。(有司，大司马之属，馌，馈也。以禽馈四方之神于郊。)
《汉书》曰：王莽天凤四年八月，莽亲之南郊铸作威斗，其日大寒，百官人马有冻死者。
《老子》曰：天下无道，戎马生于郊。
