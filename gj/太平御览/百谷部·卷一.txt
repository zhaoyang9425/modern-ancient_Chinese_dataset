○谷
《周易》曰：日月丽乎天，百谷草木丽乎土。
《尚书》曰：稷降播种，农殖嘉谷。
《毛诗·谷风·信南山》曰：既沾既足，生我百谷。
《毛诗·甫田》曰：播厥百谷，既庭且硕，曾孙是若。
《周礼·天官》曰：太宰，以九职任万民。一曰三农，生九谷。(郑司农云：九谷，稷、黍、秫、稻、麻、大小豆、大小麦。)凡王之膳食用六谷。(郑司农云：稻、黍、稷、粱、麦、菰。菰，雕胡也。)药养其病。(郑玄注：五谷，麻、黍、稷、麦、豆。)
又《夏官》曰：职方氏，掌天下之图，辩其邦国都鄙九谷之数。扬州、荆州，其谷宜稻；豫州、并州，其谷宜五稷；(郑玄云：黍、稷、麦、稻、菽；)青州，其谷宜稻麦；兖州，其谷宜四种；(黍、稷、稻、麦。)雍州、冀州，其谷宜稷；幽州，其谷宜三种。(稷、黍、稻。)
《礼记·月令》曰：孟春，天子乃以元日祈谷于上帝；孟夏，驱兽无害五谷；(兽，麋鹿之属，食谷苗，驱之，令勿害也。)孟秋，农乃登谷，天子尝新，先荐寝庙。(黍稷之属于是始熟。)
又《王制》曰：五谷不时，不鬻于市。
又《乐记》曰：夫古者，天地顺而四时当，民有德而五谷昌，疾疹不作，而无妖祥，德盛而教尊，五谷时熟，然后赏之以乐。
《大戴礼》曰：黄帝播百谷草木，节用水火，财物生而民得其利百年，民畏其神百年，亡而民用其教百年，故曰三百年。
又曰：食气者神明而寿，食谷者智惠而巧，不食者不死。
《礼斗威仪》曰：君乘木而王，则草木丰茂，嘉谷并生也。
《左传·昭公》曰：秦伯之弟针谓赵文子曰："针闻之，国无道年谷和熟，天赞之也，鲜不五稔。"
又《襄公》曰：晋范宣子为政，赋《黍苗》。季武子兴，再拜稽首，曰："小国之仰大国也，如百谷之仰膏雨也。"
《谷梁传·襄公二十四年》曰：京师大饥。五谷不升为大饥。(升，成也。)一谷不升谓之嗛，(嗛，不足貌。)二谷不升谓之饥，三谷不升谓之馑，四谷不升谓之康，(康，虚也。)五谷不升谓之大侵。
《春秋繁露》曰：金干土则五谷伤，土干金则五谷不成。
《春秋佐助期》曰：咸池主五谷。
《尔雅》曰：中有岱岳，与其五谷、鱼、盐生焉。谷不熟为饥，仍饥为荐。(郭璞注曰：言泰山有鱼盐之饶也。不熟，五谷不成。荐，连岁不成也。)
《周书》曰：凡禾麦居东方，黍居南方，稻居中央，粟居西方，菽居北方。
《史记》曰：黄帝考定星历，立五行，民神易业，敬而不黩，故神降之嘉生。(嘉，谷也。)
又曰：齐桓公欲封禅，管仲曰："今凤皇不来，嘉谷不生；而还蓬蒿藜莠茂，鸱枭数至。"
又曰：留侯性多病，即导引不食谷。(服辟谷药，而静居行气。)
《汉书》曰：晁错曰："粟米布帛生于地，长于时，聚于力，非可一日成也。数石之重，中人弗胜，不为奸邪所利，一日弗得而饥寒至。是胡明君贵五谷而贱金玉。今海内为一，土地人民之众不减汤、禹，加以亡天灾数年之水旱，而蓄积之未及也，何也？地有遗利，民有馀力，生谷之土未尽垦，山泽之利未尽出也，游食之人未尽归农也。"
又曰：宣帝即位，岁数丰穰，谷至石五钱。
《东观汉记》曰：永平十五年，上始欲征匈奴，与窦固等议出兵调度，皆以为塞外草美，可不须谷马。案军出塞无谷马故事。马防言常与谷，上曰："何以言之？"防对曰："宣帝时，五将出征，案其奏，言匈奴候骑得汉矢，见其中有粟，知汉兵出，以故引去。以是言之，马当与谷。"上善其用意微致，即下调马谷。防遂见亲也。
又曰：建武初，谷食尚少。赵孝得谷，炊将熟，令弟礼夫妻出北，还，孝夫妻共蔬食茹菜。礼夫妻来辄独饴之，积久，礼心疑吝。后伺掩见，亦不复肯出。兄弟怡怡，乡里归德。
华峤《后汉书》曰：马援在河西，有谷数万斛。乃叹曰："凡殖财者，贵以施也。否则守钱虏耳！"
袁宏《汉纪》曰：赤眉乱后，关中大饥，黄金一斤易五升谷。
《后汉书》曰：董卓筑坞于郿，高原七丈，号曰万岁坞，(今案，坞旧基高一丈，周回一里，一百步也。)积谷为三十年储。自云：事成雄据天下；不成，守此足以毕老。
又曰：王莽末，天下大饥。建武二年，天下野谷旅生，麻菽尤盛。
《魏志》曰：自遭荒乱，率乏粮谷，曹公曰："夫定国之术，在于强兵足食。秦人以急农兼天下，孝武以屯田定西域，此先世之良式也。"是岁乃募民屯田许下，得谷百万斛。于是郡列置田官，所在积谷。
又曰：袁曜卿为魏国郎中令，及卒，太祖为之流涕，赐谷二千斛：一教以太仓谷千斛赐郎中令家，一教以垣下谷千斛与曜卿家。外不解其意，教曰："以太仓谷者，官法也；以垣下谷者，亲旧也。"
又曰：袁谭以王循为别驾。太祖破邺，藉没审配等家财物，赀以万数。破南皮，阅循家，谷不满十斛。
又曰：高堂隆谏曰："禄赐谷帛，人主之所以惠养吏民，而为之司命。若令有废，是夺其命。"
又曰：甄皇后三岁失父。后天下兵乱饥馑，百姓皆卖金银珠玉宝物。时后家大有储谷，颇以买之。后年十馀岁，白母曰："今世乱而多买宝物，匹夫无罪，怀璧为罪。又左右皆饥乏，不如以谷振给亲族邻里，广为恩惠。"举家称善。
《曹瞒传》曰：太祖尝赋廪谷不足，私谓主者如何，主者曰："可以小斛以足之。"后军中言太祖欺众，太祖谓主者曰："借汝一死厌众。"乃殉曰："小斛盗官谷。"即斩之。
《江表传》曰：诸葛亮闻恪代徐详，书与陆逊曰："家兄年老而恪性疏，今使典主粮谷。粮谷，军之要最，仆虽在远，窃用不安，足下特为启至尊转之。"
王隐《晋书》曰：邓攸为吴郡太守。吴人饥荒，攸辄出台仓谷振之。后被劾，攸曰："善不可为也！"
《三国典略》曰：后梁有何山者，其射之妙，人莫能及。有乌噪于庭树，萧詧恶之，谓山曰："射中者，赐一车谷。"其乌雏并于枝上，山曰："脱一箭中两，请赐两车；臣无车牛，愿官为送。"詧许之。于是山射，中其二项。詧甚欣悦，即令载谷送之。
《后魏书》曰：韦珍迁显武将军、郢州刺史，在州有声绩。朝廷嘉之，迁龙骧将军，赐骅骝二匹、帛五十五匹、谷三百斛。珍乃召集州内孤贫者，谓曰："天子以我能绥抚乡故，赐以谷、帛，吾何敢独当？"遂以所赐悉分与之。
《北史》曰：卢义僖宽和畏慎，不妄交款，性情俭素，不营财利。少时，幽州频遭水旱，先有数万石谷贷人，义僖以年谷不熟，乃燔其契，州闾悦其恩德。虽居显位，每至困乏，麦饭蔬食，忻然甘之。
《唐书》曰：长寿二年元日大雪，其夜质明而晴。上谓侍臣曰："俗云元日有雪则百谷丰，末知此语有何故实？"文昌左丞姚璹对曰："《汜胜书》云：'雪是五谷之精，以其汁和种，则年谷大穰。'又宋孝武帝大明五年元日降雪，以为嘉瑞。"上曰："朕临御万方，心存百姓，如得年登岁稔，此即可为大瑞。虽获麟凤，亦何用为？"
《墨子》曰：一谷不收谓之馑，二谷不收谓之旱，三谷不收谓之凶，四谷不收谓之馈，五谷不收谓之饥。馑则大夫以下损禄五分之一，旱则二，凶则三，馈则四，饥则尽禄，廪食而已。
《孔丛子》曰：魏王问子慎曰："寡人闻昔上天神异，后稷而为之下嘉谷，周遂以兴；住中山之地，无故有谷，非人所为，云天雨之。反以亡国，何？"答曰："天虽至神，自古及今，未闻其下谷与人也。《诗》美后稷，能大教民种善谷，以利天下，所谓'稷降播种，农殖嘉谷'，其义一也。若中山之谷，妖怪之事，非所谓天祥也。"
《管子》曰：常山之东，河、汝之间，早生而晚杀，五谷之所蕃熟也。
《陈子要言》曰：食谷而鄙田，衣帛而笑蚕，是惑也。
《范子计然》曰：五谷者，万民之命，国之重宝也。是故无道之君及无道之臣，皆不能积其盛有馀之时，以待其衰不足。
《星经》曰：八谷八星，在五车北。(主黍稷稻粱麻麦乌麻。星明俱熟。)
《师旷》曰：杏多实不虫者，来年秋善。五谷之先，欲知五谷，但视五木，择其木盛者，来年益种之。
京房《五星占》曰：五谷俱伤？何君无德也！
京房《易逆刺》曰：天雨谷，岁大熟。
《淮南子》曰：木胜土、土胜水、水胜火、火胜金、金胜木。故禾春生秋死，(禾，禾也，木王而生，金王而死也。)菽夏生冬死、(菽，火也，火王而生，水王而死也。)麦秋生夏死、(麦，金也，金王而生，火王而死也。)荠冬生仲夏死。(荠，水也，水王而生，土王而死也。)
又曰：稷垦草发甾，粪土树谷，使五谷之五种，各得其宜，因地之势也。
又曰：女夷鼓歌，(女夷，天帝之女，下司时，和春阳，喜乐鼓歌也。)以司天和，以长百谷禽兽草木。孟夏之月，以享谷本，雄鸠长鸣，为帝候岁。(雄鸠养，长谷之鸟也。)
《金楼子》曰：鬻官者，欲民之死；蓄谷者，欲岁之饥。船漏水入，囊洞内虚也。
《说苑》曰：楚、魏会于晋阳，将以伐齐。齐王患之，使人召淳于髡曰："楚、魏谋欲伐齐，愿先生与寡人共之。"淳于髡大笑而不应，三问而不应，王怫然作色曰："先生以寡人国为戏乎？"淳于髡对曰："臣不敢以王国为戏也。臣笑邻之祠田也，以箧饮与一鲋鱼，其祝曰：'下田洿耶，得谷百车，{解土}(户买反。)块(口对反。)者宜禾。'臣笑其所以祠者少，而求者多。"王曰："善。"赐之千金、革车百乘，立为上卿。
《山海经》曰：都广之野，百谷自生，冬夏播琴。(郭璞注曰：其城方三百里，盖天地之中，素女所出也。播琴，犹播殖，方俗言耳。)
扬雄《方言》曰：凡以火干五谷之类，出自山东，齐楚以往曰熬，陇冀以往曰{福灬}，(平力切。)秦晋之间曰焣。(创眇切。)
杨泉《物理论》曰：谷气胜元气，其人肥而不寿。养性之术，常使谷气少，则病不生矣。梁者，黍稷之总名也；稻者，溉种之总名；菽者，众豆之总名。三谷各二十种，为六十。疏、果之实助谷，各二十种。为百谷。故《诗》曰："播厥百谷。"谷者，众种之大名也。
《说文》曰：稑，(音六。)疾熟也。谷，续也，百谷总名也。
《贾谊书》曰：至于神农，尝百草之实，察咸苦之味，教民食谷。
《汜胜之书》曰：雪者，五谷之精。
又曰：小豆忌卯，稻、麻忌辰，禾忌丑，秫忌未，小麦忌戍，大麦忌子。
桓谭《新论》曰：世俗咸言：汉文帝泽加黎庶，谷至石数钱。
《论衡》曰：谓天雨谷，从天而下，应变而生，非也。夫云出于山，散而为雨，人见从天坠，谓天雨水也。夏日则雨，冬寒则凝为雪，发于丘山，不从天降，明矣！谷从地起，与疾风俱飘，集于地，人谓之天雨谷也。建武三十一年，陈留雨谷蔽地。视谷形，如米而黑，此夷狄地所生谷也。夷狄不粒食，谷生于草野，成熟，委于地，遭疾风吹扬，与之俱飞，风衰，谷集坠中国。中国见之，谓天雨谷。
《世要论》曰：学不勤，则不知道，耕不力则不得谷。
又曰：服一彩则念女工劳，御一谷则恤农夫勤。
《兵书》曰：军中地生五谷，将军得天道，大吉。
《梦书》曰：五谷为财饮食物。梦见谷，得财吉；五谷入家，家当盛。
《殷氏世传》曰：殷谡，字伯起。遭世丧乱，埋谷数百石。后谡为贼所执，见掠责，具以谷告之，贼犹嫌其未实，欲刃焉。谡乃詈曰："卿行劫害，当知人心，岂有出财还自杀耶？"则知其诚，遂免。
《羊祜别传》曰：祜周行贼境七百馀里，往反四十馀日，刈贼谷以为军粮，皆计顷亩送绢，还直使如谷价。
《风俗通》曰：建武之初，旅谷弥望，野茧被山。
盛弘之《荆州记》曰：桂阳郡西北接耒阳县，有温泉，其下流百里，恒资以溉灌。常十二月一日种，至明年三月新谷便登。重种，一年三熟。
《博物志》曰：马食谷，则足重不能行。
又曰：扶海洲上有草焉，名曰{艹师}。其实食之如大麦。从七月稔熟，民敛获至冬乃讫。名曰自然谷，或曰禹馀粮。
又曰：孝元竟宁元年，南阳山都雨谷，小者如黍、粟而青黑，味苦；大者如米、豆而赤黄，味如麦。下三日生根叶，状如大豆初生时。
《幽明录》曰：琅琊诸葛氏，兄弟二人，寓居晋陵。家甚贫耗，常假乞自给。谷在囷中，计日用未应尽，而早以空罄。始者谓是家中相窃盗，复封检题识，而耗如初。后有宿客远来，际夕至巷口，见数人担谷从门出。客借问："诸葛在否？"答云："悉在。"客进内，言语之后因问："卿何得大粜谷？"主人云："告乞少谷，欲充口，云何复得粜之？"客云："吾向来，逢见数人担谷从门出。若不粜者，为何事？"主人兄弟相视，窃自疑怪。试入看封题，俨然如故。试开囷量视，即无十许斛。知前后所失，非人为之。
《异苑》曰：凉州张骏时，天雨五谷，殖之悉生，因名为天麦。
张衡《东京赋》曰：所贵惟贤，所宝惟谷。
曹植《谢赐谷表》曰：诏书念臣经用不足，以船河邸阁谷五千斛赐臣。
《谢玄书·奏》曰：粮谷十斛，是钓池上之所种。
