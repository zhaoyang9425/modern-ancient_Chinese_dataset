○清廉下
萧子显《齐书》曰：王秀之，字伯奋，琅琊临沂人也。为晋平太守，至郡期年，谓人曰："此郡丰壤，禄俸常盈，吾生资已足，岂可久留以妨贤路。"上表请代，时人谓"王晋平恐富求归"。
《齐春秋》曰：何敬叔为东海令，在县清廉，不受馈。夏节，忽榜门受饷，数日中得米二千馀斛，他物称是，悉以代贫民输租。
《梁书》曰：范岫，每所居官，恒以廉洁著称。为长城令时，有梓材巾箱至数十年，经贵遂不改易。在晋陵，惟作牙管笔一双，犹以为费。
又曰：沈𫖮，字处默，吴兴武康人也。𫖮不治家产。值齐末兵荒，家人并日而食，或馈其梁肉者，闭门不受。
《陈书》曰：姚察，字伯审，吴兴武康人。察自居显要，甚励清节。尝有私门生送南布一端，花练一匹。察谓之曰："吾所衣着，止于麻布蒲练，幸不烦。"此人逊请，犹冀受纳，察励色驱出，自此伏事者莫敢馈也。
《隋书》曰：狄士文尝入朝，遇上赐公卿入左藏，任取多少。人极重，士文口衔绢一匹，两手各持一匹。上问其故，士文曰："臣口手俱满，馀无所须。"上异之，别赏物，劳遣之。
《唐书》曰：屈突通从太宗平薛举，时珍物山积，诸将皆争取之，通独无所犯。高祖闻而谓曰："公清正奉国，著自终始，名下定不虚也。"
又曰：贾敦颐，曹州冤句人也。贞观中，历迁沧州刺史。在职清洁，每入朝，尽室而行，惟弊车一乘，羸马数匹，衔勒有缺，以绳为之，见者不知其刺史也。
又曰：袁承序，陈尚书仆射宪之子也。武德中，累转建昌令。在任清洁，士吏怀之。高宗在藩，太鬃伞学行之士为其僚属，谓岑文本曰："梁、陈名臣，有谁可称？复有子弟堪招引否？"文本言："隋师入陈，百司奔散，惟袁宪独在其主之傍。王世充将受隋禅，群僚劝进，宪子给事中承家托疾独不署名。此之父子足称忠烈。承家弟承序，清贞雅操，实继先风。"由是召守晋王友。
又曰：苏颋性廉俭，所得俸禄，尽推与诸弟，或散亲族，家无馀资。
又曰：卢怀慎橇朋，不营产业，器玩服饰，无金玉绮文之丽。所得俸禄，皆随时分散，而家无馀蓄，妻子匮乏。
又曰：冯履谦补河北尉，有部人张怀道任较恤尉，与谦畴旧，銄镜一面。谦集僚吏遍视高之，曰："此张公所致也，吾与之有旧。吾效官以俸禄自守，岂私受遗哉！"昌言曰："清水见底，明镜照心，余之效官必至于此。"复书于使者，乃归之。
又曰：李怀远久居荣位，而好尚清廉，宅舍屋无所增改。尝乘款段乘马，左仆射豆卢钦望谓之曰："荣贵如此，何不买骏马乘之？"答曰："此马幸免惊蹶，无假别求。"闻者莫不叹伏。
又曰：裴玢为鄜州刺史，三年，改授山南西道节度使。玢历二镇，颇以公清苦节为政，不交权幸，不务贡献，蔬食弊衣，居处才避风雨，而廪库饶实，百姓安业。
又曰：杜暹在家孝友，扶异母弟昱甚厚。常以公清勤俭吻己任，弱冠便自誓不受亲友赠遗，以终其身。初为婺州参军，秩满将归，州吏以纸万馀张以赠之，暹惟受一百，馀悉还之。时州僚别者见而叹曰："昔清吏受一大钱，复何异也。"。
《家语》曰：曾子弊衣而耕于鲁，鲁君闻之而赐邑焉。曾子固辞，曰："吾闻受人者常畏人，与人者常骄人；纵君不我骄也，吾能勿畏乎？"孔子闻之曰："参之言，足以全其节。"(《说苑同》。)
又曰：子路问于孔子曰："仁人廉士，穷则改节乎？"子曰："改节则何以称仁廉哉！"
《孔丛子》曰：子思居贫，其友馈之粟者受三车焉，或献樽酒、束修，子思弗当也。或曰："子取人粟而辞吾酒，是辞少而取多也，义则无名，介则不全。"子思曰："然，伋不幸而贫于财，至乃困乏，将绝先人之祠，夫所以受粟为周之酒脯则所饮宴也，方乏于食而乃饮宴，非义也。吾岂以为介哉！"或担其酒脯以归。
《韩诗外传》曰：鲍焦衣弊肤见，挈畚采蔬，遇子贡于道，子贡问曰："吾子何以至于此乎？"鲍焦曰："天下之道德教者众矣，吾何以不至于此？吾闻之，世不己知而行之不已者，是华行也；上不己用而干之不止者，是毁廉也。行华廉毁，然且弗舍，惑于利者也。"子贡曰："吾闻之，非其世者不生其利，污其君者不食其土，非其世而采其蔬。《诗》曰：'溥天之下，莫非王土。'此谁之有哉！"鲍焦曰："于戏！吾闻贤者重进而轻退，廉者易愧而轻死。"则弃其蔬，而立槁于洛水之上。
《列子》曰：东方有人焉，曰爰旌目，将有适也，而饿于道。孤父之盗曰丘，见而下一餐以哺之。旌目三哺而后能视，曰："子何为者也？"曰："我孤父盗人。"爰旌目曰："嘻！汝非盗耶？吾义不食也。"两手据地而欧之，不出，喀喀而死。
《孟子·万章》曰：陈仲子岂不诚廉士哉！居于陵，三日不食，耳无闻，目无见。井上有李，螬食实者过半矣，(李食有虫，食之过半。)匍匐往将食之，三咽然后耳有闻，目有见也。避兄离母居于陵。
又曰：伯夷、叔齐，圣人之清者也。闻伯夷叔齐之风，贪夫廉，懦夫有立志。
《晏子春秋》曰：景公以五十乘鱼赐弦章。章归，鱼车塞途，抚其御之手，曰："昔者晏子辞赏以正君，故过失不掩。今诸臣谄谀以干利，吾若受鱼，是反晏子之义，而顺谄谀之欲。"固辞鱼不受。君子曰："弦章之廉，晏子之遗行也。"
又曰：有工女托于晏子之家者曰："婢子东郭之野人，愿得入身比数于下陈焉！"晏子曰："乃今而后，自知吾不肖也。古之为政者，士农工商异居，男女有别，而士无邪行，女无淫事。今仆托国主，民而仆，必行无清也。"遂不见。
《韩子》曰：晋文公出亡，箕郑挈一壶食而从，迷而失道，与文公相失，饿而不敢食。及文公反国，伐原，以为原令。
《吕氏春秋》曰：古之人非无宝也，所宝者异。孙叔敖将死，属其子曰："我死，王必封汝，汝母受利地。荆楚之间有寝丘，其利少而甚恶，可长有也。"其子受之，至今不失。
《淮南子》曰：曾子立廉，不饮盗泉，所谓养志者也。
又曰：君子不入市，为其挫廉。
《说苑》曰：孔子见景公，景公致廪丘以为养，孔子辞不受。出谓弟子曰："吾闻君子当功以受禄，今说景公未之行，而赐我廪丘，其不知丘亦甚矣。"遂辞而行。
又曰：子思居于卫，缊袍无里，二旬九食。田子方使人遗白裘，恐其不受，因谓之曰："吾假人遂忘之，吾予人也如弃之。"子思辞曰："伋闻忘予不如遗弃物于沟壑，伋虽贫，不忍以身为沟壑。"
杨子《法言》曰：楚两龚之洁其清矣。(两龚：龚盛胜、龚舍。)
《三辅决录》曰：安陵清者有顷仲山，饮马谓水，日与三钱以偿之。
《风俗通》曰：颍川黄子廉者，每饮马，投钱于水中。
又曰：鲍焦耕田而食，穿井而饮，非妻所织不衣，饿于山中食枣。或问之："此枣子所种也？"遂强呕，立枯而死。
又曰：郝子廉，饥不可得食，寒不可得衣，一分不取诸人。曾过姊家饮，留十五钱置席下，去。
《列女传》曰：河南乐羊子妻不知何氏，羊子尝行路得遗金一饼，还以与妻。妻曰："妾闻志士不饮盗泉之水，廉者不受嗟来之食，况拾遗求利以污其行乎？"羊子大惭，捐金于里，远寻师学。
又曰：凡为名者必廉，廉斯贫；为名者必让，让斯贱。
《长沙耆旧传》曰：徐伟奴善叛，知识欲为伟售之。伟曰："不得。奴往当复逃亡，岂可虚受其价。"廉平义正若此。
《广州先贤传》曰：疏源，字玄流，南海人。出给郡役为户曹佐。源性廉洁，家贫，饷晏不至。同第人饷先到，呼之共食，源未尝听。
又曰：丁密，字靖公，苍梧人。少以清介为节，非家织布物不衣，非己种耕菜果不食，毫厘之馈不受于人。
《汝南先贤传》曰：周燮，字彦祖，好潜静养志，惟典籍是乐。有先人草庐，庐于东坑，其下有陵田，鱼蛤生焉。非身所耕渔则不食。
又曰：胡定，字玄，颍川人也。至行绝人。在丧，雉兔游其庭，雪覆其室，县令遣户曹排雪。问定，定以绝谷。妻子皆卧在床，令遣掾以干粮就遗之，定乃受半。
《录异传》曰：汉时大雪积地丈馀，洛阳令身出案行至袁安门，无行路，谓安已死，除雪入见，安僵卧。问何以不出？安曰："大雪，人皆饿，不宜干人。"令以安为贤，举为孝廉。
郭缘生《武昌先贤传》曰：郭翻，字长翔，为人非己耕不食，非妻自织不衣。
《汉皇德传》曰：盖晋，敦煌人，天性皎洁，自小不尝过人饭。贫为官书，得钱足供而已，不取其馀。
《任嘏别传》曰：嘏，字绍先。幼以至性见称。遇荒乱，家贫卖鱼。官发鱼价贵数倍，嘏即取直如常。
《陈留耆旧传》曰：洛阳令董宣死，诏使视之，阑舆一乘，白马一匹。帝曰："董宣之清，死乃知之。"
《益部耆旧传》曰：朱仓，字云卿，之蜀从处士张宁受《春秋》，籴小豆十斛，屑之为粮，闭户精诵。宁矜之，敛得米二十斛，仓不受一粒。
《锺离意别传》曰：意为尚书，交阯太守张悝居官贪乱，赃逾千金。珠玑玩宝乃有石数。收赃薄入司农，诏悉以珠赐诸尚书，尚书皆拜受，意独委珠玑于地，不拜受。明帝问："委珠何也？"对曰："愚闻孔子忍渴不饮盗泉之水，曾子还车不入胜母之闾，恶其名也。陛下以赃珠赐忠臣，以故臣不拜受耳。"
《羊祜别传》曰：昔有攘羊遗叔向母，母埋之。后事发检，羊肉尽，惟舌存。遂以羊舌为氏族，祜其后也。
《华阳国志》曰：何随，字季业，除安汉令，蜀亡去官。时巴土饥荒，所在无谷，送吏行乏，辄取道侧民羊，随以绵系其处，使足所取直。民视羊见绵，相语曰："闻何安汉清廉，行过从者无粮必能尔耳。"持绵追还之，终不受。人为语曰："安汉吏取粮，令为之偿。"
范亭《燕书》曰：皇甫真，字楚季，安定朝那人也。从辅国恪讨擒冉闵，即南围拔邺石氏。旧都城内，珍玩宝货充溢，真无所取，惟存恤人物，收敛图籍。真上疏曰："臣辄以家奴婢五十口，马七匹，牛四十头以助军资。"
《物理论》曰：有吕子义，当世清贤士也。有旧人往存省，嫌其设酒食，怀干糒而往。主人荣其降己，乃盛为馔，义出怀中干糒，求一杯冷水而食之。
《语林》曰：何公为杨州，亲亲有葬者乞数万钱，而帐下无有。杨州常有〈木乌〉米以赈孤寡，乃有千馀万斛。虞存为治中，面见道帐下空索，求粜此米付帐下，何公曰："次道义不与其孤寡争粒。"
《世说》曰：范宣洁行廉约，韩豫章遗百匹绢，不受。稍减，遂至一匹，既终不肯受。韩后与范同载就车中，手裂二丈与范云："人宁可使妇无袴子？"范笑而受之。
《郭子》曰：庾公为护军，属桓廷尉为索一柱吏。桓后遇见徐宁而知之，(宁，字安期，东海人。)致与庾而称云是海内清士。
颜延之《廷语》曰：清者人之正路。
刘弘教曰：录事巫卫，忠清厉节，衣食不充。赐单复衣各一，旦恒令厨食，给其家谷三百斛。诸吏宜见贤思齐。
