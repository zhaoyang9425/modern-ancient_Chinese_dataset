○商贾
《左传·僖公下》曰：秦师及滑，郑商人弦高将市于周，遇之，以乘韦先牛十二犒师，(商，行贾也。乘，四。韦先，韦乃入牛。古者将献遣于人，必有先之。)曰："寡君闻吾子将步师出于敝邑，敢犒从者。不腆敝邑，为从者之淹，居则具一日之积，(腆，厚也。淹，久也。积，刍米菜薪。)行则备一夕之卫。"且使遽告于郑。(遽，传车。)
又《宣公下》曰：荆尸而举，(荆，楚也。尸，陈也。楚武王始更为此陈法，遂以为名也。)商农工贾不败其业，而卒乘辑睦，(步曰卒，车曰乘。)事不奸矣。(奸，犯也。)
又《成公下》曰：荀䓨之在楚，郑贾人有将置诸褚中以出。既谋之，未行，而楚人归之。贾人如晋，荀䓨善视之，如实出己。贾人曰："吾无其功，敢有其实乎？吾小人，不可以厚诬君子。"遂适齐。
《左传·昭元》曰：鲁曾阜曰："贾而欲赢而恶嚣乎？"(言譬如商贾求赢利者，不得恶喧嚣之声。)
又《昭公》曰：子干归，韩宣子问于叔向曰："子干其济乎？"对曰："难。"宣子曰："同恶相求，如市贾焉，何难？"(宣子谓弃疾。亲恃子干，共同好恶，故言如市贾，同利以相求。)对曰："无与同好，谁与同恶？"(言弁疾本不与子干同好，则亦不得同恶。)
又《昭公六》曰：臧会奔郈，郈鲂假使为贾正焉。(郈，在东平无盐县东南。鲂假，郈邑大夫。贾正，常货物使有常价，若市吏。)
又《昭公十六年》曰：郑子产对韩宣子曰："昔我先君桓公与商人皆出自周，(郑本在周畿内，桓公东迁，并与商人俱。)庸次比耦，(庸，用也。次，更相从。耦，耕。)以艾杀此地，斩之蓬蒿藜藿而共处之。世有盟誓，以相信也，曰：'尔无我叛，我无强贾，(无强市其物。)母或匄夺。尔有利市宝贿，我勿与知。'恃此质誓，故能相保，以至于今。今吾子以好业辱，而谓敝邑强夺商人，是教敝邑背盟誓也，毋乃不可乎？"
又《定公下》曰：卫王孙贾曰："苟卫国有难，工商未尝不为患，使皆行而后可。"(欲以激怒国人。)公以告大夫，乃皆将行之。
《史记·吕不韦传》曰：不韦，阳翟大贾人也。往来贩贱卖贵，家累千金。
又曰：白圭，周人也。与僮仆同苦乐，趋时若猛兽、挚鸟之发，故曰"吾治生产，犹伊尹、吕尚之谋，孙吴用兵，商鞅行法是也。其智不足以权变，勇不足以英断，仁不能以取予，强不能有所守，虽欲学吾术，终不告之矣。"盖天下言治生者，祖白圭也。
又曰：齐俗贱奴虏，而刁间独爱贵之；桀黠奴，人之所患也，惟刁间收取，使之逐渔盐商贾之利。或连骑交守相然，愈益任之，终得其力，起富数千万。故曰："宁爵无刁。"(孟康曰：刁间能畜豪，故致或有连车骑交守相。奴自谓：宁欲免去作民有爵耶？无将止为刁氏作奴乎？无，发声助也。)言其能使豪奴自饶而尽其力也。
《汉书》曰：高祖诏曰："贾人无得衣锦绣绮縠𫄨罽、操兵骑马。
又曰：陈犭希反，上闻犭希将皆故贾人，曰："吾知与之。"乃多以金购犭希将，犭希将多降。
又曰：周人之巧失为趋利，喜为商贾，富人则商贾为利。
又曰：通财鬻货曰商。
又曰：谚曰："以贫求富，农不如工，工不如商。刺绣文，不如倚市门。"此言末业，贫者之资也。贪贾三之，廉贾五之。(贪贾，未当卖而卖，未可买而买，故得利少，而十得其三。廉贾，贵乃卖，贱乃买，故十得五也。)
《魏志》曰：王烈，字彦方，于时名闻在邴原、管宁之右。辟公孙度长史，以商贾自秽。太祖命为丞相掾，征，未至，卒。
《齐书》曰：范云为始兴内史，入境抚以恩德，罢去亭候，商贾露宿。
《梁书》曰：陆验少而贫若，落拓无行。邑人郁吉卿者甚富，验仰身事之。吉卿贷以钱米，验借以商贩，遂致千金。因出郡下散赀，以事权贵。
《北史》曰：和士开母丧，托附者咸往丧哭。邺中富商丁周、严兴等并为义孝，有一士人在哭限，封孝琰入吊出，谓人曰："严兴之南，丁周之北，有一朝士号叫甚哀。"闻者传之，士开知而大怒。
《管子》曰：商人通贾，倍道兼行，以夜续日，千里而不远者，利在前也。
《鲁连子》曰：连却秦军，平原君欲封之，终不肯受。平原君乃置酒，酒酣，起，前以千金为寿。先生笑曰："所贵天下之士者，为人排患释难，解人之缔结；即有取，是商贾之事，连不忍为也。"
《尸子》曰：子贡，卫之贾人也。
《韩子》曰：鄙谚曰："长袂善舞，多资善贾。"此言多资易为工也。
又曰：秦、韩攻魏，昭卯西说罢之；齐、荆攻魏，卯东说罢之。魏襄王养之以五乘将军，(养以五乘，使为将军。)卯曰："伯夷以将军葬于首山之下，而天下曰："夫以伯夷之贤与其称仁，而以将军葬，是手力不掩也。'今臣罢四国之兵，而王乃与臣五乘，此其称功，犹嬴胜而履𪨗。"(嬴，利也。谓贾也，嬴利倍胜，今以薄赏报大功，犹嬴胜之人履𪨗也。)
《淮南子》曰：贾多端则贫，工多技则穷，心不一也。(贾多端，非一。)
《国语》曰：晋叔向对韩宣子曰："夫绛之富商，韦藩木楗以过于朝。(韦藩，韦蔽前也。木楗，木檐。)惟其功庸少也，(言无功庸，虽富不得服朝服过于朝。)而能金玉其车，文错其服。(文，文织缕也。言商人之财，足以金玉其车，文错其服，以无爵位，故不得为其上，为韦藩木楗是。)能行诸侯贿而无寻尺之禄，无大绩于民故也。"(绩，功也。八尺曰寻。)
又曰：齐管仲曰："昔圣王处商就市井。夫商群萃而州处，察其四时，(四时所用者豫资之。)而监其乡之资，(监，亲资财，视其贵贱有无。)以知其市之贾；负任檐何，服牛轺马，以周四方；(周，遍。)以其所有易其所无，市贱鬻贵，(市，取；鬻，卖。)旦暮从事于此。以饬其子弟，相语以利，相示以赖，(赖，嬴。)相陈以知。贾少而习焉，其心安焉，不见异物而迁焉。是故其父兄之教不肃而成，其子弟之学不劳而能，夫是故商子恒为商。"
又曰：越大夫种曰："臣闻之：贾人(贾人，买贱卖贵者。)夏则资皮，冬则资𫄨；(𫄨，葛精曰𫄨，粗曰绤。)旱则资舟，水则资车以待乏也。"
《白虎通》曰：商贾何谓也？商之为言商其远近，度其有无，通四方之物。贾之为言固也，固有用物，以待民来，以求其利者也。
《论衡》曰：扬子云作《法言》，蜀富贾人赍钱十万，愿载于书，子云不听。夫富无仁义之行，犹园中之鹿，栏中之牛，安得妄载？
《异苑》曰：晋陵曲阿杨晚资财数千万。三吴人皆取直为商估，治生辄得倍宜。或行长江，卒遇暴风及劫盗者，若捉晚钱，多获免济。晚死后，先所埋金悉移去。邻人陈家尝晨起，见门外忽有百许万镪，封题是杨晚姓字，然后知财物聚散必由天运。
○负贩
《礼记·曲礼》曰：夫礼者，自卑而尊人。虽负贩者，必有尊也，而况富贵乎？(负贩者尤轻恌志利，宜若无礼然。)
《尚书大传》曰：舜贩于须丘。
《汉书》曰：灌婴，睢阳贩缯者。
《说苑》曰：鲍叔身死，管仲举上衽而哭之，泣下如雨。从者曰："非君臣父子也。"管仲曰："非夫子所知也。吾尝与鲍子贫，贩于南阳。吾三辱于市，不以我为怯，知我，故有所明也。"
《魏志》曰：弘农董遇，字季直，性质讷而好学。兴平中，关中扰乱，与兄季忠依将军段煨。耒耜负贩，而常挟持经书，投闲习读，其兄笑之而不改。
《后魏书》曰：景穆贾岁颇亲近左右，营立田园，以收其利。高允谏曰："夫天下者，殿下之天下，富有四海，何求而不获？而乃与贩夫贩妇竞此尺寸？"
○佣赁
《左传·襄公二十七年》曰：崔氏之乱，(在二十五年。)申鲜虞来奔，仆赁于野，以丧庄公。(为齐庄公服丧。)冬，楚人召之，遂如楚为右尹。(传言楚能用贤。)
《史记》曰：倪宽，贫无资用，常为弟子都养，时间行佣赁以给衣食。行常带经，止息则诵习之。
又曰：范睢微行弊衣间步见须贾。须贾见之，惊曰："叔今何事？"范睢曰："臣为佣赁。"贾哀之，留与坐饮食，乃取一绨袍以赐之。
《汉书》曰：栾布，梁人。彭越为家人时，常与布游。穷困，卖佣于齐，为酒家保，数岁别去。而布为人所略卖为奴。
又曰：匡衡，字稚圭，东海人。父世农夫，至行。衡好学，家贫，佣作以供资用。
《后汉书》曰：郑均好黄老书，兄仲为县游徼，颇受礼遗。均数谏止，不听，即脱身为佣，岁馀得钱帛，归以与兄曰："物尽可复得；为吏坐赃，终身捐弃。"兄感其言，遂为廉洁。
谢承《后汉书》曰：施延，字君子，少为诸生，明于五经。家贫母老，周流佣赁。避地于庐江临湖县种瓜，后复到吴郡海盐取卒，月直赁作半路亭下，以养其母。是时，吴会未分，山阴冯敷为督邮到县，延持帚往。敷知其贤者，下车谢，使入亭，请与饭食讫，脱衣与之，饷饯，不受。
华峤《后汉书》曰：范式为荆州刺史，友人南阳孔嵩家贫亲老，乃变名姓，佣为新野阿里街卒。式行部到新野，而县选嵩为道驺迎式。式见而识之，呼嵩，把臂谓曰："子非孔仲山耶？"对之叹息，语及平生，曰："昔与子俱曳长裾，游集帝学。吾蒙国恩，致位牧伯；而子怀道隐身，处于卒伍，不亦惜乎？"嵩曰："昔侯嬴长守于贱业，晨门肆志于抱关。子居九夷，不患其陋。贫者，士之宜，岂为鄙哉？"式敕县代嵩，嵩以为先佣未竟，不肯去。
《东观汉记》曰：公沙穆来游大学，无资粮，乃变服客佣，为吴祐赁舂。祐与语大惊，遂共定交于杵臼之间。
又曰：初，梁鸿于大家单伯通家佣舂为事。归，其妻具食，不敢于鸿前仰视，举案常齐眉。伯通察而异之，曰："彼佣，能使其妻敬之。"
又曰：班超，字仲升，家贫，恒为官佣写书。尝辍书投笔叹曰："大丈夫当效傅介子、张骞，立功异域，以取封侯。安能久事笔砚乎？"
《吴志》曰：阚泽，字德润，会稽山阴人也。家世农夫，至泽好学。家贫无资，常与人佣书，以供纸笔。所写既毕，诵读亦周。
《齐书》曰：张敬儿之为襄阳府将也，家贫，每休假，辄佣赁自给。尝为城东吴泰家檐水，通泰所爱婢。事发，将被泰杀，逃卖棺材中，以盖加上，乃免。
又曰：王僧孺笃爱坟籍。家贫，常佣书以养。每写毕，讽诵亦了。
又曰：冯道根少孤家贫，佣赁以养母。行得甘肥，未尝先食，必遽还以遗母。
《南史》曰：吴逵经饥荒，男女死者三十人，惟逵夫妻获全。家徒四壁立，冬无被裤。昼则佣赁，夜则伐木烧砖。妻亦同逵此诚，无有懈倦。
《汉皇德颂》曰：侯瑾，字子瑜，敦煌人。少孤贫，依宗人居。性笃学，恒佣作为资。暮还，辄𦶟柴读书。
○担
《释名》曰：担，任也，力所胜任也。
《后汉书》曰：赵孝，字长平。父普，王莽时为田禾将军。任孝为郎。每告归，常白衣步担。从长安还，欲止邮亭。亭长先时闻孝当过，以有长者客，扫洒待之。孝既至，不自名，长不肯内。问曰："闻田禾将军子当从长安来，何时至乎？"孝曰："寻到矣。"于是遂去。
《东观汉记》曰：马成为郯令。上征河北，成羸衣步担，渡河诣上。
《魏志》曰：曹休，年十馀岁丧父。独与一客担丧假葬，携将老母，渡江至吴。
《魏略》曰：吴禧，字子牙，京兆人也。世单家贫，少好学。初平中三辅乱，禧南客荆州，不以荒扰，担负经书，每以采稆，馀日则诵习之。
《晋书》曰：郭文，字文举，少爱山水。尚嘉遁，洛阳陷，乃步担入吴兴馀姚大辟山中。猎者时往寄宿，文夜为担水，而无倦色。
又曰：谯秀，字元彦。在蜀遇范贲、萧敬相继作乱。秀乃避难宕渠。乡里宗族旅凭之者以百数。秀年出八十，众欲代之负担。秀曰："各有老弱，当先营护。吾气力犹足自堪，岂以垂朽之年累诸君也？"
又曰：王澄，字平子。兄衍妻郭氏，性贪鄙，欲令婢路上担粪。澄年十四，谏郭，以为不可。
又曰：董养，字仲道，见洛阳东北步广里地陷，有二鹅出焉，其苍者飞去，白者不能飞。知白者，国家之象，顾谓谢鲲阮孚曰："《易》称知几其神，君等可深藏矣！"乃与妻荷担入蜀，莫知所终。
《齐书》曰：桓康随武帝在赣县。泰始初，武帝起义，为郡所絷，众皆散。康装担，一头贮穆后，一头贮文惠太子、竟陵王子良，自负置山中。与门客萧欣祗等四十馀人相结，破郡狱，出武帝。
《梁书》曰：司马申，太清之难，父母俱没。因此自担土，菜食终身。
《后魏书》曰：高允性好文学，担笈负书，千里就业。
《方言》曰：嬴、旅、荷、腾，担也。齐楚陈宋之间曰嬴，燕之外郊，越之东瓯、吴之外鄙谓之旅，南楚谓之嬴，自关而西陇冀以往谓之荷。凡以驴马驼载物者，谓之负他，(音大。)亦谓之荷。(郭璞注曰：今江东单担两头物为腾。《庄子》：嬴粮赴之。担者用膂力，因以名之。)
《先贤行状》曰：平原王烈，字彦方。国中有盗牛者，牛主得而放之，盗者曰："子既放我，幸无使王烈闻之。"间年，国中行路，老父负担重，有人代担，行数十里，至家而去，问姓名不语。顷之，老父失剑于路，有人得而守之，至暮，剑主还见之，乃代担人也。老父曰："子前代吾担，不得姓名，今复守吾剑，子诚贤人！可语吾姓名，以告王烈。"使人问之，乃昔时盗牛人也。烈使国人表其庐而异焉。
○舂
《说文》曰：舂，捣粟也。
《周礼·地官下》曰：舂人，掌供禾物。
《礼记·檀弓上》曰：邻有丧，舂不相。(郑玄曰：相，以音声相助。)
《谷梁传·文公》曰：礼，宗庙之事，君亲割，夫人亲舂。
《汉书·刑法志》曰：罪人狱已决，充为城旦舂，满三岁，为鬼薪、白粲。
《汉书》曰：吕后囚戚夫人永巷，令舂。
又曰：陈咸为南阳太守，所居以杀伐立威。豪猾吏乃大姓犯法，论输府，为地臼木杵，舂不中程，辄加罪笞。
又曰：江都王建，宫人八子有过者辄令羸立，或系居树上，或脱钳以铅杵舂，不中程辄掠之。
又曰：楚王戊与吴通谋，申公、白生谏之，不听，乃胥靡之，使杵臼雅舂于市。(晋灼曰：胥，相；靡，随右左坐，轻刑名也。雅，正。杵，舂。)
《南史》曰：梁武丁贵嫔，德后醋忌，遇贵嫔无道，使臼舂，每中程，若有助者。
《后魏书》曰：高祐为西兖州刺史，镇滑台，令一家之中自立一碓，五家之外共造一井，以给行客，不听妇人寄舂取水。
《庄子》曰：适百里者宿舂粮。
《淮南子》曰：量粟而舂，数米而炊，可以治家，而不可以治国。
《傅子》曰：夷吾为政，士三妻者，逐于境外；女三嫁者，入于舂隶也。
《国语》曰：天子禘郊之事，必自射其牲，(牲，牛。)王后必自舂粢。诸侯宗庙之事，必自射牛，刲羊，击豕，(刲，刺；击，杀。)夫人必自舂其盛。(自器曰盛。上言粢，下言盛，互其文也。)
《世本》曰：雍父作舂。
《吕氏春秋》曰：赤冀作舂。
桓子《新论》曰：宓牺之制杵臼，万民以济。及后人加巧因延力，借身重以践碓，而利十倍杵臼。又复设机关，用驴蠃(点校者按，当读为骡马之骡。)牛马及役水而舂，其利乃且百倍。
焦赣《易林曰·蹇之革》曰：折挺舂稷，君不得食。头养病根，无益于病。
严欣期《交州记》曰：糠头山在合浦海口。传云越王舂米于此，积糠所成。
《石虎邺中记》曰：有舂车，作木人及行碓于车上，动则木人踏碓舂，行十里，成米一斛。
《俗记》曰：王庆孙为襄阳都督。后之镇，尔时沔中蛮盛断道，缚得王去。将还家，语王云："汝是贵人，试作贵人行看。"驱逼不得已，王便行。蛮以其贵人不堪苦，使令与妇女共碓下舂。
王褒《僮约》曰：事讫休息，当舂一石。
《岭表异录》曰：广南有舂堂，以浑木刳为槽，一槽两边，约十杵，男女间立，以舂稻粮。敲磕槽舷皆有遍，拍槽声若鼓，闻于数里。虽思妇之巧弄秋砧，不能比其流亮也。
