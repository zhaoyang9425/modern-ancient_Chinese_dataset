○歌三
《山海经》曰：夏后开上三嫔于天，得《九辨》与《九歌》以下焉。开始歌《九招》于天穆之野。(上美人于天帝，得天乐下也。)帝俊八子，是始为歌。(帝俊即帝舜也。)
《太元真经·茅盈内记》曰：秦始皇三十年九月庚子，盈曾祖于华山之中，乘云驾龙，白日升天。是时，其邑谣歌曰："神仙得者茅初成，驾龙上升入泰清，时下玄洲戏赤城，继世而往在我盈，帝若学之腊嘉平。"始皇闻谣歌，乃有寻仙之志，因改腊曰嘉平。
《楚词》曰：《九歌》者，屈平之所作。昔楚南郢之邑，沅湘之间，其俗敬鬼神。于夜必作乐鼓舞，以乐诸神。屈原放逐，窜伏其域，见俗人祭祀之礼，其辞鄙陋，为作《九歌》之曲。
《风俗通》曰：张仲春，武帝时人也。善雅歌，与李延年并侍。每奏新歌，莫不称善。然不知休息，终至于败亡。以论人之进退，当有节奏。
又曰：百里奚为秦相，堂上作乐。所赁浣妇自言知音，呼之援琴，抚弦而歌曰："百里奚，初娶我时五羊皮，临当别行烹乳鸡，今适富贵忘我为？"因寻问之，乃其妻。
《世说》曰：王昙孙年十四五便歌，诸妓向谢公称叹王郎能歌，谢公甚欲闻之。而王既名家年少，无由得闻。诸妓又具向王说谢公意。后出东府土山上作伎。王时作两丸髻，著袴褶，骑马住土山下庾家墓林中，作一曲歌。于时秋月，王因举头看北林，卒曲便去。土山上，妓白谢公曰："此是王郎歌也。"
《说苑》曰：襄成君始封之日，衣翠衣，带玉剑，履𫏋舄，立乎流水上。楚大夫庄辛过而说之曰："臣愿把君之手，其可乎？"襄成君忿然作色而不言。庄辛迁延而称曰："君独不闻夫鄂君方乘青翰之舟，张翠盖，会锺鼓之音，越人拥楫而歌曰：'今夕何夕兮搴舟中洲流，何日兮得与王子同舟。山有树木兮木有枝，心说君兮君不知。'于是鄂君乃举绣被而覆之。"
《三辅决录》曰：梁鸿东出关，过京师，作五噫之歌曰："陟彼北邙兮，噫！顾瞻帝京兮，噫！宫阙崔嵬兮，噫！民之劬劳兮，噫！辽辽未央兮，噫！"肃宗闻而悲之，求鸿不得。
刘向《别录》曰：汉兴已来善歌者，鲁人虞公，发声清哀，盖动梁尘。受学者莫能及也。
石崇《楚妃歌辞序》曰：《楚妃叹》莫知所由。楚之贤妃能立德著勋垂名于后世者，惟楚姬焉。故为歌辞。
《襄阳耆旧传》曰：宋玉识音而善文，襄王好乐而爱赋，既美其才而憎其似屈原也。乃谓之曰："子盍从楚之俗，使楚人贵子之德乎？"对曰："昔楚有善歌者，王其闻欤？始而曰《下俚巴人》，国中唱而和之者数万人。中而曰《阳阿》、《采菱》，国中唱而和之者数百人。既而曰《阳春白雪》、朝日《鱼丽》，含商吐角，绝节赴曲，国中唱而和之者，不过数人。盖其曲弥高，其和弥寡。"
《穆天子传》曰：宴西王母于瑶池之上，西王母为天子歌曰："白云在天，山陵自出。道里悠远，山川间之。将子无死，尚能复来？"天子答曰："予归东土，和治诸夏。万民平均，吾顾见汝。比及三年，将复而野。"
又曰：天子东游于黄泽，宿于曲洛，(洛水曲也。)使宫乐谣曰："黄之池，其马喷沙；(音普闷反。)黄之泽，其马喷玉。"
《汉武内传》曰：西王母降，命侍女安法婴歌《玄云曲》曰："大象虽云寥，我把天地户。披云泛灵舆，悠忽适下土。泰真灵中唱，始知风尘苦。颐神三田中，约精六阙下。"上元夫人自弹云林之璈，鸣弦骇洞，清音零朗。乃奏《步玄曲》，其辞曰："黄陟真道腾，步玄登天霞。负笈造天关，借问太上家。忽遇紫微圃，真人列如麻。流星清飚起，云盖映朱葩，兰房辟林阙，碧室启琼沙，丹台结空构，晔晔生露华。谁言终有终，扶桑不为查。"王母命侍女田四非答歌，其辞曰："晨登太霞宫，挹此玉水兰。夕入玄圃阙，采蕊掇琅玕。濯足匏瓜河，织女立津盘。吐纳抱景云，味之当一餐。朝发漫汗府，暮宿钩陈垣。莫与世人说，行尸言此难。"
《列女传》曰：赵简子南击楚，津吏醉卧，不能渡。召欲杀之，津吏女娟持楫而前曰："昔父闻君东渡不测之水，恐风波之起，故祷九江三淮之神，不胜巫祝杯酒饮，沉醉至于此矣。妾愿鄙躯易父之死。"简子将渡，用楫少一人，娟愿备员用楫，遂与渡。中流，奏《河激之歌》，歌曰："升彼阿兮西观，清水扬波兮杳冥，祷求福兮醉不醒，诛将加兮妾心惊。蛟龙助兮主将归，呼来掉兮行勿疑。"简子大悦，立为夫人。
《文士传》曰：太祖雅闻阮瑀，辟之不应。连见逼，乃逃入山中。使人焚山得瑀，送至，召入。太祖时征长安，大延宾客，怒瑀，不与言，使就伎入列。瑀善解音，能鼓琴，抚弦而歌曰："弈奕天门开，大魏应期运。青盖巡九州，在东西人怨。士为知已死，女为悦者玩。恩义苟潜畅，他人焉能乱。"为曲既捷，音声殊妙，太祖大悦。
《淮南子》曰：歌《采菱》，发《阳阿》，鄙人听之，不若《延露》、《陵阳》。非歌拙也，听各异也。
又曰：宁戚欲干齐桓公，困穷无以自达。为商旅，将任车(任，载也。毛诗曰：我任我辇也。)以商于齐，暮宿于郭门之外。桓公郊迎客，夜开门。宁戚饭牛车下，望见桓公而悲击牛角，而疾商歌，歌曰："南山粲，白石烂，短褐单衣长止骭。生不逢尧与舜禅，终日饲牛至夜半，长夜漫漫何时旦。"桓公闻之，抚其仆之手，曰："异哉？歌者非常人也。"命后车载之。
又曰：易道良马使人欲驰，饮酒而乐使人欲歌。
《燕丹子》曰：荆轲入秦，不择日而发。太子与知谋者，皆素衣冠，送之于易水之上。荆轲起为寿，歌曰："风萧萧兮易水寒，壮士一去兮不复还。"高渐离击筑，宋意和之。
《孟子》曰：有孺子歌曰："沧浪之水清兮，可以濯我缨；沧浪之水浊兮，可以濯我足。"孔子曰："小子听之哉！"
《韩子》曰：宋王筑武宫，讴癸倡，行者止观，筑者不倦。王召赐之，对曰："臣师射稽之讴贤于臣。"召使之讴，行者不止，筑者知倦。王怪问，对曰："王试度其功。"癸四板，射稽八板其坚；癸五寸，射稽二寸。
《列子》曰：林类年且百岁，拾遗穗于故畦，并歌并进。孔子适卫，望之于野，顾谓弟子曰："彼可与言者，试往讯之。"子贡请行，逆之垅端，面而叹曰："先生曾不悔乎？行歌拾穗。"林类行不留，歌不辍。
《逸士传》曰：尧时有八九十老人，击壤而歌曰："日出而作，日入而息。凿井而饮，耕田而食。帝何力于我哉？"
《列女传》曰：鲁陶婴妻者，夫死守志不二。作歌诗曰："悲夫，黄鹄之早寡，七年不双。宛劲独宿，不与众同。夜半悲鸣，想其故雄。天命早寡，独宿何伤？寡妇念此，泣下数行。呜呼悲哉，死者不可忘，飞鸣尚然，况于贞良。虽有贤雄，终不可重行。"
韦昭《洞历记》曰：纣无道，比干知极谏必死，作《秣马金阙》之歌。
《西京杂记》曰：高帝令戚夫人歌《出塞望归》之曲，侍婢数百皆为之，后宫齐唱，声入云霄。
又曰：贾佩兰说在宫中时，常以弦管歌舞相娱，竞为妖服以趋良时，十月十五共入灵女庙，吹笛击筑，歌《上云》之曲，而相连臂踏地为节，歌赤凤来也。
《洞冥记》曰：汉武帝使董谒乘浪霞之辇以升坛，侯王母。王母至，与宴，歌奏《春归》之乐。谒乃闻王母歌声，而不见其形。歌声绕梁三匝乃上，旁梁草树枝叶皆动，歌之感也。
张华《博物志》曰：薛谈学讴于秦青，未穷青之技而辞归。青饯于郊，乃抚节悲歌，声振林木，响遏行云。谈乃谢，求返归。
辛氏《三秦记》曰：陇右西开，其阪九回，不知高几里。欲上者七日越，高处可容百馀家，下处数十万户，上有清水四注流下。俗歌曰："陇头流水，鸣声幽噎。遥望秦川，心肝断绝。"
黄𫔰《武陵记》曰：有绿罗山，侧岩垂水悬萝，百里许，得明月池，碧潭镜澈，百尺见底。素岸若雪，松如插翠。流风叩阿，有丝桐之韵。土人为之歌曰："仰兹山兮迢迢，层石构兮，峨峨。朝日丽兮阳岩，落景梁兮阴阿。彰壑兮生音，吟籁兮相和。敷芳兮缘林，恬淡兮润波。乐兹潭兮安流，缓尔擢兮咏歌。"
《宜都山川记》曰：峡中猿鸣清，山谷传其响，冷冷不绝。行者歌之曰："巴东三峡猿鸣悲，猿鸣三声泪沾衣。"
郑缉之《东阳记》曰：歌山在吴宁县，故老相传云：昔有乘船从下过，见一女子，汲乃登此山，负水行歌甚妍，而莫之所由，故名歌山。
刘欣期《交州记》曰：俗好鼓琴，牧竖于野泽乘牛唱辽辽之歌，(歌曲说牛力强弱，耕具轻重也。)僮隶于月下抚掌发烈谣。
魏大山《秦州记》曰：陇西郡陇山，其上悬吐溜于中岭泉亭，因名万石泉。泉溢漫散而下，涓浍皆注。有人升此而歌。
纪义《宣城记》曰：临城县南三十里有盖山。登百许步，有舒姑泉。俗传云有舒氏女，未适人，与其父析薪于此。女坐泉处，牵挽不动，遽告家。比还，惟见清泉湛然。母云：女好音乐。乃作弦歌，泉涌回流，双鲤赴节。
盛弘之《荆州记》曰：临贺冯乘县有歌父山。传云有老人不娶室而善歌，闻者莫不洒泣。年八十馀而声逾妙，及病将困，命乡里六七人与上山穴中。邻人辞归，老人歌而送之。声振林木，响遏行云，馀音传林，数日不绝。
