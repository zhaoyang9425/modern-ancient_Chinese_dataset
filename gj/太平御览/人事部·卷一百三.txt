○游说下
《魏志》曰：袁绍领冀州牧，从事沮授说绍曰："将军属废立之际，忠义奋发。虽黄巾猾乱，黑山跋扈，举军东向，则青州可定；还讨黑山，则张燕可灭。迎大驾于西京，复宗庙于洛邑，号令天下，以讨未服，以此争锋，谁敌之？"绍喜。
王沉《魏书》曰：桓阶，字伯绪。天下乱，太祖兴义兵，袁绍强盛，刘表举州应之。阶说其守张羡曰："夫举事而不本于义，未有不败者也。曹公虽弱，扶义而起，奉王命以讨有罪。"羡曰："善矣！"
鱼豢《魏典略》曰：苏秦四说秦惠王，书十上，而说不行。
《蜀志》曰：曹公追先主与诸葛亮至于夏口，亮曰："事急矣，请求救于孙将军。"亮说权曰："曹操之众，远来疲弊，闻追豫州，骑一日一夜行三百里，此所谓强弩之末不能穿鲁缟者。今将军诚与豫州协规同力，破操军必矣。"权大悦，即并力拒曹公，败于赤壁。
又曰：曹公追先主至于夏口，诸葛亮曰："事急矣，请奉命求救于孙将军。"时权军柴桑，观望成败，亮说权曰："海内大乱，将军起兵江东，刘表豫州收众汉南，与曹操并争天下。今操芟荑大难，略已平矣，遂破荆州，威震四海。英雄无所用武，故豫州牧遁逃至此。将军量力而处之：若能以吴、越之众与中国抗衡，不如与之绝；若不能当，何不按兵束甲，北面而事之！今将军外托服从之名，而内怀犹豫之计，事急而不断，祸至无日矣！"
《晋中兴书》曰：苏峻反，温峤推陶侃为盟主。侃欲西归，峤说侃曰："天子幽逼，社稷危殆，四海臣子，肝脑涂地，峤等与公致命之秋。事若克济，则臣主同休；如其不然，身虽灰灭，足以谢责于先帝。今之事势，义无旋踵，骑虎之势，可得下平。公若违众独反，众心必沮；沮众以败事，义旗将回指于公矣。"侃无以对，遂留不去。
又曰：建兴初，祖逖进说曰："晋室之乱，非上无道而逃民怨叛也。由藩王争权，自相诛灭，遂使戎狄乘隙，毒流中原。今天下既被残酷，遗黎思本，人有奋击之心，但悉无所凭倚。大王诚能命将帅，使若逖等执殳前驱，上为国家雪耻，下为百姓请命，则郡国豪杰必因风响起，沉溺之民欣于来苏也。扫洒中原，清复寰宇，此千载之一时，愿大王图之。"中宗于是始欲疆理神州。
又曰：刘牢之屯洌州，桓玄至于湖熟，遣牢之族舅何睦说曰："今君战败则倾宗，战胜亦覆族，欲以是安归乎？孰若翻然改图，惟理是宅，则身与金石等固，名与天壤无穷哉？"牢之得说，诣玄请降也。
范亨《燕书》曰：晋室大乱，高祖方经略江东，高诩说高祖曰："自王公政错，士人失望。襁负归公者，动有万数。今王氏败没，而福宿见尾箕，其兆可见也。今晋室虽衰，人心未变。宜遣贡使江东，亦有所尊，然后仗义声以扫不庭，可以有辞于天下。"高祖深纳焉。
《宋书》曰：二凶构逆，王僧达回惑，不知所从。有客说之曰："为君计，莫若承义师之檄，移告傍郡，使工言之士，明示祸福也。"
《唐书》曰：李怀光屯军咸阳，反状始萌。李景略时说怀光，请复宫阙，迎大驾，怀光不从。景略出军门恸哭曰："谁知此军一旦陷于不义？"军士相顾，甚义之，因退归私家。
又曰：柏耆者，将军良器之子。素负志略，学纵横家流。会王承宗以常山叛，朝廷厌兵，欲以恩泽抚之。耆于蔡州行营以画干裴度，请以朝旨奉使镇州，乃自处士授左拾遗。既见承宗，以大义陈说，承宗泣下，请质二男，献两郡，由是知名。
韦昭《吴书》曰：将军曹仁在公安拒守，吕蒙令虞翻说之。翻至城门，仁不肯相见，乃为书曰："将军守荣逃带之城而不降，死战则毁宗灭祠，为天下笑，幸熟思焉。"仁得书，流涕而降之。
《太公六韬》曰：文王斋戒三日，乘田车田马田于渭之阳。吕尚以竿以渔曰："今臣言至情不讳，君其恶之乎？缗微饵明，小鱼食之；缗调饵多，大鱼食之。夫鱼食于饵乃牵于缗，人食其禄而服于君。故以饵取鱼，鱼可杀；以禄取人，人可竭也。"
《春秋后传》曰：梁以张仪为，齐楚怒，约而攻梁，雍沮曰："请令解攻。"雍沮谓齐、楚之王曰：'王亦闻张仪之约秦王乎？"曰：'王若相仪于梁，齐楚恶仪必攻魏，魏战而胜，是齐楚之兵折而仪固得梁矣。若不胜，梁必事秦，以持其国，必割地以赂王。若欲复攻，其弊不足以应秦。'此仪之所以与秦王阴相约也。"齐楚王曰："善。"乃遽解兵。
又曰：魏加问春申君："闻欲将临武君，有之乎？"曰："有矣。"加曰："臣少之时好射，臣愿以射譬，可乎？"春申君曰："可。"曰："更嬴与魏王处廪下，更嬴谓魏王曰：臣能为王虚发而下鸟。有间，雁来，更嬴虚发而鸟下。魏王曰：然则射可至此乎！更嬴曰：此孽也。王曰：何以知之？对曰：其飞徐而鸣悲者，故创痛也。鸣悲者，久失群也，今临武君尝为秦孽，不可为距秦之将也。"
又曰：皇甫嵩既破黄巾，威震天下，故信都令汉阳阎忠说嵩曰："难得易失者，时也；时至不旋踵者，机也。故圣人常顺时而动知者，必因机以发。今将军遭难得之时，蹈机而不发，将何以权大名乎！"
又曰：刘备救徐州刺史陶谦，会谦病死。伏波将军陈登说备曰："今欲为使君合众十万，上可以匡主济人，成五霸之业，下可以割地守境，书名竹帛。若使君不听，登亦未听使君得发。"备遂领徐州。
孔演《汉魏春秋》曰：兴平玄年，曹公复征陶谦，陈宫说张邈曰："雄杰并起，君以千里之众，当四战之地，抚剑顾盼，亦足以为人豪，而反制于人，不以鄙乎！"
《魏氏春秋》曰：锺会阴怀异图，姜维见而知其心，谓可构成扰乱以图克复，乃诡说之曰："君自淮南已来，算无遗策，晋道克昌，皆君为之。今复定蜀，威德大震，其民高其功，而主畏其谋，欲以此安归乎！夫韩信不背汉于扰攘，而见疑于既平；大夫种不从范蠡于五湖，卒伏剑而亡。彼岂暗主愚臣哉？利害使之然也。今君大功既立，大德已著，何不法陶朱公泛舟绝迹，全功保身，登峨嵋之岭而从赤松游乎？"会曰："君言远矣，我不能行，且为全身之道，或未尽于此也。"维曰："其他则君智力之所能，无烦于老夫矣。"由是情好欣甚。
《周载》曰：薄疑者，卫之居士也。疑进说卫嗣君以王道，嗣君悦，延之以相，辞曰："疑之母以疑为贤，然与疑议家事既定，则又决之所幸蔡妪，故事多不就。母子之间犹不免乎蔡妪之议，今人主皆有蔡妪，而于臣非骨肉之亲，安得不败？"君曰："寡人闻命。"遂相之，委以从事。
《江表传》曰：曹公闻周瑜年少有俊才，谓可游说动也。密下扬州，遣九江蒋干有仪容，以才辩见称，独步江淮之间，莫与为对。乃布衣葛巾，自托私行诣瑜，瑜出迎之，立谓干曰："子翼卿苦远江湖，为曹氏作说客耶？"干曰："吾与足下州里，中间别隔，遥闻芳烈，故来叙阔，并观雅颂，而云说客，无乃逆诈乎！"瑜曰："吾虽不及夔、旷，闻弦赏音，足知雅曲也。"因延干入，为设酒食。后三日，瑜请干与周观营中，行视仓库军资器仗，言讫，还饮宴，示之侍者服饰珍玩之物。因谓干曰："丈夫处世，一遇知己，外守君臣之义，内结骨肉之恩，言行计从，祸福共之。假使苏、张更生，郦叟复在，吾犹拊其背而折其辞，岂足下幼生所能移乎！"干但笑，终无所言。干还，称瑜雅量，非言辞所所间。中州之士亦以此多之。
王充《论衡》曰：傅称苏秦、张仪纵横之术习之于鬼谷先生。掘地为坎，曰："能下，说令我泣，出则能分人主之地。"苏秦下，说鬼谷先生泣沾衿；张仪下，说鬼谷先生泣亦沾衿。
刘向《说苑》曰：孙卿曰：夫谈说之术，端盛以处之，坚强以持之。
《庄子》曰：昔赵文王喜剑，剑士日夜相击于前。太子悝患之，乃使以千金奉庄子，庄子不受。请持剑服，剑服成，乃见王曰："臣有三剑，有天子剑，有诸侯剑，有庶人剑。天子之剑，包以四夷，裹以四时，一用天下服。此天子之剑。"于是文王不出宫三月，剑士皆伏弊之也。
《列子》曰：邓析操两可之说，设无穷之弊。
韩子《说难》篇曰：不可不察爱憎之主而后说焉。
又《说难》篇曰：凡事以密成，亦以泄祸。未必其身泄也，而语及所匿之事，如此者身危矣。
又《说难》篇曰：龙喉下有逆鳞，有婴之则必煞人；人主亦有逆鳞，说者能无婴人主之逆鳞，则几死矣。
又《说难》篇曰：大意无所拂悟，辞言无所击排，然后极骋智辩焉。
又《说难》篇曰：略事陈意，则曰怯懦而不尽；虑事广肆，则曰草野而倨侮。此说之难也。
又《说难》篇曰：凡说得亲近不疑，而得尽其辞也。
《鬼谷子》曰：《抵〈山戏〉(音熙。)篇》云："〈山戏〉者始有朕，可抵而塞，可抵而却。圣人知之，独保其用。因作说事。
又曰：《量权篇》云："与智者言，依于博；与博者言，依于辩；与辩者言，依于要。此其说也。"
又曰：《午合篇》云："伊尹五就桀，五就汤，然后合于汤。吕尚三入殷朝，三就文王，然后合于文王。此天知之至，归之不疑。"注云：伊尹、吕尚各以至知说圣王，因泽钓行其术策。
又曰：《摩意篇》云："摩者，揣之也。说莫难于悉行，事莫难于必成。"注曰：摩不失其情，故能建功。
又曰：《量权篇》云："言有通者从其所长，言有塞者避其所短。"注曰：人辞说条通理达，即叙述从其长者，以昭其德。人言壅滞，即避其短，称宣其善，以显其行。言说之枢机，事物之志务者也。
又曰：《反复篇》云："其和也，若比目鱼；其司言也，若声与响。"注曰：和，答问也。因问而言，申叙其解，如比目鱼相须而行，候察言辞，往来若影随形，响之应声。
又曰：《量权篇》云："介虫之捍必以甲而后动，螫虫之动必先螫毒。故禽兽知其所长，而谈者不知用也。"注云：虫以甲自覆鄣，而言说者不知其长。
又曰：《揣情篇》云："说王公君长则审情，以说王公，避所短，从所长。"
又曰：《谋虑篇》云："乃立三仪，曰上中下，日参以立焉。变生事，事生谋，谋生计，计生仪，仪生说，说生进。"注曰：三仪，有上有下有中。会同异曰仪，决是非曰说。
《吕氏春秋》曰：伍子胥将见吴王而不得。客有言之于王子光者，王子光见之而恶其貌，不听其说而辞之。客请之，王子光曰："其貌吾所甚恶也。"客以告子胥，子胥曰："此易改也。愿令王子光居于堂上，重帷而见其衣。"子光许之。胥说之半，王子光举帷，搏其手而与之坐。说毕，王子光大悦。子胥以为有吴国者必王子光也，退而耕于野十年。子光为王，任子胥，子胥乃为法制，下贤良，选阵士，习战斗；六年然后大胜楚于柏举，九战九胜，逐北千里，昭王出奔。
又曰：韩氏城新城，期十五日而成。段桥为司空。有一县后二日，段桥执其吏而囚之。囚者之子走告封人子高曰："惟先生能活臣父。"封人子高曰："诺。"乃见段桥，自扶而上城。封人子高左右望曰："美哉城！壹大功矣。子必有厚赏矣。自古及今，功若此其大也，而能无有罪戮者，未曾有也。"封人子高出，段桥使人夜解其吏之束缚之者，而出之。说之行若此其精也。封人子高可谓善说矣。
又曰：孟尝君为从，公孙弘谓孟尝曰："不若西观秦王之意。"弘见昭王曰："薛之地小大？"弘曰："百里。"昭王曰："寡人之国，地数千里，犹未敢以有难也。今薛百里之地而欲难寡人乎？"公孙弘曰："孟尝君好士，大王不好士。"昭王笑而谢之。
又曰：善说者若巧士，因人之力以自为力，因其来而与来，因其往而与往，所因便也。
《尸子》曰：公输般为蒙天之阶，阶成，将以攻宋。墨子闻之，赴于楚，行十日十夜而至于郢。见王，曰："今有人于此：舍其文轩，邻有弊舆而欲窃之；舍其锦绣，邻有短褐而欲窃之；舍其粱肉，邻有糟糠而欲窃之。此为何若人？"王曰："必窃疾矣。"墨子曰："荆之地，方五千里，宋方五百里，此犹文轩之与弊舆也。荆有云梦，犀兕麋鹿盈溢，江汉之鱼鳖鼋鼍为天下饶；宋所谓雉兔鲋鱼者也，犹粱肉之与糟糠也。荆有长松文柏、梓柟豫章，宋无长木，犹锦绣之与短褐也。臣以王之攻宋也，为与此同类。"王曰："善哉。"请无攻宋。
《孔丛子》曰：齐攻赵国禀立，赵使孔青击之，克齐军，尸三万。赵王诏勿归其尸，将以困之。子慎聘齐，曰："以臣愚计，贫齐之术乃宜归尸。使其家远来迎尸，不得事农，一费；归而葬之，二费也。一年之中丧三万，费欲无困贫，弗可得也。"王曰："善。"
又曰：五国约而诛秦，未入秦境而留兵于成皋，子慎谓市丘君曰："此师楚为之主，今兵不散，殆有异意，君其备之。"市丘君曰："先生幸而教之。"子慎许诺。遂见楚王曰："王约五国而伐秦，事既不集，王胡不卜交乎？"楚王曰："奈何？"子慎曰："王今出令使五国勿攻市丘，五国重王则听王之令矣。不重王则且反王令而攻市丘。以此卜为国交王之轻重必明矣。"楚王敬诺而五国散。
扬雄《解嘲》曰：娄敬委辂脱挽，掉三寸之舌。案《汉书》曰："娄敬说高祖西都。"
又曰：上说人主，下谈公卿，一从一横，论者莫当。
班固答宾戏曰：游说之徒，风飏电激。
