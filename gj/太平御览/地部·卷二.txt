○地下
《淮南子》曰：东方之极，自碣石(碣石山，在东北海中。)过朝鲜，(朝鲜，东夷。)贯大人之国，(东方有大人之国也。)东至日出之次，扶木之地，青土树木之野，(皆日所出之地。)太皞、勾芒所司者，万二千里。其令曰：挺群禁，开闭阖，通穷窒，达障塞，行优游，弃怨恶，解役罪，免忧患，休罚刑，开关梁，宣出财，和外怨，抚四方，行柔惠，止刚强。南方之极，自北户乌孙之界，(北户，日在其北，向以为户。)贯颛顼之国，南至委火炎风之野，赤帝、祝融之所司者，万二千里。(帝赤著明审諟也。祝，属也。融，工也。万物盛长属续而工也。)其令曰：爵有德，赏有功，惠贤良，救饥渴，举力农，振贫穷，惠孤寡，养老疾，出大禄，行大赏，起毁宗，立无后，封建侯、立贤辅。中央之极，自昆仑东绝恒山，(昆仑在西方。恒山，北岳也。)日月之所道，(谓二十八宿舍在地之分野。)江、汉之所出，人民之野，五谷之所宜，龙门、河、济相贯，以息壤堙鸿水之州，(禹以息土堙洪水，以为中国九州，洲，水中可居也。)东至于碣石，黄帝、后土之所司者，万二千里。(黄，中色；帝道諟，地道载物，故称后也。)其令曰：平而不阿，明而不苛，包裹复露，无不囊怀，普大无私，正静以和，行糜粥，养老衰，吊死问疾，以送万物之归。西方之极，自昆仑绝流沙、沉羽，(沉羽，弱水也，其弱至沉毛羽也。)西至三危之国，石城金室，饮气之民，不死之野，少皞、蓐收之所司者，万二千里。(少皋，白帝之号。少皋阴用事，物浩成也。蓐茂也，万物茂可收用也。)其令曰：审用法，诛必辜，备盗贼，禁奸邪，敕群牧，谨贮聚，修城郭，补决窦，塞蹊径，堤沟渎，止流水，壅溪谷，守门闾，陈兵甲，选百官，诛不法。北方之极，自九泽(九泽，北方之泽也。)穷夏海之极，(夏海，大海也。)北至令止之俗，(令止，丁令北海胡地。)有冻寒积冰、雪雹霜霰、漂润群水之野，颛顼、玄冥所司者，万二千里。(颛顼黑帝之号，顼大，言大阴用事，振翕而寒之也。阴闭不见，故神为玄冥也。)其令曰：申群禁，固闭藏，修塞障，缮关梁，禁外徙，断罚刑，杀当罪，闭关闾，大搜客，止交游，禁夜乐，早闭晏开，以索奸人，奸人已得，执之必固。天节已几，(几，终也。)刑杀毋赦，虽有盛尊之亲，断以法度，无行水，毋发藏，毋释刑罚。
又曰：任一人之能，不足以治三亩之宅也；循道理之数，因天地之自然，则六合不足均也。(均，平也。)
又曰：卢敖游乎北海，(卢敖燕人，秦始皇帝召以为博士，使求神仙，亡而不返也。)径乎太阴，入乎玄阙，(太阴，北方玄也。)至于蒙谷之上，见一士焉，深目而玄鬓，渡注而鸢肩，丰上而杀下，轩轩然迎风而舞。顾见卢敖，慢然下臂，遁逃乎碑。卢敖就而视之，方倦龟壳而食合梨。(合梨，海蚌。)卢敖与之语曰："惟！敖为背群离党，穷观于六合之外者，非敖而已乎？敖幼而好游，至长不渝解，周行四极，惟北阴之不窥，今卒睹夫子于是，子殆可与敖为友乎？"若士者{关齿}(音拳)然叹曰："噫，子中州之民，宁肯而远至此，此犹光日月(言太阳之地，尚见日月。)而载列星，阴阳之所行，四时之所生，此其比夫不名之地，犹突奥也。(言我所游不可字名之地，以卢敖所行之，则如突奥中也。)若我南游乎罔良之野，北息乎沉墨之乡，西穷冥冥之党，东开澒蒙之光，此其下无地而上无天，听焉无闻，视焉无瞩，此其外犹有汰汰之汜。(状沐汰沃四海与天地之际流声也。汜，涯也。)其余一举而千万里，(千万里，汰沃之外也。)吾犹未能之在。(吾尚未至此地。)今子游始于此，乃于语穷观，岂不亦远哉？然子处矣哉！吾与汗漫期于九垓之上，吾不可以久居。(汗漫，不可知之也。九垓，九天也。)士举臂而竦身，遂入云中。卢敖仰而视之，弗见，乃止驾。(止其所驾而居。)
《尸子》曰：八极之内，有君长者，东西二万八千里，南北二万六千里。故曰：天左舒而起牵牛，地右辟而起毕、昴。
《孟子》曰：天子之地方千里；不方千里，不足以待诸侯。诸侯之地方百里；不方百里，不足以守宗庙。
《吕氏春秋》曰：凡四极之内，东西五亿有九万七千里，南北五亿有九万七千里。
又曰：长庐子曰：山海岳河，水金石火木，此积形成乎地也。
又曰：冬之德寒；寒不信，其地不成刚。地不成刚，则冻闭不开。天地之大，四时之化，而犹不能不以信成物，又况于人。
《关令内传》曰：地厚万里，其下得大空，大空四角下有自然金柱，辄方圆五千里。
○土
《释名》曰：土，吐也，吐生物也。徐州贡土五色，色有黄青白赤黑也。土赤者，鼠肝色也。土色黑曰卢，卢然解散也。土黄而细密曰埴，埴，职也，如脂之职也。土色青曰黎，似藜草也。土色白曰漂，漂，轻散也。
《尚书·禹贡》曰：冀州土白壤，(孔安国曰：无块白壤。)兖州土黑坟(孔安国曰：色黑而坟起。)青州土白坟，(徐广曰：黎土也。)扬州土涂泥，(马融曰：渐如也。)荆州土涂泥，豫州土惟壤下坟垆，(孔安国曰：卢，疏也。马融曰豫州地青三等下者。坟，卢也。)雍州土黄壤，徐州土赤戠坟，(谢沉注：埴戠志。)梁州土青骊。(孔安国曰：色青黑。)
又《洪范》曰：五行，其五曰土，土爰稼穑，稼穑作甘。(孔安国曰：土可以种，可以敛甘味，生百谷。)
《尚书帝命验》曰：土者，金之父也。
《周书·作雒》曰：周公作太社于国中，其壝东青土，南赤土，西白土，北骊土，中央以黄土，将建诸侯，凿其方一面土，苴以白茅，以土封之，故曰裂土。
《诗》曰：溥天之下，莫非王土。
又曰：孔乐韩土，川泽浒浒。
《周礼地官上》曰：太司徒辩十二土名，以相民宅，知其利害，以任土事。
《礼记》曰：范金合土，以为台榭。
又曰：土弊则草木不长。
又曰：地，一撮土之多，及其广厚，载华岳而不重。
又曰：众生必死，死必归土，此之谓鬼。骨肉毙于下阴为野土。(阴，荫也。)
蔡邕《月令章句》曰：色别曰土。(言五方土色各异也。)
崔寔《四民月令》曰：正月雨水中，地气上腾，土长昌撅，陈根可拔。
《春秋元命苞》曰：土为言吐也，言子成父道也，气精以辅也。阳立于三故成生，其立字十夹一为土。
《春秋繁露》曰：天有十端，其土为之一端。
《春秋考异邮》曰：后族专则土踊。(宋均注曰：阴盛也。)
《论语·里仁》曰：君子怀德，小人怀土。
《家语》曰：孔子曰：尧以土德王而尚黄，黄，土之色也。
又曰：食土者无心而不息。
又曰：宰我问于孔子曰："闻鬼神之名而不知其所谓，敢问。"孔子曰："人生有魂气，有魄气，气也者，神之盛也。众生必死，死必归土，此之谓鬼；魂气归天，此之谓神。"
《战国策》曰：孟尝君将入秦。苏秦曰："臣来过于淄上，有土偶人与桃梗相与语。桃梗语土人曰："子岸上土也，八月降雨，淄水至则汝残矣"。土人曰："吾西岸之土也，残则复为岸矣。今子东国之桃梗也，淄水至，则水漂何所之也？"
《汉书·张释之传》曰："文帝拜释之为廷尉，人有盗高庙坐前玉环，文帝怒，下廷尉治，奏当弃市。上大怒，释之顿首谢曰："假令愚民盗长陵一抷土，陛下复何以加其法乎？"
《后汉书》曰：朱浮与彭宠书曰："亦犹河滨之人，捧土以塞孟津。"
谢承《后魏书》曰：东郡赵咨病，自置小素棺，使人取干黄土二十石，细捣筛之，遗令亡后置土棺底，厚一尺，内尸于中，以土壅上。
又曰：范训母亡，以布囊盛土，负以成圹。
《魏志》曰：魏明帝起芳林园，建昭阳殿，公卿以下至于学生，莫不展力，帝乃躬自握土以率之。
《后汉书》曰：高昴父次同语人曰："吾四子皆五服，我死后，岂有人与我一锹土邪？"及次同死，昴大起冢，对之曰："此老平生畏无一锹土，今日被压，竟知之否？"
《唐书》曰：天宝十三载，册杨国忠为司空，其日雨土。
《江表传》曰：孙权讨袁术，举兵攻皖城。术闭门自守，粮食乏尽，士女或丸土而吞之。
《晋安帝纪》曰：刘敬宣在鲜卑，梦丸土而服之。既而占焉，或答曰："此服土吞丸也。"既觉而喜，曰："丸者，桓也，桓既吞矣，我复本土也。"旬日中闻桓玄败，得来归。
《世本》曰：廪君名务相，姓巴，与樊氏、晖氏、相氏、郑氏，凡五姓俱出，皆争神，以土为船，雕文画之而浮水中，其船浮，因立为君。他船不能浮。独廪君船浮，因立为君。
《蜀王本纪》曰：蜀王猎于褒谷，见秦王，以金一笥遗蜀王，蜀王报以礼物，尽化为土，秦王大怒，臣下拜贺曰："土，地也，今秦当得蜀矣。"
崔鸿《十六国春秋·后赵录》曰：建武十二年，沙门吴进言于帝曰："胡运将衰，晋当复兴，当苦役晋人，以厌其气。"帝于是使尚书张郡发近郡男女十六万，车十万乘，运土筑华林园及长墟于邺北，广长五里。
《白虎通》曰：土在中央，中央者，主吐含万物。
《圣证论》曰：孔晁云，能吐生百谷谓之土。
《河图挺佐辅》曰：自此百世之后，地高天下，山陵消去，不风不雨，不寒不暑，民复食土，皆知其母，不知其父。
《雷焕别传》曰：焕与张华见异气起牛斗之间。焕曰："此宝剑也。"拜焕丰城令，到县掘屋基入四十余尺，得一石函，中有双剑，琢错文采，翳而未明。君初经南昌，遣人取西山北岩下土二升，黄白色，拭剑，光艳照耀，莫不惊愕。张公得剑，喜置坐侧。曰："此土南昌西山北岩土也，不如华阴山赤土，封一斤与君。"答书云："详观剑体，真干将也。君更用赤土磨拭，逾益精明。"
《晋书·苻坚传》曰：初，秦之未乱也，关中土无火而烟气火起数十里，月余不灭。
宋躬《孝子传》曰：宗承，字世林，父资丧，葬旧茔，负土作坟，不役童仆。一夕间，土壤高五尺，松竹生焉。
《荆州先德传》曰：罗献守巴东，吴遣盛曼说献合从之计，诣献求借城门，献遣参军杨宗谩曰："城中土一撮不可得，何言城门乎？"
《三辅旧事》曰：成帝作延陵及起庙，窦将军有青竹田在庙南，恐犯蹈之，言作陵不便，乃徙作昌陵，取土十余里，土与粟同价。
《关中记》曰：未央宫萧何所造，周回二十三里，疏龙首山土为殿基；殿基出长安城上也。
《宣城记》曰：江矩吴时为庐江太守，以清称征还，船轻皆载土，时岁暮，逐除者就乞，所获甚少，江乃语之，逐除人见而去。
盛弘之《荆州记》曰：武当县有一溪，岸土色鲜黄，乃可啖。
《义兴记》曰：阳羡县塘西潜壤中有黄土，色如精金。
《法显记》曰：阿育王在小儿时当道戏，遇迦叶佛乞食，小儿欣喜，即以一掬土施佛，佛持还泥经行地，因此果报作铁轮王。
《晋太康地记》曰：城阳姑募县有五色土。
《吴郡记》曰：吴县余杭山出白土，光润如玉。
《墨子》曰：商王纣不德，兼夜十日，雨土于亳。
《孙卿子》曰：子贡问于孔子。曰："赐未知为人下者，其犹土也。深掘之而得甘泉，树之而五谷蕃，草木植焉，禽兽育焉，生则主焉，死则入焉，多其功而不德，为人下者犹土也。"(《韩诗外传》《说苑》并载也。)
《申子》曰：四海之内、六合之间曰奚贵？曰：贵土，土，食之本也。
《淮南子》曰：伊尹曰，兴土功也，修脚者，使之蹠铧；强脊者，使之负土。
《淮南万毕术》曰：东行马蹄中土，令人卧不起。(取东行白马蹄下土，三家井中泥，合土和之，置卧人脐上，即不能起。)
又曰：灶之土不思故乡。(取灶前三寸方半寸取中土持之远出，令人不思故乡。)
裴玄《新言》曰：俗间有土公之神，云土不可动。玄有五岁女孙，卒得病，诣市卜，云犯土。玄即依方治之，病即愈。然后知天下有土神矣。
《物理论》曰：游浊为土，土气合和而庶类自生。
《抱朴子》曰：土饭瓦胾，不疗于饥。
○壤
《说文》曰：壤，软土也。
《尚书·康诰》曰：宾奉珪币执壤奠。(孔安国曰：宾诸侯执壤地所出而奠宾。)
《尚书》孔安国注曰：土无块曰壤。
《周礼·地官上·司徒职》曰：大司徒辨十二壤之物而其种，教稼穑树艺。
《史记》曰：李斯上书曰："太山不让土壤，故能成其高；河海不择细流，故能就其深。"
王隐《晋书》曰：解结问别驾治中曰："河北白壤高良，何故少人士，每以三品为中正。"
《山海经》曰：洪水滔天，鲧窃帝息壤以堙洪水，不待帝命。帝命祝融杀鲧于羽郊。(郭璞注曰：息壤谓土自长，故可以堰水也。汉元帝时临除县北埇长六里高二丈，即息壤类。)
《帝王世纪》曰：禹葬会稽，下不及泉，上不通臭。既葬，收余壤为垄。
萧广济《孝子传》曰：巴郡文让母死，坟土未足，耕一亩地为壤，群鸟数千，衔所作壤以着坟上。
《关中记》曰：长安地皆黑壤，城今赤如火，坚如石。
《韩子》曰：蚁冬居山之阳，夏居山之阴，蚁壤寸而有水，乃掘，遂得水。
○块
《礼记·檀弓上》曰：寝苫枕块。
《左传》曰：晋文公过卫，出五鹿，乞食于野，野人予之块。公怒。咎犯曰："天赐也。"稽首，受而载之。
《国语》曰：楚灵王不君，三军叛王于干谿，彷徨于山林，枕畴人之股。畴人枕王以块而去之。(贾远曰：璞块也。)
徐整《长历》曰：黄帝时，风不鸣条，雨不破块也。
《淮南子》曰：土胜水者，非一块塞江也。(许慎注曰：璞块也。)
○尘
《诗》曰：无将大车，维尘冥冥。
《礼记》曰：前有埃尘，则载鸣鸢。(郑玄注曰：鸣则将风。)
又曰：为长者粪之礼，必加帚于箕上，以袂拘而退，其尘不及长者。
《左传》曰：晋楚战，狐毛设二旆而退之，栾枝使曳柴而伪遁。(曳柴起尘，诈言聚众走。)
又曰：潘党望其尘，使骋而告曰："晋师至矣！"楚人惧，遂出陈。
《史记》曰：钩弋夫人死云阳，暴风扬尘。
《汉书酷吏传》曰：长安中奸猾浸多，受财报仇，相与探丸，得赤丸者斫武吏，黑者斫文吏。城中薄暮尘起，死伤横道，枹鼓不息。
谢承《后汉书》曰：范史云为莱芜长，闾里歌曰："甑中生尘范史云。"
《魏志》曰：岁朝，西北大云风，尘埃蔽天。十余日间，何晏乃诛。
《晋书王导传》曰：庾亮以望重地逼，出镇于外。南蛮校尉陶称闻说亮当举兵，劝导密为之防。导曰："吾与元规休戚是同，悠悠之谈，宜绝智者之口。元规若来，吾便角巾还第，复何惧哉？"时亮执朝廷之权，趋向者多归之。导内不能平，常遇西风尘起，举扇自蔽。徐曰："元规尘污人。"
《家语》曰：颜回拾甑中尘。
《博物志》曰：徐州人谓尘土为蓬块，吴人谓尘土为〈土夭〉坱。
崔鸿《十六国春秋·前秦录》曰：慕容冲叛，苻坚遣平原公晖讨之。冲乃令妇人各将一囊盛尘，皆令骑牛，服文采衣，执持长槊于陈后。冲晨攻晖，兵刃交接，昌言班队何在，于是奔竞而进，皆毁囊扬尘，埃雾连天，莫测多少，晖众大溃。
《玄晏春秋》曰：余家素贫，昼则苦于作劳，夜则甘于疲寝，三时之际，书皆生尘。
《山海经》曰：黑水之南，有玄蛇食尘。
又曰：大人国有青蛇，头方，食尘。
《帝王世纪》曰：黄帝梦大风，吹天下尘埃皆去。又梦人执千钧之弩，驱羊数万群。帝叹曰：风为号令，垢去土后在也。岂有姓风名后者哉？千钧之弩，异力能远驱，羊数万群，牧民为善，岂有姓力名牧者哉？得风后于海隅，得力牧于大泽。
《神仙传》曰：王方平曰：圣人言海中复扬尘。
《老子》曰：和其光，同其尘。
《庄子》曰：野马也，尘埃也。
《淮南子》曰：地不满东南，故水潦尘埃归焉。
又曰：蒙尘而欲无昧，涉水而欲无濡，不可得也。
《语林》曰：刘道真年十五六，在门前弄尘，垂鼻涕至胸。
葛洪《肘后方》曰：治暍死方，取道中热尘土，以积暍人心下，即活。
《楚辞》曰：安能以皓皓之白，而蒙世俗之尘埃也？
宋谢庄《月赋》曰：陈王初丧应刘，端忧多暇，绿苔生阁，芳尘凝榭。
曹子建《洛神赋》曰：罗袜生尘。
古诗云：君为清路尘，妾为浊水泥。
又曰：京洛多风尘，素衣化为缁。
《世说》曰：虞公善歌，发声动梁尘。
李康《游仙序》曰：人生天地之间，若流电之过户牖，轻尘之栖弱草。
《兵书》曰：名将望尘，知马步之多少也。
《晋书》曰：潘岳谄事贾谧，望尘而拜。
又曰：简文帝性冲澹，所居凝尘满席，湛如也。
