○璋
《说文》曰：璋，半圭也。
《尚书·顾命》曰：康王即位，太保秉璋以酢。(孔安国注曰：王已祭，太保又祭。报祭曰酢也。)
《毛诗·棫朴》曰：济济辟王，左右奉璋。(半圭曰璋。)
又《斯干》曰：乃生男子，载弄之璋。
又《板》曰：天之诱民，如埙如篪，如璋如圭，如取如携。
《周礼·春官上·大宗伯》曰：以赤璋礼南方。
又《典瑞》曰：牙璋以起军旅，以治兵革。(马融注曰：牙璋，若今之军虎符。)
又《秋官下·小行人》曰：合六币，璋以皮。
《公羊传·定公八年》曰：阳虎窃宝玉而走晋。宝者何？制璋也。
《尔雅》曰：大璋八寸谓之琡。(璋，半圭也。)
《山海经》曰：招摇之神，祠用一璋。
《吕氏春秋》曰：成功用璋。
○琮
《说文》曰：琮，瑞玉也。八寸，似车釭。
《周礼·春官上·大宗伯》曰：以黄琮礼地。
又《秋官下·小行人职》曰：合六币，琮以锦。
又《冬官下·玉人》曰：璧琮八寸，以覜聘。驵琮五寸，宗后以为权。(驵，读为组。)大琮十有二寸，射四寸，厚寸，是谓内镇，宗后守之。驵琮七寸，鼻寸有半寸，天子以为权。瑑琮八寸，诸侯以享夫人。
《白虎通》曰：员中方外曰琮。琮起土功，位西方。
《吕氏春秋》曰：大丧用琮。
○璜
《说文》曰：璜，半璧也。
《尚书中候》曰：文王由磻溪之水，吕尚钓其涯，王下拜，曰："乃今见光景于斯！"尚曰："望钓得玉璜。"
《周礼·春官上·大宗伯》曰：以玄璜礼北方。
又《秋官下·小行人》曰：合六币，璜以黼。
《左传·文公》曰：周公相王室，以尹天下，于周为睦。分鲁公以大路、大旗、夏后氏之璜。(杜预注曰：璜，美玉名。)
又《哀下》曰：宋向魋出奔卫，公父文伯攻之。求夏后氏之璜，与之他玉而奔齐。
《白虎通》曰：璜以征召，位在北方。
又曰：何谓五玉？(谓圭、璧、琮、璜、璋。)
又曰：孔子卒、受鲁君璜玉，葬郭之北。
《文子》曰：夏后之璜，不能无颣。
《淮南子》曰：夏后氏之璜，不能无考。(考，暇。)
又曰：精神可宝，非直夏后之璜。
《楚辞》曰：璜台十成，谁可极焉？(璜，石次玉。)
傅玄《歌诗》曰：有所思兮，在天一方；何用赠之？玉佩珠璜。
瓒
《说文》曰：瓒三玉二石也。天子用全，纯玉也；上公用駹，四玉一石；侯用瓒；伯用埒，玉石半相埒也。
《尚书·文侯命》曰：平王锡晋文侯秬鬯圭瓒，作《文侯之命》。
《毛诗·文王·旱麓》曰：瑟彼玉瓒，黄流在中。(玉瓒，圭、璜也。黄金，所以流鬯也。圭瓒之状，以圭为柄，黄金为勺，青金为外，朱中央。)
《毛诗·大雅·江汉》曰：厘尔圭瓒，秬鬯一卣，告于文人。(厘，赐也。)
《周礼·春官·小宗伯》曰：凡祭祀、宾客，以时将瓒果。(将，送也，犹奉也。祭祀，以时奉而授王；宾客，以时奉而授宗伯。天子圭瓒，诸侯璋瓒。)
又《冬官下·玉人》曰：裸圭有瓒以祀庙。
《礼记·王制》曰：诸侯赐圭瓒，然后为鬯；未赐圭瓒，则资鬯于天子。(得其器，乃敢为其事。圭瓒，鬯爵也。鬯，秬酒也。)
又《明堂位》曰：季夏三月，以禘祀周公于太庙，灌用玉瓒大圭。
又《祭统》曰：君执圭瓒，裸尸。大宗执璋瓒，亚裸，及迎牲。
《左传·昭四》曰：有星孛于大辰，西及汉。郑裨灶言于子产曰："宋、卫、陈、郑将同日火；若我以瓘斝玉瓒，郑必不火。"(瓘，圭也，斝，玉爵。瓒，勺也。欲以禳火。)子产不与。
《汉书》曰：王莽加九命，秬鬯圭瓒。
《魏志》曰：天子命魏文践祚，锡命孙权秬鬯圭瓒。
《北史》曰：于谨受华州刺史，赐秬鬯一卣，圭瓒副焉。
《白虎通》曰：圭瓒鬯，宗庙之盛礼也。
瑁(音冒)
《尚书·顾命》曰：乃受同瑁。(王受瑁为主，受同以祭。)
《周礼·冬官下·玉人》曰：天子执瑁四寸，以朝诸侯。(玉以冒之，似梨冠也。)
《白虎通》曰：天子执瑁，以朝诸侯。瑁之为言冒也，上有所覆，下有所冒也。
○珊瑚
《说文》曰：珊瑚，色赤，生于海中，或生于山也。
《孝经援神契》曰：珊瑚钩，瑞宝也。神灵滋液，百珍宝用则见。
《广雅》曰：珊瑚，珠也。
《晋书》曰：石崇、王恺争豪。武帝每助恺，尝以珊瑚树赐之，高二尺许，枝柯扶疏，世所罕比。恺以示崇，崇便以铁如意击之，应手而碎。恺既惋惜，又以为疾己之宝，声色方厉。崇曰："不足多恨，今还卿！"乃令左右悉取珊瑚，有三四尺者六七株，条干绝俗，光彩曜日，如恺比者甚众。恺恍然自失矣。
又《四夷传》曰：大秦国，一名犁鞬，在西海之西。其地东西南北，各数千里。有城邑，其地周回百馀里，屋宇以珊瑚为棁而琉璃为墙，璧水精为柱础也。
《宋书》曰：刘勔为郁林太守。勔既至，随宜剪定，大致名马，弁献珊瑚。
《宋纪》曰：大明六年，郁林郡献珊瑚连理树。
《南史》曰：扶南国，梁天监二年，跋摩复遣使送珊瑚佛像，并献方物。
又曰：波斯国有咸池，生珊瑚树，长一二尺。亦有琥珀、马脑、真珠、玟瑰等，国内不以为珍。
《西京杂记》曰：积草池中，有珊瑚树，高一丈二尺。一本云：三柯，上四百六十二条。是南越国王赵他所献，号为烽火树，至夜，光景昭然。
《汉武故事》曰：武帝起神堂，前庭植玉树，葺珊瑚为枝。
《述异记》曰：郁林郡有珊瑚市，海客市珊瑚处也。珊瑚碧色，生海底，一树数十枝，枝间无叶。大者高五六尺，尤小者尺馀。鲛人云：海上有珊瑚宫。
又曰：汉元封二年，郁林郡献瑞珊瑚妇人。帝命植于殿前，谓之女珊瑚。忽一旦柯叶甚茂，至灵帝时，树死，咸以为汉室将亡征也。
《海中经》曰：珊瑚生海中。欲取之，先作铁网沉水底，珊瑚贯网而生，岁高二三尺，有枝无叶，形如小树。因绞网出之，珊瑚皆摧折在网中。
孙氏《瑞应图》曰：珊瑚钩者，王者恭信则见。一本云：不珍玩弄则出。
《广志》曰：珊瑚，其长者为御车柱，出西海底。
《玄中记》曰：珊瑚出大秦西海中，生水中石上。初生白，一年黄，三年赤，四年虫食败。
司马相如《上林赋》曰：玟瑰碧林，珊瑚丛生。
班固《两都赋》曰：珊瑚之树，上栖碧鸡。
傅玄《紫华赋》曰：炳参差以照耀兮，何光丽之难形！葩艳挺于碧枝兮，焕若珊瑚之翠英。
潘安仁《石榴赋》曰：似长离之栖邓林，若珊瑚之映绿水。
○玳瑁
《周书王会》曰：伊尹谓汤曰："请以玳瑁为献。"
《孝经援神契》曰：神明滋液，则玳瑁背。(宋均曰：背文也。)
《春秋考异邮》曰：承石取铁，玳瑁吸衤若。(类相致也。衤若，芥也。衤若音若。)
《史记》曰：赵使使于春申君，欲夸楚，为玳瑁簪，剑器悉饰以玳瑁。
又曰：江南出丹沙、犀象、玳瑁、珠玑。
《汉书·西域传赞》曰：故能睹犀布、玳瑁，则建珠崖七郡；感蒟酱、竹杖，则开牂牁、越巂。
《续汉书·舆服志》曰：贵人助蚕玳瑁钗。
范晔《后汉书·贾琮传》曰：交趾土多珍产，明玑、翠羽、象、犀、玳瑁、异香、美木之属，莫不自出。前后刺史，率多无清行。有司举琮为交趾刺史。
又曰：和熹邓皇后临朝，上方珠玉、犀象、玳瑁、雕镂之物皆绝。
又曰：天竺国出象、犀、玳瑁也。
《吴录》曰：岭南卢宾县涨海中，玳瑁似龟而大。
《吴录》曰：魏使以马求易珠玑、翡翠、玳瑁。孙权曰："此皆孤所不用，而得马，若何而不听？"
《晋命》曰：士卒百工，不得服犀、玳瑁。
《齐书》曰：少帝夜醉，乘马从西步廊向北驰走，如此，两三将倒。临汝侯坦之谏，不从，执马控，帝运拳击垣之，着，倒地。坦之与曹道刚扶抱，还寿春殿玳瑁床上卧。
《齐书》曰：庐陵王子卿为荆州刺史，在镇营造服饰，多违制度。作玳瑁乘具，诏责之，令速送都。
《唐书》曰：宪宗朝，诃陵国献僧祗女二人，玳瑁榼、生犀物等。
《西京杂记》曰：韩嫣以玳瑁为床。
《南方异物志》曰：玳瑁如龟，生南海。大者如蘧篨，背上有鳞，大如扇。发取鳞，因见其文。欲以作器，则煮之，刀截，任意所为。冷，乃以枭鱼皮籍治之。后以枯木条叶莹之，乃有光辉。
《广志》曰：玳瑁形似龟，出南海巨延州。
司马相如《紫虚赋》曰：网玳瑁，钓紫贝。
张衡《东京赋》曰：翡翠不裂，玳瑁不簇。
孙德施《南榴枕赋》曰：委之玳瑁席，停之象牙床。
刘桢《清虑赋》曰：后布玳瑁之席，前设觜蠵之筵。
左思《吴都赋》曰：蠵璧玳瑁，金质黑章。
繁钦《寄情诗》曰：何以表别离？取后玳瑁钗。
班固《与窦宪笺书》曰：明将军赐固驳玳瑁簪。
高文惠《与妇书》曰：今致玳瑁梳一枚。
○贝
《说文》曰：贝，海介虫也。古者货贝而宝龟，至周而有泉。到秦，废贝行泉。
《尚书·禹贡》曰：淮、海惟扬州，厥篚织贝。
又《顾命》曰：大贝鼖鼓，在西房。(孔安国注曰：大贝如车渠，商、周传宝之。)
《毛诗》曰：萋兮斐兮，成是贝锦。
又《义疏》曰：内鼊之属。又有紫贝，其白质如玉，而紫点为文，皆行列相当。大者有径一尺六寸，今九真、交趾以为杯盘宝物也。
《尔雅》曰：贝，居陆者〈贝焱〉，在水者蜬；大者魧，小者鰿。(音积，今之细贝亦有紫色者，出日南。)暏贝，贻贝。(黑色贝也。)馀蚳，黄白文。(蚳音治。黄质白文也。)馀泉，白黄文。(以白为质，黄为文点。今之紫贝，以紫为质，黑为文点也。)蚆博而(者，中央广，两头锐。)蜠大而险，(险者谓污簿。)〈虫责〉小而椭。(即上小贝。椭谓狭而长。此皆说贝之形容也。)
《春秋运斗枢》曰：瑶光得江吐大贝。
《尚书大传》曰：文王囚于羑里。散宜生之江淮之浦，而得大贝如车渠，以献纣。
《归藏》曰：有人将来，遗我货贝。以至则彻，以求则得，有喜则至。
《汉书》曰：文帝赐南越王尉他书及衣。他因使者献贝五百。
又曰：王莽时，大贝四寸八分已上，二枚为一朋，直二百一十六；壮贝三寸六分已上，一朋直百五十；分贝二寸四分已上，一朋直三十；小贝寸二分已上，一朋直十；不盈寸二分，不得为朋，率枚直钱三，是货。
《南史》曰：南海有婆利国，在广州东南，二月日行。出文螺紫贝。有石，名蚶贝罗。初采之柔软，及刻削为物，暴干之，遂大硬。
《山海经》曰：阴山浊谷之水，注于蕃之泽，中多文贝。
又曰：阴山渔水中多文贝，邽山蒙水多黄贝，赤水之东、苍梧之野有文贝。
《太公六韬》曰：商王拘周西伯昌于羑里，太公谓散宜生求物以免君罪，九江得大贝百朋。(《诗》作"百明"。)
《盐铁论》曰：教与俗改，币与世易，夏后以玄贝，周人紫石也。
《本草经》曰：贝子，一名贝齿，生东海。
《楚辞·九歌》曰：鱼鳞兮龙堂，紫贝阙兮朱宫。(河伯以鱼鳞盖画龙文。紫贝作阙者，丹其宫之义也。)
《广州志》曰：贝凡有八，紫贝最为美者，出交州。大贝出巨延州，与行贾贸易。
万震《南州异物志》曰：乃有大贝，奇姿难俦。(大贝，文贝也。交趾以南海中皆有之。)素质紫饰，文若罗朱。不磨不莹，彩辉光浮。思雕莫加，欲琢靡逾。在昔姬伯，用免其拘。
徐哀《南方记》曰：班贝，赢大者围之，得六十；小者围之，得五十。在于海边，捕鱼人时有得之者。大贝出诸簿巨延州土地，采卖之以易绛青。
刘欣期《交州记》曰：大贝出日南，如酒杯。小贝，贝齿也，善治毒，俱有紫色。
《南州异物志》曰：交趾北南海中，有大文贝，质白，而文紫色，天姿自然，不假雕琢，莹而光色焕烂。
《相贝经》曰：相贝经，朱仲受之于琴高。琴高乘鱼，浮于河海，水产必究。仲学先于琴高，而得其法，献珠于汉武，云不知所以。严助为会稽太守，仲又云遗助以径尺之贝，并致此文于助，曰："黄帝、唐尧、夏禹，三代之贞瑞，灵奇之秘宝。其有次于此者，贝盈尺，状如赤电黑云，谓之紫贝。素质红黑，谓之珠贝。有青地绿文，谓之绶贝。黑文黄画，谓之霞贝。紫愈疾，珠明目，绶清气鄣，霞伏蛆虫。不能延龄增寿，其御害一也。复有下此者，鹰喙蝉脊，以逐温去水，无奇功。贝大者如轮，文王请大秦贝，径半寻。穆王得其壳，悬于昭观，秦穆公以遗燕黾。可以明目，远宜玉宜金。南贝如珠玑，或曰驳，其性寒，其味甘。巴水毒，浮贝，使人寡，无以近妇人，黑白各半是也。濯，使人善惊，无以亲童子，黄唇点齿，有赤驳是也。虽贝使病疟，黑鼻无皮是也。〈目爵〉贝使人胎消，勿以示孕妇，赤带通脊是也。慧贝使人善忘，勿以近炽，内壳赤络是也。贝使童子愚，女淫，有青唇赤鼻是也。碧贝使人盗，脊上有缕句唇是也，雨则重，霁则轻。委贝使志强，夜行伏迷鬼狼豹百兽，赤中员是也，雨则轻，霁则重。"
