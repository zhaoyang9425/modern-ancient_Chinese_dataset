○法令
《孙子》曰：法者，曲制官道主用也。(曲制者，部曲幡帜金鼓之制也。官者，百官之分用也。道者，粮路也。主用者，主军费用。)卒未专亲而罚之则不服，不服则难用也。卒已亲附而罚不行者，则不可用也。故合之以文，齐之以武，(文仁武法。)是谓必取，(文恩武罚。)令素行以教其人也，令素行则人服；令素不行则人不服。令素信著者，与众相得也。厚而不能使，爱而不能令，乱而不能理，譬如骄子，不可用也。(言恩不可纯任，还为已害。)
《左传》曰：晋侯之弟扬干乱行于曲梁，(行，军次也。)魏绛戮其仆。(仆，御也。)晋侯怒，谓羊舌赤曰："合诸侯以为荣也，扬干为戮，何辱如之？必杀魏绛，无失也！"赤对曰："绛无二志，事君不避难，有罪不避刑，其将来辞，何辱命焉？"言终，魏绛至，授仆人书，(仆人，晋侯御仆也。)将伏剑。士鲂，张老止之。公读其书曰："君乏使，使臣斯司马。(斯，此。)臣闻师众以顺为武，(顺莫敢违。)军事有死无犯为敬。(守官行法，虽死不敢有违。)君合诸侯，臣不敢不敬，君师不武，执事不敬，罪莫大焉。臣惧其死，以及扬干，无所逃罪。(惧自犯不武不敬。)不能致训，至于用钺。(用钺斩扬干之仆。)臣之罪重，敢有不从，以怒君心，(言不敢不从戮也。)请归死于司寇。"(致尸于司寇使戮也。)公跣而出，曰："寡人之言，亲爱也。吾子之讨，军礼也。寡人有弟，不能教训，使干大命，寡人之过也。子无重寡人之过，(听降死为重过。)敢以为请。"(请使无死。)晋侯以魏绛为能以刑佐民矣，反役，与之礼食，使佐新军。(令欲显绛，故特为设礼食。)
《史记》曰：齐景公时，晋伐阿、鄄，(阿，今济阳郡东阿县。鄄，音绢，今濮阳郡鄄城县。)而燕侵河上，齐师败绩。婴乃荐司马穰苴，文能附众，武能威敌。齐景公召穰苴，与语兵事，大说之，以为将军，将兵扞燕、晋之师。穰苴曰："臣素卑贱，擢之闾伍之中，加之大夫之上，士卒未附，百姓弗信，人微权轻，愿得君之宠臣，国之所尊者以监军，乃可。"于是景公许之，使庄贾往。穰苴既辞，与贾约曰：旦日日中，会于军门。"穰苴先驰至军，立表下漏待贾。贾素骄贵，不甚急；亲戚送之，留饮。日中而贾不至。苴仆表决漏，入，行军勒兵，申明约束。约束既定，夕时，庄贾乃至。穰苴曰："何后期为？"贾谢曰："不佞大夫亲戚送之，故留。"穰苴曰："将受命之日则忘其家，临军约束则忘其亲，援桴鼓之急则忘其身，今敌国深侵，邦内骚动，士卒暴露于境，君不安席，百姓之命皆悬于君，何谓相送乎！"召军正问曰："军法后期者云何？"对曰："当斩。"遂斩庄贾以徇三军。三军之士皆震栗。燕、晋之师闻之，悉引而归，皆复所侵之地。
又曰：孙武以兵法见于吴王阖闾。阖闾曰："子之十三篇，吾尽观之，可以小试勒兵乎？"对曰："可。"阖闾曰："可试以妇人乎？"曰："可。"于是许之，出宫中美人，得百八十人。孙子分二队，以王之宠姬二人各为队长，皆令持戟，令曰："汝知尔心与左右手背乎？"妇人曰："知。"武曰："前，则视心；左，视左手；右，视右手；后，即视背。"妇人曰："诺。"约束既毕，乃设铁钺，即三令五申之。于是鼓之右，妇人大笑。武曰："约束不明，申令不熟，将之罪也。"复三令五申而鼓之左，妇人复大笑。孙子曰："约束不明，申令不熟，将之罪也。既已明而不如法者，吏士之罪也。"乃欲斩左右队长。吴王从台上观，见且斩爱姬，大骇，趣使使下令曰："寡人已知将军能用兵矣。寡人非此二姬，食不甘味，愿勿斩也。"武曰："臣已受命为将，将在军，君命有所不受。"遂斩队长二人以徇，用其次为队长。于是复鼓之。妇人左右前后跪起皆中规矩绳墨，无敢出声者。于是武使使报王曰："兵既整齐，王可试下观之，惟王所欲用之，虽赴水火犹可也。"吴王曰："将军罢休就舍，寡人不愿下观。"武曰："王徒好其言，不能用其实。"于是阖闾知孙子能用兵，卒以为将。西破强楚，入郢，北威齐晋。
又曰：文帝立后六年，匈奴大入边。乃以宗正刘礼为将军，军霸上；祝滋侯徐厉为将军，军棘门；以河内守周亚夫为将军，军细柳；以备胡。上自劳军，至灞上及棘门军，直驰入，将军下骑送迎。已而之细柳，军士吏被甲，锐兵刃，彀弓弩，持满。天子先驱至，不得入。先驱曰："天子且至！"军门都尉曰："军中但闻将军令，不闻天子诏。"居无何，上至，又不得入。于是上乃使持节诏将军："吾欲入劳军。"亚夫乃传言开壁门。士卒谓从车骑曰："将军约束，军中不得驱驰。"于是天子乃案辔徐行。至军中营，将军亚夫持兵揖曰："介胄之士不拜，请以军礼见。"(应劭曰：礼，介者不拜也。)天子为动容轼车，使人称："皇帝敬劳将军。"成礼而去。既出军门，群臣皆惊。文帝曰："嗟乎，此真将军矣！曩者霸上、棘门军，若儿戏耳，其将固可袭而虏也；至于亚夫，可得而犯耶！称善者久之。
《后汉书》曰：祭遵从征河北，为军市令。舍中儿犯法，遵格杀之。光武怒，命收遵。时主簿陈副谏曰："明公常欲众军整齐，今遵奉法不避，是教令所行也。"光武乃贳之，(贳犹赦也。)以为刺奸将军。谓诸将曰："当备祭遵！吾舍中儿犯法尚杀之，必不私诸卿。
谢承《后汉书》曰：张温以司空加车骑将军，征韩遂。丙辰，引温见于崇德殿，温以军礼，长揖不拜。
《魏志》曰：曹仁，字子孝。少时不修行检，及长为将，严整奉法，常置科于左右，案以从事。
《吴志》曰：吕蒙图关羽，定南郡，尽得羽及将士家属。蒙抚慰，约令军中不得干历人家，有所求取。蒙麾下士，是汝南民，取民家一笠，以覆官铠。虽公物，蒙犹以为犯军令，不可以乡里故废法，遂垂涕斩之。
《晋书·李特载记》曰：益州刺史赵廞以李庠为威寇将军，使断北道。庠素东羌良将，晓军法，不用麾帜，举矛为行伍，斩部下不用命者三人，部阵肃然。
萧子显《齐书》曰：李安民为徐州城局参军，王回素为安民所亲，盗绢二匹，安民流涕于门斩之，厚为殓祭，军府皆震服焉。
《北史》曰：后魏孝文车驾南征，以宋弁为司徒、东道副将军。人有盗马靽者，斩而徇。于是三军震惧，莫敢犯法。
又曰：后魏安定王休车驾南伐，领大司马。孝文亲行诸军，遇休以三盗人徇六军将斩之，有诏赦之，休执曰："不斩何以息盗。"诏曰："王者之体亦有非常之泽，虽违军法，可特原之。"休乃奉诏。帝谓司徒冯诞曰："大司马严而执法，诸军不可不慎。"于是六军肃然。
《唐书》曰：阚棱容貌魁岸，勇而多力。每临阵，手持大刀，长一丈，一举辄毙数人，前无当者。及杜伏威据有江淮之地，兵皆出自群贼，类多放纵，有相侵夺者，棱必杀之，虽亲故无所舍，令行禁止，路不拾遗。后从伏威入朝，拜左领军将军。辅公祐之反也，棱从军讨之。及与陈正通相遇，方接战，棱脱兜鍪谓贼众曰："汝不识我邪？何敢来战！"其众多棱旧之所部，由是各无斗志，或有遥拜者，贼师遂溃。
又曰：窦轨初入蜀，将其甥从军，以为心腹。尝夜出，呼之不以时至，因斩之。将吏重足而立，见之者莫不股栗。
又曰：哥舒翰好读《左氏春秋》及《汉书》，疏财重气，士多归之。河西节度王忠嗣以为大计军副使。安思顺为大使，翰常怏怏不能下之，忠嗣遂使翰别为将，讨吐蕃于新城，以同戴副使为副。副使不为翰用，颇沮之，翰怒甚，脱甲挝杀之，投其尸于坑中，军中股栗。
又曰：马燧讨李怀于光河中，帅步骑三万次于绛。乃分兵收夏县，略稷山，拨龙门，降其将冯万兴、任象王。燧以兵围攻绛州，拔其外城，其夜伪刺史王克同与大将达奚小进弃城走，降其众四千人。又遣大将李自良、谷秀分兵略定闻喜、夏县、万泉、虞乡、永乐、猗氏六县，降其将辛兟(音诜。)及兵五千人。谷秀以犯令虏士女，斩之以徇。
又曰：德宗幸奉天，诏以李晟为神策行营节度使。晟军令严肃，所过樵采无犯。自河中田蒲津而军渭北，壁东渭桥以逼朱泚。时刘德信将神策兵救襄城，败于扈涧，闻难，率馀军前次渭南，与晟合军。军无统一，晟不能制，德信因至晟军，晟乃斩之。复以数骑入德信军中，抚劳军士，无敢动者。晟既并德信军，军益振。
又曰：李晟收复都城，朱泚乃与妻子及姚令言、张庭芝等数千骑西走泾原，馀兵靡散。晟乃入，抵丹凤门，舍军于外朝。晟处于右金吾伏舍下令曰："军中五日不得通家问，违者斩之。"遣京兆尹李齐运告谕于众，百姓安堵，秋毫无犯。尚可孤军人有擅取马者，晟大将高明曜掳贼女妓一人，司马伷(音胄)。取贼马二匹，晟立斩之。军士皆胁息，莫敢仰视。翌日，晟以露布闻，上览之感泣，百官皆出涕。因上寿称万岁，曰："李晟虔奉圣谟，荡涤凶慝。然古之树勋，力复都邑者，往往有之；至于不惊宗庙，不易市肆，长安人不识旗鼓，安堵如初，三代以来，未之有也。"上笑曰："天生李晟，为社稷万人，不为朕也。"百官再拜而退。
又曰：永贞元年冬，刘辟阻兵，朝议讨伐，宰臣杜黄裳以为独任高崇文可以成功。元和元年春，拜检校工部尚书兼御史大夫，充左神策行营节度使，兼统左右神策、奉天鳞游诸镇兵讨辟。时宿将专征者甚众，人人自谓当选，及诏出大惊。崇文在常武，练卒五千，常若寇至。及是，中使至长武，卯时宣命，而辰时出师五千，器用无阙者。军至兴元，军中有折逆旅之匕箸者，斩之以徇。从阆中入，遂却剑门之师，解梓潼之围。
又曰：高崇文平刘辟，王师入成都，介士屯于大造，军令严肃，珍货山积，市井不移，无秋毫无犯。
又曰：郗士美为昭义节度使。朝廷讨王承宗，士美遣兵马使王献领卒一万为前锋。献凶恶恃乱，逗挠不进，遽令召至，数其罪斩之。下令曰："敢后出者斩！"士美亲鼓之。兵既合，而贼军大败，下三营，环柏乡，屡以捷闻。上大悦曰："吾固知士美之能办吾事。"于时四面七、八镇兵共十馀万，以环镇、冀，未有首功，多犯法。士美兵士勇敢畏法，声甚振，承宗大惧，指期有破亡之势，会诏班师，至今两河间称之。
又曰：李师道攻徐，徐将王智兴败贼壁，获美妾。智兴惧军士争之，乃曰："军中有女子，安得不败？此虽无罪，违军法也。"即斩之以徇。
《韩子》曰：吴起为魏武侯西河之守，奏有小亭临境，吴起欲攻之。乃倚车辕于北门外，而令之曰："有能徙此南门之外，赐之上田上宅。"民莫之徙也。或有徙之者，遂赐之如令。俄又置一石赤黍于东门之外，而令之曰："有能徙之于西门之外者，赐之如初。"民则争徙之。乃下令曰："明日攻亭，有能先登者，仕之国大夫，赐之上田上宅。"民争上。于是攻亭，一朝而拔之。
《尉缭子》曰：古之善用兵者，能杀卒之半，其次杀其十三，其下杀其十一。杀其半者威立海内，杀其十三者力加诸侯，杀其十一者令行士卒。故曰百万之众不斗，不如万人之尸；万人之死，不如百人之贼。赏明如日月，信比如四时，令严如斧钺，而出卒有不死者，未尝闻也。
《六韬》曰：武王问："将，何以为威？"太公曰："杀一人而万人惧者，宜杀之。杀一人，三军不知，虽多杀，其将不重也。"
《淮南子》曰：勾践决一狱不辜，援龙渊而切其股，血流至足。故战，武士必死。
《魏武军令》曰：兵欲作阵对敌营，先白表，乃引兵就表而阵。皆无欢哗，明听鼓音，旗幡麾前则前，麾后则后，麾左则左，麾右则右。不闻令而擅前后左右者斩。伍中有不进者，伍长杀之；伍长不进，什长杀之；什长不进，都伯杀之。督战部曲，将拔刃在后，察违令不进者斩之。一部受敌，馀部有不进救者斩之。
《武侯兵法》曰：军有七禁：一曰轻，二曰慢，三曰盗，四曰欺，五曰背，六曰乱，七曰误。此治军之禁也。若期会不到，闻鼓不行，乘宽自留，回避务止，初近而后远，唤名而不应，军甲不具，兵器不备，此谓轻军。(有此者斩之。)受命不传，传之不审，以惑吏士，金鼓不闻，旌旗不睹，此谓慢军。(有此者斩之。)食不廪粮，军不部兵，赋赐不均，阿私所亲，取非其物，借贷不还，夺人头首级以获功名，此谓盗军。(有此者斩之。)变易姓名，衣服不鲜，金鼓不具，兵刃不磨，器仗不坚，矢不着羽，弓弩无弦，主者吏士法令不从，此谓欺军。(有此者斩之。)闻鼓不行，叩金不止，按旗不伏，举旗不起，指麾不随，避前在后，纵发乱行，折兵弩之势，却退不斗，或左或右，扶伤举死，因讬归还，此谓背军。(有此者斩之。)出军行将，士卒争先，纷纷扰扰，军骑相连，咽塞道路，后不得前，呼唤喧哗，无所听闻，失行乱次，兵刃中伤，长将不理，上下纵横，此谓乱军。(有此者斩之。)屯营所止，问其乡里。亲近相随，共食相保，呼召不得，越入他位，干误次第，不可呵止，度营出入，不由门户，不自启白奸邪所起，知者不告，罪同一等，合人饮食，阿私所受，大言惊语，疑惑吏士，此谓误军。(有此者斩之。)
《卫公兵法》曰：古之善为将者，必能十卒而杀其三，次者十杀其一。三日威振于敌国，一日令行于三军。是知畏我者不畏敌，畏敌者不畏我。如曰：尽忠益时、轻生重节者，虽仇必赏；犯法怠惰、败事贪财者，虽亲必罚；服罪输情、质直敦素者，虽重必舍；游辞巧饰、虚伪狡诈者，虽轻必戮。善无微而不赞，恶无纤而不贬，斯乃励众劝功之要术也。昔马谡兵败，葛亮对泣而诛；乡人盗笠，吕蒙先涕而后斩；马逸范麦，曹公割发而自刑；两椽辞屈，黄盖诘问而俱戮。故知威克其爱，虽少必济；如爱胜其威，虽多必败。盖赏罚不在重，在必行；不在数，在必当。故《尉缭子》曰："吴起与秦人战，战而未合，有一夫不胜勇，乃怒而前，获首而返。吴起斩之。吏曰：'此壮士也，不可斩。'吴子曰：'虽壮士，不从令者必斩之。'
又曰：褰旗斩将，陷阵摧锋，上赏。破敌所得资物仆马等，并给战士。每收阵之后，禆将虞候辈收敛，付总管均分之。与敌斗，旗头被伤，救得者重赏。漏泄军情，斩之；背军逃走，者斩之；后期战而，斩之；(有故不坐。)行列不齐、旌旗不整、金革不鸣，斩之；与敌私交通，斩之；(言语书疏并同。)或说道释、祈祷鬼神、阴阳卜筮、灾祥讹言以动众心，并与其人往还言议，斩之；无故惊军，叫呼奔走，谬言烟尘，斩之；凡令觇候，或更相推托，谬说事宜，兼复漏泄者，斩之；吏士所经历侵掠者，斩之；奸人妻女及将妇女入营，斩之。不战而降敌，没其家。凡有私仇须先言，令其避仇；若不言，因战阵报复者，斩之。布阵旗乱，吏士惊惶，罪在旗头，斩之。阵定或辄进退，或对敌乱行者，前后左右所平之行便，斩之。或有弓弩已注，矢而回顾者，或干行失位者，后行斩之。前行不动，行斩于失之行。守围不固，一火及主吏并斩之。遇敌攻围危急，若前后左右部队不救致陷者，全部队皆斩之。为敌所乘，失旗鼓节钺，者全阵斩之。战敌，旗头被敌杀，争得尸首免坐；不得者，一旗并斩之。凡战敌失主将，随从者皆斩之。一将遇御敌，裨将己下等羌主率不齐力同战、更相救助者，任便斩之。吏士虽破敌，滥行戮杀，发冢焚庐，践稼穑、伐树木者，斩之。擒获敌人，或有来降者，直领见总帅，不得辄访问敌中事，若违因而漏泄者，斩之。破敌先虏掠者斩之。(入敌境同。)凡隐欺破虏所收获及吏士身死有欺隐其资物兼违令不收恤者斩之。违总帅一时之令，者斩之。
