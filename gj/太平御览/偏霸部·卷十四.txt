○北齐高欢
《北齐书》曰：高祖神武皇帝姓高氏，讳欢，字贺六浑，渤海蓚人也。六世祖隐，玄菟太守。皇考树，性通率，不事家业。住居白道南，数有赤光紫气之异，邻人以为怪，劝徙居以避之。皇考曰："安知非吉？"居之自若。及神武生而皇妣韩氏殂，养于同产姊婿镇岳队尉景家。神武既累世北边，故习其俗，遂同鲜卑。长而深沉有大度，轻财重士，为豪侠所宗。目有精光，长头高颧，齿白如玉，少有人杰。素家贫，及娉武明皇后，始有马，得给镇为队主。镇将辽西段长常奇神武貌，谓曰："君有康济之才，终不徒然。"便以子孙为托。神武自队主转轮为函使。尝乘驿过建兴，云雾昼晦，雷声随之，半日乃绝，若有神应者。每行道路，往来无风尘之色。又尝梦履众星而行，觉而内喜。为函使六年，每至洛阳，给令史麻祥使。祥尝以肉啗神武，神武性不立食，坐而进之，祥以为慢己，笞神武四十。及自洛阳还，倾产以结客。亲故怪问之，答曰："吾至洛阳，宿卫羽林相率焚领军张彝宅，朝廷惧其乱而不问，为政若此，事可知也。财物岂可常守邪？"自是乃有澄清天下之志。与怀朔省事云中司马子如及秀容人刘贵、中山人贾显智为奔走之友，怀朔户曹史孙腾、外兵使侯景亦相友结。
孝昌元年，归尔朱荣于秀容。先是刘贵事荣，盛言神武美，至是始得见。以憔悴故，未之奇也。贵乃为神武更衣，复求见焉。因随荣之厩，厩有恶马，荣命剪之，神武乃不加羁绊而剪，竟不蹄啮。已而起曰："御恶人亦如此马矣。"荣遂坐神武于床下，屏左右而访时事。神武曰："闻公有马十二谷，色别为群，将此竟何用也？"荣曰："但言尔意。"神武曰："方今天子愚弱，太后淫乱，孽宠擅命，朝政不行。以明公雄武，乘时奋发，讨郑俨、徐纥而清帝侧，霸业可举鞭而成。此贺六浑之意也。"荣大悦。语自日中至夜半乃出。自是每参军谋。
既而，荣以神武为亲信都督。于时魏明帝衔郑俨、徐纥，逼灵太后，未敢制，私使荣举兵内向。荣以神武为前锋。至上党，明帝又私诏停之。及帝暴崩，荣遂入洛邑。将篡位，神武谏，恐不听，请铸像卜之，铸不成，乃止。孝庄帝立，以定策勋，封铜鞮伯。荣尝问左右曰："一日无我，谁可主军？"皆称尔朱兆。荣曰："此正可统三千骑以还。堪代我主众者，惟贺六浑耳。"因诫兆曰："尔非其匹，终当为其子穿鼻。"乃以神武为晋州刺史。于是大聚敛，因刘贵货荣下要人，尽得其意。州库角无故自鸣，神武异之，无几而孝庄诛荣。
及尔朱兆自晋阳将举兵赴洛，召神武。使长史孙腾辞以绛蜀、汾胡欲反，不可委去，兆恨焉，腾复命，神武曰："兆举兵犯上，此大贼也，吾不能久事之。"自是始有图兆计。及兆入洛，执庄帝以北，神武闻之大惊，又使孙腾伪贺兆，因密觇孝庄所在，将劫以举义，不果。乃以书喻之，言不宜执天子以受恶名于海内。兆不纳，杀帝而与尔朱世隆等立长广王晔，改元建明，封神武为平阳郡公。
魏普泰元年二月，神武自领军次信都，高干、封隆之开门以待，遂据冀州。是月，尔朱度律废元晔而立节闵帝，欲羁縻神武。三月，乃白节闵帝，封神武为渤海王，征使入觐。神武辞。四月癸巳，又加授东道大行台、第一镇人酋长。庞苍鹰自太原来奔，神武以为行台郎，寻以为安州刺史。
神武自向山东，养士缮甲，禁兵侵掠，百姓归心。乃诈为书，云尔朱兆将以六镇人配契胡为部曲。众皆愁。又为并州符，征兵讨步落稽。发万人，将遣之，孙腾、尉景为请留五日，如此者再。神武亲送之郊，雪涕执别。人号恸，哭声动地，神武乃喻之曰："与尔俱失乡客，义同一家，不意在上乃尔征召！直向西已当死，后军期又当死，配国人又当死，奈何？"众曰："唯有反耳！"神武曰："反是急计；须推一人为主。"众愿奉神武。神武曰："尔乡里难制，不见葛荣乎？虽百万众，无刑法，终自灰灭。今以吾为主，当有前异，不得欺汉儿，不得犯军令，生死任吾，则可。不尔，不能为取笑天下。"众皆顿颡："死生惟命。"神武曰："若不得已。"明日，椎牛飨士，喻以讨尔朱兆之意。封隆之进曰："千载一时，普天幸甚。"神武曰："讨贼，大顺也；拯时，大业也。吾虽不武，以死继之，何敢让焉！"
六月庚子，建义于信都。乃抗表罪状尔朱氏。世隆等秘表不通。八月，尔朱兆攻陷殷州，李元忠来奔。孙腾以为朝廷隔绝，不权立天子，则众望无所系。十月壬寅，奉章武王融子渤海太守朗为皇帝，年号中兴，是为废帝。十一月，攻邺，相州刺史刘诞婴城固守。神武起土山，为地道，往往建大柱，一时焚之，城陷入地。永熙元年正月壬午，拔邺城，据之。废帝进神武大丞相、天柱大将军、太师。是时，青州建义大都督崔灵珍、大都督耿翔皆遣使归附。行汾州事刘贵弃城来降。
闰三月，尔朱天光自长安，兆自并州，度律自洛阳，仲远自东郡，同会邺，众号二十万，挟洹水而军。节闵以长孙承业为大行台，总督焉。神武令封隆之守邺，自出顿紫陌。时马不满二千，步兵不至三万，众寡不敌。乃于韩陵为圆阵，连牛驴以塞归道。于是将士皆有死志，四面合击之。尔朱兆责神武以背己。神武曰："本戮力者，共辅王室，今帝何在？"兆曰："永安枉害天柱，我报仇耳。"神武曰："我昔日亲闻天柱计，汝在户前立，岂得言不反耶！且以君杀臣，何报之有？今日义绝矣。"乃合战，大败之。
四月，斛斯椿执天光、度律送洛阳。长孙承业遣都督贾显智、张欢入洛阳，执世隆、彦伯斩之。兆奔并州。仲远奔梁州，遂死焉。时凶蠹既除，朝廷庆悦。既而神武至洛阳，废节闵及中兴主而立孝武孝。孝武既即位，授神武大丞相、天柱大将军、太师，世袭定州刺史，增封并前十五万户。神武辞天柱，减户五万。壬辰，还邺，魏帝饯于干脯山，执手而别。
七月壬寅，神武帅师北伐尔朱兆。封隆之言："侍中斛斯椿、贺拔胜、贾显智等往事尔朱，普皆反噬，今在京师宠任，必构祸隙。"神武深以为然。乃归天光、度律于京师，斩之。遂自滏口入。尔朱兆大掠晋阳，北保秀容，并州平。神武以晋阳四塞，乃建大丞相府而定居焉。
尔朱兆既至秀容，分兵守险，出入寇抄。神武扬声讨之，师出止者数四，兆意怠。神武揣其岁首当宴会，遣窦泰以精骑驰之，一日一夜行三百里，神武以大军继之。二年正月，窦泰奄至尔朱兆庭。军人因宴休惰，忽见泰军，惊走，追破之于赤洪岭。兆自缢，神武亲临，厚葬之。慕容绍宗以尔朱荣妻子及馀众自保焉，突城降，神武以义故，待之甚厚。
神武之入洛也，尔朱仲远部下都督桥宁、张子期自滑台归命，神武以其助乱，且数反复，皆斩之。斛斯椿由是内不自安，乃与南陵王宝炬及武卫将军元毗、魏光、王思政构神武于魏帝。帝舍人元士弼又奏神武受敕大不敬，于是魏帝与神武隙矣。
天平元年正月，魏帝下诏罪状神武，为北伐经营。神武亦勒马宣告曰："孤遇尔朱擅权，举大义于四海，奉戴主上，义贯幽明。横为斛斯椿谗构，以诚节为逆首。昔晋赵鞅兴晋阳之甲，诛君侧恶人，今者南迈，诛椿而已。"以高昂为前锋，曰："若用司空言，岂有今日之举！"司马子如答神武曰："本欲立小者，正为此耳。"
魏帝征兵关右，召贺拔胜赴行在所，遣大行台长孙承业、大都督颍川王斌之、斛斯椿共镇武牢。七月，魏帝躬率大众，屯河桥。神武至河北十馀里，再遣口申诚款，魏帝不报。神武乃引军渡河。魏帝问计于群臣，或云南依贺拔胜，或云西就关中，或云守洛口，未决。而元斌之与斛斯椿争权不睦，斌之弃椿径还，绐帝云神武兵至。即日，魏帝逊位于长安。
己酉，神武入洛阳，止于永宁寺。八月，神武以万机不可旷废，乃与百僚议，以清河王亶为大司马，居尚书下舍而承制决事焉。神武寻至弘农，遂克潼关。九月庚寅，神武还至洛阳，乃遣僧道荣奉表关中，又不答。乃集百僚、沙门、耆老，议所推立。以为自孝昌衰乱，国统中绝，神主靡依，昭穆失序，遂议立清河王世子善见。议定，白清河王。王曰："天子无父，苟使儿立，不惜馀生。"乃立之，是为孝静帝。魏于是始分为二。
神武以孝武既西，恐逼崤峡，洛阳复在河外，接近梁境，如向晋阳，形势不能相接，议迁邺。护军祖荣赞焉。诏下三日，车驾便发，户四十万，狼狈就道。神武留洛阳部分，事毕还晋阳。自是军国政务，皆归相府。二年正月，魏帝褒诏，以神武为相国、假黄钺，剑履上殿，入朝不趋，神武固辞。
四年十一月壬辰，神武西讨，自蒲津济，众二十万。周文军于沙苑。神武以地阨少却，西人鼓噪而进，军大乱，弃器甲十有八万。神武跨橐驼，候船以归。元象元年三月辛酉，神武固请解丞相，魏帝许之。四月庚寅，神武朝于邺。壬辰，还晋阳。兴和元年七月丁丑，魏帝进神武为相国、录尚书事，固让乃止。十一月，神武以新宫成，朝于邺。魏帝与神武宴射。
武定四年八月癸巳，神武将西征，自邺会兵晋阳。九月，神武围王壁以挑西师，不敢应。西魏晋州刺史韦孝宽守玉壁。顿兵五旬，城不拔，死者七万人，聚为一冢。有星坠于神武营，众驴并鸣，士皆詟惧。神武有疾。十一月庚子，舆疾班师。庚戌，遣太原公洋镇邺。辛亥，征世子澄至晋阳。有恶鸟集亭树，世子使斛律光射杀之。己卯，神武以无功，表解都督中外诸军事，魏帝优诏许焉。是时西魏言神武中弩，神武闻之，乃勉坐见诸贵。使斛律金敕勒歌，神武自和之，哀感流涕。
侯景素轻世子，尝谓司马子如曰："王在，吾不敢有异；王无，吾不能与鲜卑小儿共事。"子如掩其口。至是，世子为神武书，召景。景先与神武约，得书，书微点，乃来。书至，无点，景不至。又闻神武疾，遂拥兵自固。神武谓世子曰："我虽疾，尔面更有馀忧色，何也？"世子未对。又问曰："岂非忧侯景叛耶？"曰："然。"神武曰："景专制河南十四年矣，常有飞扬跋扈志，顾我能养，岂为汝驾御也。今四方未定，勿遽发哀。库狄干鲜卑老公，斛律金敕勒老公，并性纯道直，终不负汝。可朱浑道元、刘礼生远来投我，必无异心。贺拔焉过儿朴实无罪过，潘乐和厚，汝兄弟当得其力。韩轨少戆，宜宽借之。彭乐心腹难得，宜防护之。少堪敌侯景者，惟有慕容绍宗，我故不贵之，留以与汝，宜深加殊礼，委以经略之事。"
五年正月朔，日蚀。神武曰："日蚀，其为我耶？死亦何恨。"景午，陈启于魏帝。是日，崩于晋阳，时年五十二。秘不发丧。天保初，追崇为献武帝，庙号太祖。
○高澄
《北齐书》曰：世祖文襄皇帝讳澄，字子惠，神武长子也。母曰娄太后。生而岐嶷，神武异之。魏中兴元年，立为渤海王世子。就杜询讲学，敏悟过人，询甚叹服。二年，加侍中、开府仪同三司，尚孝静帝妹冯翊长公主。时年十三，神情俊爽，便若成人。神武试问以时事得失，辩析无不中理。自是军国筹策皆预之。天平元年，加使持节、尚书令、大行台、并州刺史。三年，入辅朝政，加领军左右、京畿大都督。时人虽闻器识，犹以少年期之，而机略严明，事无凝滞，于是朝野振肃。武定四年十一月，神武西讨，不豫，班师。文襄驰赴军所，侍卫还晋阳。
五年正月丙午，神武崩。七月戊戌，魏帝诏以文襄为使持节、大丞相、都督中外诸军、录尚书事、大行台、渤海王。文襄启辞，愿停王爵。壬寅，魏帝诏太原公洋摄理军国，遣中使敦喻。八月壬辰，文襄启申神武遗令，请减国邑，分封将督各有差。辛未，朝于邺，固辞丞相。魏帝诏曰："既朝野攸凭，安危所系，不得令遂本怀，须有权夺。可复前大将军，馀如故。"
七年五月，文襄帅师赴颍川。六月，克之，获西魏大将王思政等。八月，文襄遇盗，崩。初，梁将兰钦子京见虏，文襄以配厨，钦求赎之，不许。京与其党六人谋作乱。时京将进食，文襄却之，谓人曰："昨夜梦此奴杀我。"又曰："急杀却。"京闻之，置刃于盘下，冒言进食。文襄怒曰："我未索食，何遽来？"京挥刀曰："将杀汝！"文襄自投，伤足，入床下。贼党至，去床，遇弑，时年二十九。追谥文襄皇帝。
○高洋
《北齐书》曰：显祖文宣皇帝讳洋，字子进，高祖第二子，世宗之母弟。后初孕，每夜有赤光照室，后私常怪之。初高祖之归尔朱荣，时经危乱，家徒壁立，后与亲姻相对，共忧寒馁。帝时尚未能言，欻然曰："得活。"太后及左右大惊，而不敢言。鳞身重踝，不好戏弄，深沉有大度。晋阳曾有沙门，乍愚乍智，时人不测，呼为阿秃师。帝曾与诸童共见之，历问禄位。至帝，举手再三，指天而已，口无所言，见者异之。高祖尝试观诸子意识，各使治乱丝，帝独抽刀斩之，曰："乱者须斩。"高祖是之。又各配兵四去，而使甲骑伪攻之，世宗等怖挠，帝乃勒众与彭乐敌，乐免胄言情，犹擒之以献。后从世宗行，过辽阳山，独见天门开，馀人无见者。内虽明敏，貌若不足，世宗每嗤之云："此人亦得富贵，相法亦何由可解。"惟高祖异之。天平二年，授骠骑大将军、仪同三司。武定元年，加侍中。五年，授尚书令、中书监、京畿大都督。
七年八月，世宗遇害，事出仓卒，内外震骇。帝神色不变，指麾部分自若，脔斩群贼而漆其头。徐宣言曰："奴反，大将军被伤，无大苦也。"当时内外，莫不惊异焉。乃赴晋阳，亲总庶政。务从宽厚，事有不便者，咸蠲省焉。八年正月戊辰，魏帝诏进使持节、丞相、都督中外诸军、录尚书事、大行台、齐郡王，食邑一万户。三月辛酉，又进封齐王，邑十万户。帝自居晋阳，寝室夜有光如昼。既为王，梦人以笔点己额。旦以告馆客王昙哲，曰："吾其退乎？"昙哲再拜，贺曰："王上加点为主字，乃当进也。"夏五月辛亥，帝如邺。甲寅，进位相国，总百揆，加九锡殊礼，齐王如故。魏帝遣兼太尉彭城王韶奉皇帝玺绶，禅位于帝。
戊午，乃即皇帝位于南郊，升坛，柴燎告天。事毕还宫，御太极前殿，诏大赦天下，改武定八年为天保元年。辛酉，尊王太后为皇太后。辛未，遣大使于四方观察风俗，问民疾苦，严勒长吏，厉以廉平，兴利除害，务存安静。六月，诏：吉凶车服制度，各为等差，具立条式，使俭而获中。又诏："冀州之渤海、长乐二郡，先帝始封之国，义旗初起之地。并州之太原，青州之齐郡，霸业所在，王命是基。君子有作，贵不忘本，思申恩洽，蠲复田租。"丁亥，诏立王子殷为皇太子，王后李氏为皇后。八月，诏曰："有能直言正谏，不避罪辜，謇謇若朱云，谔谔若周舍，开朕意，沃朕心，弼予一人利兼百姓者，必当宠以荣禄，待以不次。又诸牧民之官，仰专意农桑，劝课广收天地之利，以备水旱之灾。"庚寅，诏曰："朕以虚寡，嗣弘王业，思所以赞扬盛绩，播之万古。虽史官执笔，有闻无坠，犹恐绪言遗美，时或未书。在位王公，文武大小，降及民庶，爰至僧徒，或亲奉音旨，或承传旁说，凡可载之文籍，悉宜条录封上。"冬十月己卯，备法驾，御金辂，入晋阳宫，朝皇太后于内殿。十一月，周文帝率众至陕城，分骑北渡至建州。景寅，帝亲戎出次城东，周文帝闻帝军严盛，叹曰："高欢不死矣！"遂退。
明年，征契丹。帝亲逾山岭，为士卒先。露头袒身，昼夜兼行千馀里，惟食肉饮水，壮气弥厉。竟大破契丹，获十余万口，杂畜数十万头。
尝于东山游宴，以关陇未平，投杯震怒，将俟西伐。西人为之震恐。
帝素沉敏有远亮。初，文襄崩，秘不发丧，其后渐露，魏帝窃谓左右曰："大将军此殂似是天意，威权当归王室矣。"及帝将幸晋阳，亲入辞谒于昭阳殿，从者千人，居前持剑者十馀辈。帝在殿下数十步立，而卫士升阶已二百许，皆攘袂扣刃，若对严敌。帝令主者传奏，须诣晋阳，言讫，再拜而出。魏帝失色，目送帝曰："此人似不能见容，吾不知死在何日。"
洎受禅之后，留心政术，御下肃清。六七年后，以天下无事，便留连饮宴。通日竟夜，躬自鼓舞。袒露形体，傅粉涂黛。乘驼牛驴，不施鞍勒。亲戚贵臣，杂错侍从。征集淫妪，分付从官亲看，无礼以为戏乐。贵妃薛氏甚被爱宠，忽忆其经与清河王岳私通，命支解之，弄其髀以为琵琶。叹曰："佳人难再得。"后又以刀子划杨愔腹，崔季舒托俳优言曰："老小公子恶戏？"因掣刀子而去之。又置愔于棺中，载以轜车，几下钉者数焉。发丁匠三十万人，营三台于邺，构木高二十七丈，两栋相去二百馀步，工匠危怯，皆系绳自防；帝登脊疾走，无怖畏。时复雅舞，折旋中节，傍人见者，莫不寒心。
帝沉湎日甚，娄太后举杖击之，曰："如此父生如此儿。"帝曰："天子母岂不知共婿眠时即当嫁老母与胡？"太后大怒，自此不复开颜。帝免冠辞谢，乃设席于地，脱背就罚。苦请，笞脚五十。因此戒酒，一旬，还复如初。又令元黄头与诸国自金凤台各乘纸鸱以飞，黄头至紫陌，乃坠于地。凡所杀害，或支解，或火烧，或投水，盖以万数。又诛元氏或父母为主或身常贵盛，皆斩于东市，凡七百馀人。悉投尸漳水，剖鱼者多获爪甲，都下为之久不食鱼。
七年秋，自河西总秦戍筑长城东至于海，前后所筑，东西凡三千馀里；率十里一戍，其要害置州镇，凡二十五所。八年春，帝在城东马射，敕京城妇女悉赴观，不赴者，罪以军法，七日乃止。是年，于长城内筑重城，自库洛拔而东，至于坞纥戍，凡四百馀里。先是，发丁匠三十馀万，营三台于邺下，因其旧基而高博之，大起宫室及游豫园。至是，三台成，改铜爵曰金凤，金武曰圣应，冰井曰崇光。十一月甲午，帝登三台，御乾象殿，朝宴群臣，并命赋诗。以新宫成故也。十年春正月甲寅，帝如辽阳甘露寺。二月景戌，帝于甘露寺禅居深观，惟军国大政奏闻。三月景辰，帝至自辽阳。十月甲午，帝暴崩于晋阳宫。还京师，葬于武宁陵。谥曰文宣皇帝，庙号高祖。武平初，又改庙号显祖。
先是，帝问泰山道士曰："吾得几年为天子？"答曰："得三十年。"帝曰："十年十月十日，得非三十也？吾甚畏之，过此无虑。人生有死，又何致惜，但怜儿正道尚幼，人将夺之耳。"帝及期而崩，年三十一。
