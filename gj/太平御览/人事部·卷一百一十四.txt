○游侠
《汉书》曰：意气高，作威于世，谓之游侠。
又曰：背公死党之义成，守节奉上之义废。
又曰：朱家，鲁人。鲁皆儒教，而朱家用侠闻。诸所尝施，惟恐见之。赈人不赡，先从贫贱。专趋人之急。自关以东，莫不延颈愿交焉。
又曰：楚田仲以侠闻，父事朱家。田仲死，而有雒阳剧孟，以任侠显。吴楚反时，条侯为太尉，乘傅东，至河南得剧，喜曰："吴楚举大事而不求孟，吾知其无能为也。"天下骚动，宰相得之若一敌国，而剧孟行大类朱家。孟母死，自远方送丧，车盖千乘。
又曰：郭解，河内轵人，字伯翁，善相者许负外孙也。解父以任侠，孝文时诛死。解为人短小精悍，不饮酒。少时阴贼感慨，不快意，身所役甚众，以躯借交报仇，藏命令作奸剽劫。不休，及铸钱掘冢，不可胜数。年长，更折节为俭，以德报怨，厚施薄望。然其自喜，为侠益甚。解姊子负解之势，与人饮，使之釂；(徐广曰：尽酒也。音子妙反。)非其任，强灌之。人怒，拔刀刺杀，解使人征之，贼窘自归，且以实告解。解曰："公杀之当，吾儿不直。"遂去。诸公闻之，皆多解之义，益附焉。
《战国策》曰：韩傫相韩，严遂重于君，二人相害也。严遂正议直指，举韩傫之过。韩叱之于朝。严遂拔剑趋之，于是惧，亡去，求人可以报韩傫者。至齐，人言："聂政，勇敢士也。避仇，隐于屠肆之间。"严遂阴交于政，以意厚之。政母死，既丧除，政曰："嗟乎！政乃市井之人，鼓刀以屠，而严仲子乃诸侯之卿相也，不远千里，枉车骑而交臣，举百金为亲寿。我虽不受，然是深知政也。"至濮阳见严仲子，曰："前日所以不许子，曰徒以亲也，亲今不幸死，仲子所欲报者为谁？"仲子具告之，政独行，拔剑至韩。韩适有东孟之会，韩王及相皆在焉，持兵戟而卫者甚众。政直入，上阶刺韩傫。傫走而抱哀侯，聂政刺之，兼中哀侯，左右大乱。
又曰：太史公曰："吾尝过薛，其俗闾里多暴桀子弟，与邹、鲁殊，问其故，曰："孟常君招致天下任侠、奸人，薛中盖六万家矣。"
又曰：郑、卫俗与赵伯类，濮上之邑徙，野王县也王县也。野王好气任侠，卫之风也。
又曰：宁成抵罪得脱，乃诈刻傅出关。归家称曰："仕不至二千后，贾不至千万，安可比人乎？"乃贯贷买陂田千馀顷，役使数千家。数年，产至千金，为任侠，其役民重于郡守。
又曰：列国时魏有信陵，赵有平原，齐有孟尝，楚有春申，皆籍王公之势，悉竞为游侠，鸡鸣狗盗，无不宾礼。而赵相虞卿弃国捐君，以周穷支魏、齐之厄；信陵无忌窃苻矫命，杀将专师，以赴平原之急。皆以取重诸侯，显名天下。扼腕而游谈者，以四豪为称首。
《汉书》曰：季布为人，任侠有名。项籍灭，高祖购求布千金，敢舍匿，罪三族。布匿濮阳周氏，周氏曰："汉求将军急，且至能听臣，敢进计。"布许之。乃髡钳布，衣褐，置广柳车中，而共其家僮数十人，之鲁朱家所卖之。朱家心知其季布也，置田舍。乃之雒阳，见汝阴侯滕公说曰："季布何罪？臣各为其主，项氏臣岂可尽诛耶？今上始得天下，而以私怒求一人，何示不广！且以季布之贤，汉求之急如此，不北走胡则南走越耳。夫忌壮士，资敌国，此伍子胥所以鞭平王之墓也。君何不从容为上言之？"滕公心知朱家大侠，意布匿其所，乃许诺。待间，果言如朱家指，上乃赦布。
又曰：布弟季心，气盖关中，遇人恭谨，为任侠，方数千里，士争为死。
又曰：孝文时，郑当时以任侠自喜。孝景时，为太子舍人。每五日洗沐，常置驿马长安郊，请谢宾客，夜以继日，常恐不遍。当时好黄老，其知友皆天下有名之士。
又曰：袁盎为楚相，病免家居，与闾里斗鸡走狗。雒阳剧孟尝过盎，盎善待之。安陵富人有谓盎曰："吾闻剧孟博徒，将军何自通之？"盎曰："孟虽博徒，然母死，客送丧车千馀乘，此亦有过人者。"
又曰：灌夫为人刚直，使酒，不好面谀。贵戚权势在己之右，欲必凌之；在己之左，尤益礼待。稠人广众，荐宠下士。士亦以此多之。不好文学，喜任侠，尚然诺。所与交通，无非豪杰大猾也。
又曰：公孙贺子敬声以皇后姊子，娇奢不奉法，征和中擅用北军钱千九百万，发觉，下狱。是时捕阳陵朱安世不能得，求之，贺请逐捕安世以赎声罪。上许之。安世者，京师大侠也，闻贺欲以赎子，笑曰："丞相祸及宗矣。"从狱中上书，告声与阳石公主私通，及使巫祭祠，上幸甘泉当驰道埋偶人，祝诅有恶言。下有司案验贺，穷所犯，遂父子死狱中。
又曰：眭弘，字孟，鲁国蕃人。少时游侠，斗鸡走狗，长乃变节，从嬴公受《春秋》，(嬴公，姓字。)以明经为议郎，至苻节令。
又曰：朱博，字子玄，杜陵人。家贫，少时给事县为亭长，稍迁功曹，任侠好交，从士大夫，不避风雨。
又曰：万章，字子夏。长安炽盛，街闾各有豪侠，章在城西柳京，号曰："城西万子夏。"为京兆尹门下督，从至殿中，诸侯贵人争欲揖章，莫与京兆言者。
又曰：娄护，字君卿。是时王氏方盛，宾客满门，兄弟争，其客各有所厚，惟惟尽入其门，咸得其欢心。结士大夫，无不倾心，交长者尤见亲礼。为人短小精辩，论议常依名节，听之者皆竦。会母死，送葬者致车千两。
又曰：陈遵，字孟公，杜陵人。身长八尺馀，容貌甚伟。性善书，与人尺牍，主皆藏去以为荣。时列侯有子与遵同姓字者，每至人门，曰陈孟公，坐中莫不震动，既至而非，因号曰："陈惊坐"。
又曰：原涉为谷口令，时年二十馀。谷口闻其名，不言而治。人尝置酒请涉，入里门，客有道涉所知母病避疾在里宅者。涉即往候，叩门。家哭，因问以丧事。家无所有，涉乃削牍为疏，具记衣被、饭含之物，分付市买，日跌皆会。其周急待人如此。后人有毁涉者曰"奸人之雄"，丧家子即时刺杀。
又曰：邛成太后外家王氏贵，而侍中林卿通轻侠倾京师。后坐法免，宾客愈盛。
又曰：汉兴，禁网疏阔，外戚大臣魏其、武安之属竞逐于京师，游侠剧孟、郭解之徒，驰骛于闾阎。
荀悦《汉记》曰：立气势、作威福、结私交，以力强于时者谓之游侠。
又曰：俗有三游，德之贼也。一曰游侠，二曰游说，三曰游行，乱之所由生也。伤道害德，败法惑时，先王之所慎也。
《东观汉记》曰：郅恽之友董子张，父及叔为乡里盛氏一时所残害。子张病困将终，恽往候张。张视恽，嘘欷，恽曰："吾知子不悲天命长短，而痛二父雠不复也。"恽即将客遮仇人，取其头以示张。张喜，气因绝。恽见令，以状首。令应之迟，趋出诣狱。令跣追之，不及，即自入狱谢恽，拔刃自向以要恽曰："子不从我出，敢不以死明心乎！"恽遂出。
《魏志》曰：典韦，陈留人也。貌魁梧，膂力过人，好豪侠。襄邑刘氏与雎阳李礼为雠，韦为报之。礼故富春长，备怨甚谨。韦乘车载鸡酒，伪候者，门开，怀匕首入杀礼并妻，徐出，取车上刀戟，步去。礼居近市，一市尽追，莫敢近者。
又曰：杨阿若，后名丰，字伯阳。少游侠，常以报仇解怨为事，故时人为之号曰："东市相斫杨阿若，西市相斫杨阿若。"
鱼豢《典略》曰：徐福字玄直，好任侠击剑。末尝为人报雠，为吏所得，问其姓字。闭口不言。
《吴志》曰：甘宁字兴霸。少有气力，好游侠，招合轻薄少年，为之渠帅。群聚相随，挟持弓弩，负眊带铃声，即知是宁。
裴子野《宋略》曰：宁朔将军何迈，素豪侠，好聚敛，士出入游从者塞路。
孙盛《晋阳秋》曰：祖逖，字士雅，好侠。每之田舍，辄称兄命，散谷帛以赠贫者。
《唐书》：丘和，河南洛阳人也。父寿，魏镇东将军。和少便弓马，重气任侠。及长，始折节，与物无忤，无贵贱皆爱之。
《列子》曰：虞氏者，梁之富人也。家既充盛，钱金无量，财货无訾。登高楼，临大路，设乐陈酒，击博楼上，侠客相随而行。楼上博者大笑，鸢飞适坠其腐鼠而中之。侠客曰："虞氏富乐之日久矣，常有轻易人之志，乃辱我以腐鼠。"率徒属而灭其家。
《韩子》曰：儒以文乱法，而侠以武犯禁。
裴启《语林》曰：李阳大侠，士庶无不倾心。为幽州刺史，当之职，盛暑，一日诣数百家。别，宾客常填门。
张衡《西京赋》曰：都邑游侠，张、赵之伦；轻死重气，结党连群；实蕃有徒，其从如云。
刘邵《赵都赋》曰：游侠之徒，晞风拟类，贵交尚信，轻命重气，伊激豪毛，节成感概。
张华《博陵王宫侠曲》曰：侠客乐幽险，筑室穷山阴；〈车尞〉猎野兽尽，施网川无禽。
又曰：雄儿任气侠，声盖少年场。借友行报怨，杀人都市旁。腰间义素戟，手持白头镶。
《古诗》曰：失意杯酒间，白刃起相雠。
曹子建诗曰：借问谁家子，幽、并游侠儿。
