○封禅
《河图真纪钩》曰：王者封太山，禅梁父，易姓奉度，继兴崇功者七十二君。
《尚书中候》曰：维岁二月，候在东馆，(郑玄注曰：维，辞也。候齐桓公馆舍。)叹曰："于戏仲父！寡人闻古霸王封太山，刻石纪号，立显象。今寡人名为何君？"管子曰："卫困于狄，案兵须灭，乃存之。仁不纯，名为霸君。昔古圣王功成道洽，符出，乃封太山。今比目之鱼不至，凤凰不臻，麒麒遁，未可以封。"
《礼记·礼器》曰：是故因天事天，(天高，因高者以事也。)因地事地，(地下，因下者以事也。)因名山升中于天。(名犹大也，中犹成也。谓巡狩至于方岳，燔柴祭天，告以诸侯之成功也。《孝经》说曰："封乎泰山，考绩燔燎，禅乎梁甫，刻石纪号也。")升中于天而凤皇降，龟龙假。(功成而太平，阴阳气和而致象物。)
《礼记逸礼》曰：三皇禅云云，盛意也；五帝禅云云，特立于身也；三王禅梁父，连延不绝，父死子继也。
《春秋汉含孳》曰：天子受符，以辛日立号，宰奉图，帝人共观九日，悉见后世之过，方来之害，以告天。(受符谓应期之人当起者之符代行其录运者也。)曰：请封禅，到岱宗，昼期过数告诸命。(封，封太山；禅，禅梁父。)
《孝经钩命决》曰：封乎太山，考绩燔燎；禅乎梁父，刻石纪号；焕炳巍巍，教化显著。
《五经通义》曰：易姓而王太平，必封太山、禅梁父何？天命已为王，使理群生也。或曰：封，以黄金为泥，以银为绳。经无明文，以义说之。所以止封岱，太山者，五岳之长，群神之主，故独封于太山，告太平于天，报群神之功也。禅梁父者，太山之支属，能配太山之德也。
《史记·封禅书》曰：齐桓公既霸，会诸侯于葵丘，而欲封禅。管仲曰："古者封太山禅梁父者七十二家，而夷吾所记者十有二焉。昔无怀氏封太山，禅云云；宓羲封太山，禅云云；神农封太山，禅云云；炎帝封太山，禅云云；黄帝封太山，禅亭亭；颛顼封太山，禅云云；帝喾封太山，禅云云；尧封太山，禅云云；舜封太山，禅云云；禹封太山，禅会稽；汤封太山，禅云云；周成王封太山，禅社首，(应劭曰：山名，在博县。晋灼曰：在钜平南卜三里也。)皆受命然后得封禅。"桓公曰："寡人北伐山戎，过孤竹；西伐大夏，涉流沙，束马悬车，上卑耳之山；南伐至邵陵，登熊耳山以望江汉。兵车之会三，而乘车之会六。九合诸侯，一匡天下，诸侯莫违我者。三代受命，亦何以异乎？"于是管仲相桓公，不可穷以辞，因设之以事，曰："古之封禅，鄗上之黍，北里之禾，(应劭曰：鄗上，山也。鄗音曤。苏林曰：鄗上、北里皆地名。)所以为盛；江淮之间，一茅三脊，所以为藉也。东海致比目之鱼，西海致比翼之鸟，然后物有不召而自至者十有五焉。今凤皇麒麒不来，嘉谷不生，而蓬蒿藜秀茂，鸱枭数至，而欲封禅，无乃不可乎！"桓公乃止。
又曰：始皇既并天下，即位三年，东巡狩郡县，祠邹峄山，颂秦功业。于是征齐鲁之儒生博士七十人，至于太山下。或议曰："古者封禅，为蒲车，恶伤山之土石草木。扫地而祭，席用菹秸，言其易遵也。"始皇闻此议各乖异，难施用，由此绌儒生。遂除车道，上自太山阳，至巅，立石颂秦始皇帝德，明其得封也。从阴道下，禅于梁父。其礼颇采太祝之祀雍上帝所用，而封藏皆秘之，世不得而记也。始皇之上太山，中阪遇风雨暴至，休于大树下，因封其树为五大夫。
又曰：今天子即位，尤敬鬼神之祀。元年，汉兴以六十馀岁矣。天下乂安，搢绅之属皆望天子封禅，改正度也。而上向儒术，招贤良，赵绾、王臧等以文学为公卿，欲议古立明堂城南以朝诸侯，革巡狩、封禅、改历、服色，事未就，会窦太后治黄老言，不好儒术，诸所兴为皆废。是时李少君亦以祠灶、谷道、却老方，见上，上尊之。少君言上曰："祠灶则致物，致物而丹砂可化为黄金；黄金成，以为饮食器，则益寿；益寿而海中蓬莱仙者乃可见，见之以封禅则不死，黄帝是也。"上与公卿诸生议封禅。封禅用希旷绝，莫知其仪礼，而群儒采封禅《尚书》、《周官》、《王制》之望祀射牛事。上于是乃令诸儒习射牛，草封禅仪。群儒既不能辩明封禅事，又牵拘于《诗》《书》古文而不能骋，于是上尽罢诸儒。遂东幸缑氏，礼登中岳太室。从官在山下，闻若有言"万岁"云。于是以三百户封太室奉祠，遂东巡海上。四月，还至奉高。上令诸儒及方士言封禅，人人殊，不经，难施行。天子至梁父，礼祠地主。乙卯，令侍中儒者皮弁荐绅，射牛行事。封太山下东方，如郊祀太一之礼。封广丈二尺，高九尺，其下则有玉牒书，书秘。礼毕，天子独与侍中奉车子侯上太山，亦有封。其事皆禁。明日，下阴道。丙辰，禅太山下趾东北肃然山，如祭后土礼。天子皆亲拜见，衣上黄而尽用乐焉。江淮间一茅三脊为神藉，五色土益杂封。纵远方奇兽蜚禽及白雉诸物，颇以加礼。兕牛犀象之属不用。皆至太山祭后土。封禅祠，其夜若有光，昼有白云起封中。天子从禅还，坐明堂，群臣更上寿。
《汉书》曰：公孙弘议欲仿古巡狩封禅之事，诸儒对者五十馀人，未能有所定。先是，司马相如病死，有遗书颂功德，言符瑞足以封太山。上奇其书，以问倪宽。对曰："陛下躬发圣德，统揖群臣，宗祀天地，荐礼百神，精诚所向，征兆必报，天地并应符瑞，帝王之盛节也。宜顺承天庆，垂万世之基。"上然之。乃自制仪，采儒术以文焉。
又《郊祀志》曰：初，上欲治明堂奉高旁，未晓其制度。济南人公玉带上黄帝时明堂图。于是上令奉高作明堂汶上，如带图。及是岁，修封，则祠太一、五帝于明堂上坐，令高皇帝祠坐对之。公玉带又曰："黄帝时虽封太山，然风后、封鮌、歧伯令黄帝封东太山，(韦昭曰：别有小太山在阴，一名介山。臣瓒曰《郑克》朱虚界中有小太山是也。汾阴子推所焚，故名介山也。不以介为大也。)禅凡山，合符，然后不死。"天子既令设祠具，至东太山，太山卑小，不称其声，乃令祠官礼之而不封焉。其后令带奉祠候神物。复还太山，修五年之礼如前，而加禅祠石闾。石闾者，在太山下趾南方，方士言仙人闾也，故上亲禅焉。其后五年，复至太山修封，还过祭恒山。自封太山后，十二岁而周遍于五岳、四渎矣。后五年，复至太山修封。武帝五修封。
又曰：太初元年十二月禅蒿里。(服虔曰：山名。在太山下。)太初三年春正月，东巡海上。夏四月，还修封太山，禅石闾。天汉三年，受计还幸北地，祠常山，瘗玄玉。(邓展曰：瘗，埋也。)
又曰：太始四年春，三月甲申，修封。丙戌，禅石闾。夏四月，幸不其，(如淳曰：其音基。不其，山名，因以为县。)祠神人于交门宫，(应劭曰：神人，蓬莱仙人之属也。晋灼曰：琅琊县有交门宫，武帝所造。)若有向坐拜者，作交门之歌。(师古曰：如有神人景象，向祠坐而拜也。)
又曰：司马相如既病免，家居茂陵，天子曰："相如病甚，可往从悉取其书。若不然，后之矣。"使所忠往，而相如已死，家无遗书。问其妻，对曰："长卿未尝有书也。时时着书，人又取去。长卿未死时，为一卷书，曰：有使来求，当奏之。"其遗札书言封禅事，所忠奏焉。天子异之。
《续汉书·祭志》曰：建武中，群臣上言。即位三十年，宜封禅太山。诏书曰："即位三十年，百姓怨气满腹，吾谁欺，欺天乎？曾谓太山不如林放，何事太山污七十二代之编录！"三月，上幸鲁，过太山。太山守以上过故，承诏祭太山及梁父。时虎贲中郎将梁松议封禅事，上许松等奏，乃求元封时封禅故事，议封禅所施用。有司奏当用方石，再累置坛中，皆方五尺一枚，厚一尺，用玉牒书藏方石。牒厚五寸，长尺三寸，广五寸。有玉牒十枚，列于方石旁，东西南北各三，皆长三尺，广一尺，厚七寸。检中刻三处，深四寸，方五寸，有盖。检用金缕五周，以水银和金为泥。刻玉玺，一枚方寸一分，一枚方五寸。石四角有距石，皆再累。一枚长一丈，厚一尺，广二尺，皆在坛上。其下用距十八枚，皆高三尺，厚一尺，广二尺，如小碑，环坛立之。去三步，距石下皆有石附，入地四尺。又用石碑，高九尺，广三尺五寸，厚尺二寸，立坛丙地，去坛三尺，以刻书。上以用石功难，语覃及二月封，故诏松因故封石空检，更加封而已。松上疏争之，以为"登封之礼，今告功皇天，垂后无穷，以为万民也。丞之之敬，章图书之瑞，尤宜显著。今因旧封窜寄故石下，恐非重命之义。受命中兴，宜当特异，以明天意。"遂使太山郡及鲁趣石工，直取完青石，无五色。时以印工不能刻玉牒，欲用丹漆书之。会求得刻玉者，遂刻书。书秘，刻方石中，令容玉牒。二月，上至奉高，遣御史与兰台令史，将工先上山刻石碑文。二十二日辛卯晨，燎祭天于太山下南方，群神皆从，用乐皆如南郊。诸王、王者二公、孔子后褒成君，皆助祭在位。毕，将升封。或曰："太山虽已从食于柴祭，今亲升告功，宜有礼祭。"于是使谒者以一特牲于常祠太山处。告祠太山，如亲耕、䝙刘、先农、先虞故事。至食时，上御辇升山，曰后到山上。即位于坛南，北面，群臣以次陈后，西上，毕，帝升坛。尚书令奉玉牒检，皇帝以寸二分玺亲封之。讫，太常命人发坛上石，尚书令奉藏玉牒已，复石覆讫，尚书令以五寸印封石检。事毕，皇帝拜，群臣称万岁。令人立所刻石碑，乃复道下。二十五日甲午，禅祭地于梁阴，以高后配，山川群神从，如元始中北郊故事。
《东观汉记》曰：中元元年正月，群臣复奏言："登封告成，为民报德，百里所同。陛下辄距绝不许，臣下不敢颂功述德。谨按：河洛谶书，赤汉九世，当巡封太山，凡三十六事。陛下遂以仲月令辰，巡岱岳之正礼，奉图洛之明文，以祈灵瑞，以为兆民。"于是许焉。至太山，乃复议曰："国家德薄，灾异仍至，图谶盖于此耶？"上东巡狩至太山，有司复奏河图谶记表章赤汉九世尤著明者，后凡三十六事。
司马彪《续汉书》曰：《河图会昌符》云：汉太兴之道，在九代之王，封乎太山，刻石着纪，禅于梁父，退省考功。
《典略》曰：建武三十年，有司奏封禅。诏曰："灾异连仍，日月薄蚀，百姓怨叹，而有事于太山，污七十二代编录，以羊皮杂貂裘，何强颜耶？"
《晋书·礼志》曰：魏明帝黄初中，护军蒋济表曰："夫帝王大礼，巡狩为先；昭祖扬祢，封禅为首。是以自古革命受符，未有不蹈梁父、登太山，刊无竟之名，纪天人之际者也。宜下公卿，广撰其礼，卜年考时，昭告上帝，以副天下之望。"帝诏曰："闻蒋济斯言，使吾汗出流足。自开辟以来，封禅者七十馀君耳，故太史公曰：虽有受命之君，而功有不洽，是以中间其远者千有馀年，近者数百载，其仪阙不可得记。吾何德之修，敢庶兹乎？济岂谓世无管仲，以吾有桓公登太山之志乎？吾不敢欺天也。济之所言，华则荣矣，非助我者也。公卿侍中尚书侍省之而已，勿有所议。"天子虽拒济议，而实使高堂隆草封禅之仪，以天下未一，不欲便行大礼。会隆卒，不复行之。(《魏志》曰：帝闻隆没，叹曰："天不欲成吾事，堂生舍我亡也。")
又曰：武帝平吴，混一区宇。太康元年，卫瓘等上表请封禅。诏曰："此盛德之事，所未议也。"
又表曰："唐虞三代，济世弘功之君，莫不仰承天休，俯协人志，登圆丘，履梁父，未有辞焉者，盖不可让也。今陛下勋高百王，德无与二，茂绩宏规，巍巍之业，固非臣等所能究论。而圣旨劳谦，屡自抑损，时至弗应，推美不居。阙皇代之上仪，塞灵祗之款望，使大晋之典谟，不同风于三五。臣等诚不敢奉诏。"诏曰："方当共思弘道，以康庶绩，且俟他年，无所纷纭也。"
沈约《宋书·礼志》曰：永初三年，高祖将北扫戎狄，浑一天宇，会计洛阳秩礼名岳。群臣窃相谓曰：须王振旅饮至，陇朔无尘，当议奏封禅，修升中之礼。缙绅闻者，咸曰宜然。自汉光武登封之后，斯绝矣。
孙言《宋书》曰：袁淑为吏部郎。太祖元嘉二十六年，大举北讨，淑侍座，从容曰："盛王令典废坏永久，今当鸣銮中岳，席卷赵魏，检玉岱宗，今其时也。臣逢千载之会，愿上封禅书一篇，使声齐七十二代。"帝曰："盛德之事，何足以当之。"
《隋书·志》曰：封禅者，高厚之谓也。天以高为尊，地以厚为德。增太山之高，以报天也；厚梁甫之基，以报地也。昭天之所命，功成事就，有益于天地，若天地之更高厚云。汉光武中兴，聿尊其故。晋宋梁及陈，皆未遑其议。后齐有巡狩之礼并登封之仪，竟不之行也。开皇十四年，群臣请封禅，高祖不纳。晋王又率百官抗表固请，帝命有司草仪注。于是牛弘、辛彦之等创定其礼，奏之。帝逡巡其事曰："此事体大，朕何德以堪之？但当东狩，因拜岱山耳。"十五年春，行幸兖州，遂次岱山，为坛如南郊。
《唐书》曰：贞观中，房玄龄议曰："汉建武中封禅，用元封故事，封太山于圜台上，四面皆立石阙，并高五丈。有方石再累，藏玉牒书。石检十枚，于四边括之，东西各三，南北各二。外设石封，高九丈，上加石盖，周设石距十八枚，如碑之状。去坛三步，其下石跗，入地数尺。今按：封禅者，本以成功告于上帝。天道崇质，义取醇素，故藉用藁秸，樽以瓦甒。近代此法不在经诰，又乖淳朴之道，定议除之。按：梁甫是谓梁阴，近代设坛于山下，乃乖处阴之义。今定禅礼，改坛位于山北。
又曰：贞观六年，文武百官以初平突厥，盛德被于海内，又年谷累登，表封太山。太宗谓侍臣曰："朕每见众议以封禅为盛事，劝朕行之。如朕本心，但使天下太平，家给人足，虽阙封禅之礼，亦可以比德于尧、舜。昔始皇为合天心，自称皇帝，登封岱宗，奢侈自矜；汉文竟不登封，而躬行俭约，刑措不用。今皆称始皇为暴虐之主，汉文为有德之君。以此而言，无假封禅。"
又曰：高宗麟德二年十月，司礼太常伯刘祥道上疏请封禅。丁卯，将封太山，发自东都。三年正月戊辰朔，车驾至太山，亲祀昊天上帝于封祀坛，以高祖、太宗配飨。己巳，帝升山，行封禅之礼。庚午，禅于社首，祭皇地祗，以太穆太皇太后配飨，皇后为亚献，越国太妃燕氏为终献。辛未，御降禅坛。壬申，御朝觐，受朝贺，改元干封。
又曰：麟德三年，登封太山。先是，皇后抗表曰："封禅旧仪：祭皇地祗，以太后昭配。而皆以公卿行事，详求至理，有紊徽章。望以展礼之日，总率六宫、内外命妇，亲奉奠献。"从之。至时，遂以皇后为亚献，越国太妃燕氏为终献。帝行初献之礼，毕，执事者皆趋下，而宦者执帷，皇后率六宫以升，行礼，登。歌帷外，王公以下就位于山足，帷皆用锦绣。在位者瞻望，或诮焉。
又曰：永淳二年，上以风眩转加，停封中岳。上自东封之后，皇后盛赞行中岳之礼，每下诏，辄年饥寇至而罢。于是嵩山之下，营奉天宫，以为有事之渐。时有童谣曰："嵩高凡几层，不畏登不得，但畏不得登。"及是，礼物毕备，竟以疾加而还。
又曰：则天后万岁登封元年腊月甲申，上登封于嵩岳，大赦天下，改元，大酺。丁亥，禅于少室山。
又曰：开元登封，祀昊天上帝于太山，以高祖神尧皇帝配享。上冕裘升坛，奉珪璧奠献，命有司享五帝百神于山下坛。礼毕，上乃饮福酒。中书令张说进称："天赐皇帝太一神策，周而复始，永绥兆人。"帝拜稽首。山上作圆台四阶，谓之〈石感〉王，中金泥注〈石感〉际，以"天下同文"之印封之。然后焚柴燎发，群臣称万岁，传呼从山顶至山下，振动天地。銮辂还山下，之齐宫，有庆云随马，祥风绕辂。中书令张说等贺。上曰："朕以薄德，恭膺大宝，云物休佑，皆是卿辅弼之力。君臣相保，勉副天心，长如今日，不敢矜怠。"说等又曰："圣心诚恳，昨夜斋则息风收雨，今朝封祀则天清日暖，复有祥风助乐，卿云引燎，灵迹盛事，千古未闻。"辛卯，祀皇地祗于社首之太折坛，睿宗皇帝配享。藏玉册于石〈石感〉，如封祀坛之仪。初，上登山，至斋宫。其夕，阴云惨冽，劲风四起，裂幕折柱，寒气切骨。上露立祈请，仰天自誓曰："某身有过，请即降罚，万人无福，亦请某为当罪。"应时风止，天地清晏。及升坛，休气四塞；登封，飘若天外；及禅社首，五色云见，日重轮。
又曰：开元十三年，登封太山。上因问："玉牒之文，前代帝王何故秘之？"贺知章曰："玉牒本是通于神明之意，前代帝王祈求各异，或祷年算，或思神仙。其事微密，故外人莫知之。"上曰："朕今此行，皆为苍生祈福，更无秘请；宜将玉牒出示百寮。"其词曰："有唐天子臣某，敢诏告于昊天上帝：天启李氏，运兴土德，高祖太宗，受命立极。高宗升中，六合殷盛；中宗绍复，继体不定。上帝眷佑，锡臣忠武；厎绥内难，推戴圣父。恭承大宝，十有三年，祗若天意，四海晏然。封祀岱岳，谢成于天。子孙百禄，苍生受福。"
《风俗通》曰：封禅必于岱宗者，长万物之始，阴阳交代，云触石而出，肤寸而合，不崇朝遍雨天下，惟太山乎。封禅之制，立石高丈二尺，刻之曰：事天以礼，立身以义，事父以孝，成民以仁。四夷八蛮，咸贡其职也。
《白虎通》曰：封禅，王者易姓而起，必升封太山何？教告之义也。始受命之时，改制应天，天下太平，功成封禅，以告太平也。所以必于太山何？万物之所交代之处也。必於其一何？因高告，顺其类也。故升封者，增高也；下禅梁甫之基，广厚也；刻石记号者，著己之功迹也。天以高为尊，地以厚为德，故增太山之高以放天，附梁甫之基以报地。明天之所命，功成事就，有益天地，若高者加高，厚者加厚矣。或曰：封者金泥银绳。或曰：石泥金绳，封以印玺。故孔子曰：升太山，观易姓而王，可得而数者七十馀君。
《风俗通》曰：封太山，禅梁父，说岱宗上有金箧玉策，能知人年寿修短。武帝探得十八，倒读曰八十，其后果用考长。
桓谭《新论》曰：太山之上有刻石，凡千八百馀处，而可识知者七十有二。
袁淮《正论》曰：封禅之言，惟《周官》有三大封之文。齐桓公欲封禅，闻管仲言而止。焚燎祭天，皆王者之事，非诸侯之所为也。是以学者疑焉。后秦一主，汉二君，修封禅之事。其制为封土方丈馀，崇于太山之上，皆不见于经。秦汉之事未可专。管仲云：禹禅会稽，告天则同，祭地不得异也。会稽而可禅，四岳皆可封也。夫洛阳者，天地之所合；嵩高者，六合之中也。今处天地之中，而告于嵩高可也，奚必于太山？
王婴《古今通论》曰：太山上为天门值户，户为明堂，圣帝受天官之宫也。王者即位三十年，功成治定，则告成于天，登封太山，刻石纪号。
张华《封禅议》曰：臣闻肇自生民，则有后辟载祀之数，莫之能纪。立德济世，扬晖仁风，以登封太山者七十有四家，其谥号可知者十有四也。
晋《太康地记》曰：奉高者以事五岳，帝王禅代之处也。故有明堂在县西南四里。汉武立太坛于东山以祭天，示增高也。
《南史》曰：齐高帝幸华林晏集，使各效伎艺。褚彦回弹瑟琶，王僧虔、柳世隆弹琴，沈文季歌《子夜来》，张敬儿舞。王俭曰："臣无所解，惟知诵书。"因跪上前，诵相如封禅文。上笑曰："此盛德之事，吾何以堪之。"
