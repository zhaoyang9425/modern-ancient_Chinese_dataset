○琴上
《说文》曰：琴，禁也。神农所作。洞越练朱五弦，周加二弦。
《毛诗·关雎》曰：窈窕淑女，琴瑟友之。(注曰：宜以琴瑟友乐之。笺云：贤女乃与琴瑟之志同也。)
又《鄘·柏舟·定之方中》曰：树之榛栗，椅桐梓漆，爰伐琴瑟。
又《甫田·车辖》曰：四牡騑騑，六辔如琴。(笺云：御群臣使之有礼，如御四马騑騑然使之均调缓急和也。)
又《缁衣·鸡鸣》曰：琴瑟在御，莫不静好。
《礼记·曲礼》曰：先生书箧琴瑟在前，坐而迁之，戒勿越。
又《曲礼下》曰：士无故不去琴瑟。
又《明堂位》曰：拊搏玉磬，揩击大琴、中琴，四代之乐器也。
又《檀弓上》曰：子夏既除丧而见，(见于孔子。)与之琴，和之而不和，弹之而不成声，(里裆人心。)作而曰："哀未忘也。"子张既除丧而见，与之琴，和之而和，弹之而成声，作而曰："先王制礼，不敢不至也。"
又《檀弓上》曰：颜渊之丧，馈祥肉，孔子出受之，入弹琴而后食之。(弹琴以彻哀也。)
又曰：丝声哀，哀以立廉，廉以立志，君子听琴瑟之声，则思志义之臣。
又《杂记》曰：下大功至辟琴瑟。
《周礼》曰：云和之琴，冬至日，于地上圆丘奏之。空桑之琴，夏日至，于泽中方丘奏之。龙门之琴，于宗庙奏之。
《左传》曰：初，穆姜使择美槚，自以为榇与颂琴。
又曰：晋侯观于军府，见锺仪，问其族，曰："伶人也。"与之琴，操南音。公曰："君子也。言称先职，不背本也；乐操土风，不忘旧也。"
又曰：初，卫侯有嬖妾，使师曹诲之琴。师曹鞭之，公怒，鞭师曹三百。
《尔雅》云：大琴曰离，二十弦，或传此是伏羲所制。
《周书》曰：邹忌以鼓琴见齐威王，威王悦之，舍之右室。须臾，王自鼓琴，邹忌推户，久曰："善哉！鼓琴也。"王勃然不悦，去琴按剑，曰："夫子见之未察，何以知其善？"忌曰："大弦浊以温，小弦廉折以清，推之深而释之舒，均谐以鸣，大小相盖，回邪而不相害，是知其善。"忌复曰："不独语音。夫治国家，弭人民，皆在其中。"王又勃然不悦，曰："若语五音纪，信未有如夫子者也。若治国家、弭人民、皆在其中，又何为丝桐之间？"忌曰："大弦急以温者，君也。小弦廉折以清者，相也。推之深释之舒者，刑罚审也。均谐以鸣者，政令一也。大小相盖、回邪不相害者，上下和鸣，吏民相亲也。夫复而不乱者，所以治昌。连而径者，所以存亡。故曰琴音调而天下治。治国家，弭人民，无若乎五音者矣。"王曰："善。"忌见三月而受相印。淳于髡谓忌曰："髡有愚志，愿陈诸前。"忌曰："谨受教。"髡曰："得人者昌，失人者亡。"忌曰："谨受命，请无观。"髡曰："狢膏棘轴，所以为猾，然而不能运方穿。"忌曰："谨受命，请事左右。"髡曰："弓胶腊干，所以为势，然而不能传合疏远。"忌曰："谨受命。请谨自抚附万民。"髡曰："狐裘虽弊，不可补以黄犬之皮。"忌曰："谨受命，谨请择君子无亲小人。"髡曰："大车无毂不能载常任，琴瑟无轸不能成五音。"忌曰："谨受命，请谨修法律而督奸吏。"髡说毕，趋出。至门而眄其仆，曰："是人者，吾语之微言，其应我如响之应声，是人封不久矣。"居期年，封于下邳，号曰成侯。
《史记》曰：箕子谏纣不听，而被发佯狂为奴，隐而鼓琴以自悲。
又曰：司马相如素与临邛令王吉相善。临邛富人卓王孙有女文君新寡，好音。相如谬与令相重而以琴心挑之。相如始之临邛，车骑雍容，闲雅甚都。及饮卓氏弄琴，文君窃从户窥之，心悦，恐不得当也。
又曰：荆轲左把秦王，右揕其胸，王乞听琴而死。召姬人鼓琴，声曰："罗縠单衣可裂而绝，八尺屏风可超而越，鹿卢之剑可负而拔。"王奋而去。
又曰：黄帝使素女鼓五十弦琴，帝悲不能自禁，破为二十五弦。
又曰：万石君奋，年十五，为小吏。侍高祖，与语，爱其恭敬，问曰："若何有？"对曰："独有母，不幸失明。姊能鼓琴。"高祖乃召其姊为美人，以奋为中涓，徙其家长安中戚里。
《东观汉记》曰：上尝问宋弘道通之士，弘荐桓谭。谭善鼓琴，喜郑声。上数听，悦之。弘闻，坐府上，遣吏召谭，责问之。谭叩头良久，乃遣。后上令谭鼓琴，谭为之失次。上召之，弘言其故，故不复令谭给事。
《后汉书》曰：初，蔡邕在陈留，邻人有以酒食召邕者，比往而酒已酣。客有弹琴于屏，邕在门潜听之，曰："以乐召我而有杀心，何也？"遂返。将命者告主人曰："蔡君至门而去。"邕素为邦乡所宗，主人遂自追问其故，邕具以告，莫不怃然。弹琴者曰："我向见螂螳方向鸣蝉，蝉将去而未飞，螳螂为之一前一却，吾心耸然，惟恐螳螂之失蝉也。此岂为杀心而形于声乎？"邕叹曰："此足以当之矣。"
又曰：蔡邕字伯喈，陈留人。性沉审，志好琴道，以嘉平元年入清溪访鬼谷先生所居。山五曲，曲有幽居灵迹。每一曲制一弄，三年曲成。出呈马融，王元、董卓等异之。
《晋书》曰：王敬伯，会稽馀姚人。洲渚中，升亭而宿。是夜，月华露轻。敬伯鼓琴，感刘惠明亡女之灵，告敬伯，就体如平生，从婢二人。敬伯抚琴而歌曰："低露下深幕，垂月照孤琴。空弦益宵泪，谁怜此夜心。"女乃和之曰："歌宛转，情复哀，愿为烟与雾，氛氲同共怀。"
《晋书》曰：阮瞻善弹琴，人闻其能，多往求听。不问贵贱长幼，皆为弹之。神气冲和，不知向人所在。内兄潘岳每令鼓琴，终日达夜，无忤色。
《晋中兴书》曰：戴逵字安道。少有文艺，善鼓琴。太宰武陵王晞闻其能琴，使人召焉。逵对使者破琴，曰："戴安道不为王门伶人。"晞怒，乃更引其兄述。述亦能乐，闻命忻然操琴而往。逵不乐。当世以琴书为娱，不远千里。
《宋书》曰：萧思话领左卫将军。尝从太祖登锺山北岭，中道有盘石清泉。上使于石上弹琴，因赐以银锺酒，谓曰："相赏有松石间意。"
又曰：衡阳王义季镇京口。长史张邵与戴颙姻通迎来，止黄鹄山，林涧甚美，颙憩于涧。义季亟从之游，颙衣野服，为义季鼓琴，并新声变曲，皆与世异也。
又曰：衡阳王义季镇京口，戴颙为义季鼓琴，并新声变曲。其三调《游弦》、广陵《止息》之流皆与世异。太祖每欲见之。常谓黄门侍郎张敷曰："当燕戴公山也。"以其好音，长给正声伎一部。颙合《何尝》、《白鹄》二声以为一调，号为"清旷"。
又曰：陶潜不解声音而畜素琴一张，每有酒适，辄抚弄以寄其意。
萧子显《齐书》曰：王仲雄善弹琴，当时妙绝。江左有蔡邕焦尾琴，在王衣库，上敕五日一给仲雄。
又曰：尚书令柳世隆少立功名，晚专以谈义自业，善弹琴，世称柳公双璅，为士品第一。常自云："马槊第一，清谈第二，弹琴第三。"在朝不干世务，垂帘鼓琴，风韵清远，甚获世誉。
《家语》曰：孔子学琴于师襄子，襄子曰："吾虽以击磬为官，然能于琴。今子于琴已习，可以益矣。"孔子曰："丘未得其为志也。"有间，曰："已习其志，可以益矣。"孔子曰："丘未得其为人也。"有间，孔子有所缪然深思焉，(缪然，深思貌也。)有所然，高望而远眺。(眺，见。)曰："丘殆得其为人矣，始近黮然黑，(黮，黑貌也。)颀然长，(颀，长貌也。)旷然如望羊，(旷然，用志旷远也。望，远也。望羊，视远。)奄有四方，(奄同也。文王时，三分天下有其二，后周有四方，文王之功上也。)非文王，其孰能为此？"师襄子避席，叶拱而对曰：(摄拱，两手薄心。)"君圣人也。"其传曰：《文王操》。
又曰：子路鼓瑟，孔子闻之，谓冉有曰："甚矣！由之不才也。夫先王之制音也，奏中声以为节，流入于南，不归北。夫南者，生育之乡；北者，杀伐之域也。故君子之音，温和居中，以养生育之气，忧愁之感不加乎心，暴厉之动不存乎礼。夫然者，乃所以为治安之风也。小人之音则不然，亢厉微末以象杀伐之义，中和之感不载乎心，温和之动不存于体。夫然者，乃所以为乱亡之风。"
《家语》曰：伯牙鼓琴，锺子期听之。方鼓而志在太山，锺子期曰："善哉乎鼓琴！巍巍乎若太山。"少选之期而志在流水，锺子期曰："善哉乎鼓琴！荡荡乎若流水。"锺子期死，伯牙破琴，绝弦，终身不复鼓琴，以为世无足为鼓琴者。
《庄子》曰：孔子穷于陈蔡，七日不食，弦歌鼓琴。
又曰：孔子游于缁帷之林，休坐杏坛之上，弟子读书，孔子弦歌鼓琴。奏曲未半，有父者下船而来，孔子推琴而起曰："其圣欤？"
《列子》曰：瓠巴鼓琴，鸟舞鱼跃。郑师文闻之，从师襄，三年不成。无几，见师襄曰："久得之矣。"于是当春而叩商弦，以召南吕，凉风总至，草木成实。秋而叩角，温风徐回，草木发荣。夏而叩羽，霜雪交下，川池暴涸。冬而叩征，阳光炽烈，坚冰立散。将终而四景风翔，庆云浮，甘露降，醴泉涌。
《前秦录》曰：苻坚末年好色，宠幸鲜卑。有赵整者援琴歌曰："昔闻盟津河，千里作一曲。此水本清白，是谁乱使浊。"
又曰："北园有枣树，布叶垂重阴。外虽多棘刺，内实有赤心。"
《世说》曰：王子猷病笃而子敬先亡，猷问左右曰："何以都不闻消息，此以丧矣。"语时了不悲，便索轝临殡。子敬好琴，故以置棺中，因大恸曰："所谓人琴俱亡。"于是乃绝。
《风俗通》曰：今琴长四尺五寸者，法四时五行。七弦者，法七星。大弦为君，小弦为臣。文王、武王加二弦，以合君臣之恩。
刘向《列仙传》曰：子主者，不知何许人也。言宁先生雇我一百馀年，不还，直诣江都王，陈辞：先生居龙首弹琴，是我邻家九代孙。
《琴操》曰：伏羲作琴长三尺六寸六分，象三百六十日也。广六寸，象六合也。文上曰池，下曰岩，池水平也。前广后狭，象尊卑也。上圆下方，法天地。五弦，官也，大弦，君也，宽和而温；小弦，臣也，清廉不乱。文王加二弦，合君臣恩也。宫为君，商为臣，角为民，征为事，羽为物。
傅玄《琴赋叙》曰：齐桓有鸣琴曰号锺，楚庄王有琴曰绕梁，司马相如有绿绮，蔡邕有焦尾，皆名器也。(蔡邕焦尾有相如政取古名曰琴耳，无其事也，不异号锺。)
《世说》曰：顾彦先平生好琴，死后置琴床上。张翰直上床弹琴，不与孝子语而去。
《语林》曰：嵇中散夜灯下弹琴，忽有一人，面甚小，斯须转大，遂长丈馀，单衣革带。嵇见之既熟，乃吹灯灭之，曰："耻与魑魅争光。"
阮籍《乐论》曰：汉桓帝闻楚琴，凄怆伤心，倚户而悲，慷慨长息，曰："善哉！为琴若此而足矣。"
《说苑》曰：应侯与贾子坐闻鼓琴声，应侯曰："今日琴一何悲也？"贾子曰："夫张急调下，故使之悲耳。因张者，良材也；调下者，官卑也。取夫良材而卑之官，安能无悲乎？"应侯曰："善。"
扬雄《琴清英》曰：晋王谓孙息曰："子鼓琴能令寡人悲乎？"息曰："今处高台邃宇，连屋重户，藿肉浆酒，倡乐在前，难可使悲者。"乃谓："少失父母，长无兄嫂，当道独坐，暮无所止，如此者乃可悲耳。"乃援琴而鼓之，晋王酸心哀涕，曰："何子来迟也。"
蔡邕《女训》曰：舅姑若命之鼓琴，必正坐操琴而奏曲。若问曲名，则舍琴兴对曰某曲。坐若近，则琴声必闻；若远，左右必有赞其言者。凡鼓小曲，五终则止；大曲，三终则止。无数变曲无多少，尊者之听未厌不敢早止。若顾望视也，则曲终而后止，亦无中曲而息也。琴必常调。尊者之前，不更调张。私室若近舅姑，则不敢鼓。独若绝远，声音不闻，鼓之可也。鼓琴之夜，有姊妹之宴则可也。
《通礼纂》曰：尧使无勾作琴五弦。
《江表传》曰：顾雍少从蔡伯喈学鼓琴，伯喈贵异之，谓曰："卿成必早，故以名与卿。"雍、伯喈同名由此。
蔡邕《月令章句》曰：凡弦急则清，慢则浊。
《白虎通》曰：琴，禁也，以禁止淫邪，正人心也。
《韩诗外传》曰：孔子南游适楚，至于阿谷之隧。有处女佩璜而浣，孔子曰："彼妇人可与言矣。"抽琴去其轸以授子贡，曰："善为之辞，以观其语。"子贡曰："于此有琴而无轸，愿借子以调其音。"妇人曰："吾野鄙之人也，僻陋而无心，五音不知，安能调琴？"子贡致其辞，孔子曰："丘知之矣。"
《山海经》曰：帝俊生晏龙，始为琴瑟。
又曰：东海之外大壑，少昊、孺帝、颛顼于此弃其琴瑟。(郭璞曰：孺义未详也。)
《蔡琰别传》曰："琰字文姬，陈留人，汉左中郎将蔡邕之女。少聪惠秀异，年六岁，邕夜鼓琴弦绝，琰曰："第二弦。"邕故断一弦而问之。琰曰："第四弦。"邕曰："偶得之耳。"琰曰："吴札观风，知兴亡之国；师旷吹律，识南风之不竞。由此言之，何不足知也。"
《马明生别传》曰：明生随神女入石室，金床玉几，时自弹琴，有弦五音，普奏闻于数里。
《幽明录》曰：刘琮善琴，忽得困病，许逊曰："近蒋家女鬼相录在山石间，专使弹琴作乐，匡覃致灾也。"琮曰："吾常梦见女子将吾宴戏，恐必不免。"逊笑曰："蒋姑相爱重，恐不能相放耳。以为诔之，今去当无患也。"琮渐差。
《文士传》曰：嵇康临死，颜色不变，谓其兄曰："向以琴来不？"兄曰："已至。"康取调之，为《太平引》，曲成，叹息曰："《太平引》绝于今日耶！"
《搜神记》曰：吴人有烧桐以爨者，蔡邕闻其爆声，曰："此良桐也。"因请之，削以为琴，而烧不尽，因名燋尾琴，有声也。
扬雄《琴清英》曰：昔者，神农造琴，以定神齐淫僻去邪，欲反其天真者也。舜弹五弦之琴，而天下治；尧加二弦，以合君臣之恩也。
