○仇雠下
《太公六韬》云：武王伐殷，乘舟济河，兵车出坏船于河中。太公曰："太子为父报仇，今死无生，所过津梁皆悉烧之。
《列子》曰：魏黑卯以昵嫌杀丘邴章，其子来丹谋复雠。丹气甚猛，形甚露，计粒而食之，顺风而趋。虽怒，不能称兵。耻假力于人，誓手剑以屠黑卯。黑卯悍志绝众，力抗百夫。筋骨皮肉非人类也。延颈承刃，披胸受矢，铓锷摧屈，而体无痕。负财力，视来丹犹雏鷇也。来丹之友申抱曰："子怨黑卯至矣。黑卯之易子过矣，将奚谋焉？"丹垂涕曰："愿为我谋。"申抱曰："吾闻卫孔周其祖得殷帝之宝剑，童子服之，却三军之众，奚不请焉？"(以下具"剑"部。)
《淮南子》曰：鲁人有为其父报雠于齐者，刳其腹而见其心，坐而拭冠，起而更衣，徐出门，上车而步，颜色不变。其御欲驱，抚而止之曰："为父报雠以出死，非为生也。今事已成矣，有何去之？"追者曰："此有节行之士，不可杀也。"解围而去之。
《琴操》曰：樗里牧恭为父报怨，而亡林岳之下。有马夜降，围其室而鸣。于是觉而闻走马声，以为吏追之，乃奔而亡。明视，天马迹也。乃曰："吾以义杀人，而天马来降，以惊动吾处不安以告吾耶？"乃感惧入沂泽之中，作《走马引》。后果雠家候之不得也。
又曰：聂政父为韩王治剑，过期不成，王杀之。时政未生，及壮，问母知之。乃入山，遇仙人，学鼓琴，漆身吞炭。七年琴成，入韩，逢妻从买栉，对而笑，妻泣曰："君似政齿。"政曰："天下人齿尽相似耳。"乃入山援石击落其齿。以刀内琴中，刺韩王。
《国语》曰：吴败越于会稽，勾践说国人曰："寡人不知其力之不足也，与大国报仇，以暴露百姓之骨于中原，此则寡人之罪也。亲为夫差前马而归，乃致其众而誓之："寡人闻古之贤君，不患其众之不足也，而患其志行之少耻。今夫差衣水犀之甲者亿有三千人，(水犀如牛，其甲有朱，凿以为甲士。)不患其志行之少耻而患其众之不足也。"
《韩诗外传》曰：魏文侯问解狐曰："寡人将定西河之守，谁可用？"对曰："荆伯柳贤人，殆可。"文侯曰："是非子之雠也？"对曰："君问可，非问雠也。"于是将以伯柳为西河守，伯柳见解狐而谢之。解狐曰："言子者，公也；怨子者，私也。"
虞薄《江表传》曰：孙策杀许贡，贡客为贡报雠，射策中颊。
陆胤《广州先贤传》曰：尹牙，字猛德。太守南阳宠下车，牙以德进干任喉舌。宠虽当国厚禄，而怀愧戚，见于颜色。牙常用怪焉，曰："伏见明府四节悲叹，有惨瘁之思，何也？"宠谓牙曰："父为豪周张所害，重仇未报，并与戴天，非孝子；虽官尊禄重，而麈耻未判，是以长愧而无止也。"闻好马牙与校圉交通，遂充驺马之职。乃先醉张近侍，以夜解纵诸马，令之乱骇，知张必将惊起，伏侧阶下。张果出，问其故，牙因手刃张首而还。
《孝子传》曰：魏汤少失其母，独与父居色养，蒸蒸尽于孝道。父有所服刀戟，市南少年欲得之，汤曰："此老父所爱，不敢相许。"于是少年殴挝汤父，汤叩头拜谢之不止。行路书生牵止之，仅而得免。后父寿终，汤乃杀少年，断其头以谢父墓焉。
师觉授《孝子传》曰：仲子崔者，仲由之子也。初，子路仕卫，赴蒯聩之乱。卫人狐黡，时守门，杀子路。子崔既长，告孔子，欲报父雠。夫子曰："行矣。"子崔即行。黡知之，于城西决战。其日，黡持蒲弓木戟与子崔战而死。
皇甫谧《列女后传》曰：卫义姬者，其夫有先人之雠。雠家来报，婿避之。仇家得义姬，问婿所在，乃积薪燎之，遂不言而烧死。
又曰：郃阳友娣者，郃阳邑任延寿之妻也，字季儿，有三子。季儿兄弟季宗与延寿争葬父之事，延寿与其友阴杀季宗，儿曰："杀夫不义，事兄之雠亦不义，何面目以生而戴天履地乎？"遂以绳自缢死。冯翊王让闻之，大其义，令县复其三子而表其墓也。
又曰：京师节女者，长安大昌里人之妻也。其夫有仇，仇家欲报夫而无道，闻其妻孝义，乃劫其妻父，使要其女为中间。父呼其女而告之计。念不听则杀父不孝，听之则杀夫不义，不孝不义，虽生不可以行于代。欲以身当之，且曰："诺。夜在楼上新沐头东首卧则是矣。妾请开户。"而夜半仇家果至，断头持去，明视之，乃其妻之头也。仇家痛以其为义，遂释不杀其父。
《越绝书》曰：伍子胥入吴，居三年，阖闾将为之报雠。子胥曰："不可。臣闻诸侯不为匹夫兴师。"于是止。其后荆将伐蔡，子胥言之阖闾，即使子胥救蔡而伐荆，十五战，十五胜。荆平王已死，子胥棰笞平王之墓而数之曰："昔者吾先人无罪而子杀之，今以此报子也。"
赵晔《吴越春秋》曰：越王念吴欲复怨，非一旦也。冬寒则抱冰，夏热则握火，愁心苦思，悬胆于户，出入尝之，不绝于口。乃中夜抱柱而哭，哭讫，复承之以啸。于是群臣闻之，咸曰："夫复雠谋敌，非君王之忧，自臣下之急务也。"二十一年兴师灭吴。
檀道鸾《续晋阳春秋》曰：王谈年十许岁，父为邻人窦度所杀。谈阴有复雠之志，年十八，密买市利插刃，阳若以耕耘者。度常乘船出入经一桥下，谈伺度行还于桥上，以插斩之，应手而死。既而归罪有司，太守孔岩义其孝勇，列上宥之。
《搜神记》曰：丁兰，河内野王人。年十五丧母，乃刻木作母事之，供养如生。邻人有所借木母，颜和则与，不和不与。后邻人忿兰，盗斫木母，应刀血出。兰乃殡殓报雠。汉宣帝嘉之，拜中大夫。
《幽明录》曰：项县民姚牛年十馀，为乡人所杀。牛常卖衣物市刀戟，图欲报雠，后在县署前手刃之于众中。吏捕得，官长深矜孝节，为推迁其事，会赦得免。后令出猎，逐鹿入草，草有古深阱数处，马将趋之，忽见一公举杖击马，马惊避，不得及鹿。令怒，引弓将射之，曰："此中有阱，恐君堕耳。"令曰："汝为何人？"公为跪曰："民姚牛父也。感君活牛，故来谢恩。"因灭不见。令身感其事，在官数年，多惠于民。
《会稽典录》曰：魏朗，字少英，上虞人。少为县吏，兄为乡人所杀，朗白日操刀报雠于县中。遂亡命到陈国，从博士郄仲信学《春秋图纬》，又诣太学受五经，京师长者李膺之徒争从之。
《解系传》曰：张华、裴頠之被诛也，赵王伦、孙秀以宿雠收系兄弟，将杀之。梁王彤救之，伦等怒曰："我见水中蟹，尚欲杀之，况此人兄弟轻我也！"遂并戮其妻子。
崔鸿《前燕录》曰：吐谷浑子吐延年少有大志，身长七尺八寸，雄姿魁桀羌虏惮之，号曰项羽。性周傥不群，慷慨谓群下曰："大丈夫生不在中国，当高皇光武之代，与韩、彭、吴、邓并驱中原，定天下决雌雄，使名垂竹帛。而潜窜穷山，隔闭殊俗，不闻圣教于上宗，不得策名于天府，生与麋鹿同群，死作毡裘之鬼。虽偷观日月，独不愧于心乎！"负其智勇，猜忍，不恤下，为帛城羌酋姜聪所刺杀。长子业，年十岁，常缚草人号曰"姜聪"，哭而射之，大号而泣，不中；瞋目大呼，要中乃止。其母谓之曰："姜聪诸将已屠脍之矣，汝何如此！"业泣曰："诚智射草人无益于先公，所以申罔极之心耳。"
《陈留志》曰：韩卓父尝为吏所辱，卓执兵伏道，欲候杀之，而长子暴病将死，卓乃叹曰："道家有言：报雠不欲过。今长子病，岂为是乎？"于是乃投刃援杖，复耻而止。
常璩《华阳国志》曰：陈网，字仲卿，少与同群张宗受学南阳，以母丧归。宗为安众至玄所杀，网终丧，往复之，自拘有司。会赦免。
应劭《风俗通》曰：汝南陈公思为五官掾，五子祐为兵曹行，会食下亭。子祐曾以县官事，考杀公思叔父斌。斌无子，公思欲为报仇，不能得，卒见子祐。不胜愤怒，便格杀之，还府归死。时太守太傅胡广以为公思追念叔父，仁勇愤发，手刃仇敌，自归司败，便原遣之。
梁祚《魏国统》曰：崔周平者，汉太尉烈之孙也。兄曰玄平，为议郎，以忠直称。董卓之乱，烈为卓所害，玄平常思有报复之心，会病卒。
魏文帝《杂诏》曰：丧乱以来，兵革从横，天下之人多相杀害。昔贾复、寇恂私相怨憾，至怀手剑之忿。光武召而和之，卒共同舆而载。
崔鸿《后燕录》曰：秦灭燕，慕容桓阻兵辽东，为秦所杀。子凤泣血不言，年十一，告其母曰："昔张良养士以击秦王，复君之仇也。先王之事，岂可一日忘之！"
虞预《会稽典录》曰：朱朗，字恭明。父为道士，淫祠不法，游在诸县，为乌伤长陈𫖳所杀。朗阴图报怨而未有便，会𫖳以病亡，朗乃刺杀𫖳子。事发，亡命奔魏，魏闻其孝勇，擢以为将。
又曰：董黯，字孝治。家贫，采薪供养，母甚肥悦。邻人家富，有子不孝，母甚瘦，不孝子疾黯母肥，尝苦之。黯不报，及母终，负土成坟，竟杀不孝子，置冢前以祭。诣狱自系，会赦免。
《广德神异录》曰：贾氏女，不知何许人，年十五，父为宗人所害。其弟强仁年幼，贾氏抚育之，及强仁长，乃共杀雠者，自列其罪，高祖嘉之。
又曰：王君操父，大业中为乡人李君则殴死。贞观初，君则以运代迁革，不惧宪网。又以君操孤微，谓无复雠之志，遂仕州府。操密袖白刃刺杀之，刳其心肝，咀食立尽，诣州自陈。刺史以其擅杀问之，曰："杀人当死，律有明文，何方自理，以求生路？"君操对曰："亡父被杀二十馀载，闻诸典礼：父雠不可同天。早愿图之，久而未遂，常惧灭亡，不展冤情。今大耻既雪，甘从刑宪。"太宗特原之。
又曰：张琇，蒲州解县人。父审素，为巂州郡督。在边累载，有纠其军中赃罪，敕监察御史杨汪，驰傅就军按之。汪在路，为审素党与所劫，对汪杀告事者，胁汪令审素无罪。俄而州人翻杀审素之党，汪始得还。至益州，奏称审素谋反，因深按审素，构成其罪，斩之，籍没其家。琇与兄瑝以年幼坐，徙岭外，寻各逃归，累年隐匿。汪后累迁殿中侍御史，改名万顷。是年，瑝、琇候万顷于东都城，挺刀杀之。瑝虽年长，其发意及手刃皆琇为之。既杀万顷，系表于斧刃，自言报雠之状。便逃奔就江外，杀万顷同谋构父罪者。行至汜水，为捕者所获。时都城士女皆矜琇等幼稚义烈，能复父雠，多言其合矜恕者。中书令张九龄又欲活之，裴耀卿、李林甫固言国犯不可纵雠。上以为然，因谓九龄等曰："复雠虽礼法所许，杀人亦格律具存；孝子之情，义不顾命，国家设法焉得容斯杀之成复雠之志！赦之，亏格律之条。然道路喧议，故须告示。"乃下敕曰："张琇等兄弟同杀推问，拟承律有正条，须合至死。近闻士庶颇有喧词，矜其为父报雠，或言本罪冤滥。但国家设法，事存经久，盖以济人。期于止杀，各申为子之志，谁非徇孝之。夫展转相雠，杀伤何限。咎陶作士，法在必行；曾参杀人，亦不可恕。不能加以刑戮，肆诸市朝，宜付河南府决杀。"瑝、琇既死，士庶咸伤悯之，为作哀诛榜于衢路中。市人敛钱，于死所造义井，并葬瑝、琇于北邙。又恐万倾家人发之，并作疑冢数所。其为时人所伤如此。
《唐新语》曰：杜并父审言，善五言，尤攻书翰，恃才蹇傲，深为时辈所嫉，自洛阳丞贬吉州司户。又与群僚不叶，司马周季重与司户郭若讷共构之，审言系狱，将因事杀之。并年十三，伺季重等酣宴，密刃刺季仲而死，并亦见害。季重临死叹曰："吾不料审言有此孝子邪！若讷误我至此。"审言由是免官，归东都，自为祭文以祭并。士友咸并孝烈，苏颋为墓志，刘充济为祭文。则天召见审言，甚嘉叹之。
又曰：衢州人余长安，父与叔共二人为同郡衣金所杀。长安八岁，自誓十七乃复仇。大理断死。刺史玄锡奏言："臣见余氏一家横遭死者，实二平人，蒙显戮者乃一孝子。"引《公羊传》"父不受诛子复雠"之义，请下百僚集议。时裴垍当国，李鄘为有司，事竟不行。老儒薛伯皋与锡书曰："大司寇是俗吏，执人柄老小生，余氏子宜其死矣。"
