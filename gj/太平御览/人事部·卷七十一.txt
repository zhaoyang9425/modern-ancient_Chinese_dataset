○信
《释名》曰：信，申也。相申束，使不相违也。
《易·中孚》卦曰：信及豚鱼。(豚鱼，喻卜民也。)
又《干·文言》曰：君子忠信所以进德也。
《韩诗外传》曰：受命之主，正其衣冠而立俨然，人望而信之。其次闻言而信，次见其行而信。既闻其言，既见其行，众皆不信，民之下也。
又曰：孟子少时，东家尝杀猪。孟子问其母曰："东家猪何为？"其母曰："欲啖汝。"母悔失言，曰："吾怀是子，席不正不坐，割不正不食，胎教之也。今适有知而欺之，是教之不信。"乃买东家猪肉以食之，明不欺也。
《礼记·儒行》曰：儒有不宝金玉，而忠信以为宝。
又曰：忠信以吻甲胄。
《左传·僖中》曰：晋侯围原，命三日之粮。原不降，命去之。谍出，曰："原将降矣。"军吏曰："请待之。"公曰："信，国之宝也，民之所庇也，得原失信，何以庇民？所亡滋多。"退一舍而原降。(《吕氏春秋》云：七日期，原不下，去之也。明年复伐，与土期，必得而反原，闻之乃下。卫人曰："文公信至矣。"乃归之。故曰："改原得卫。"《新序》云：温人闻之而降，故曰："伐原得温。")
又《僖下》曰：王子虎盟诸侯于王庭，要言曰："皆奖王室，无相害也。"君子谓是盟也信。
《公羊传》曰：庄公会齐侯，盟于柯，庄公将会，曹子进曰："君之意何如？"庄公曰："寡人之生则不若死。"(自伤与齐侯雠不能复也。)曹子曰："然则君请当其君，臣请当其臣。"庄公曰："诺！"于是会庄公，升坛，曹子手剑而从之。管子进，曰："君何求？"曹子曰："城坏压境，(齐数取鲁邑以渝信。)君不图欤？(君为齐桓公也，不当许侵鲁地太甚。)愿请汶阳之田。"管仲顾曰："君许诺。"桓公曰："诺。"曹子请盟已，曹子摽剑而去之。要盟可犯，而桓公不欺；曹氏可雠，而桓公不怨。桓公之信，著乎天下，自柯之盟始也。
又《僖公》曰：晋献公死，奚齐立。里克谓荀息曰："君杀正废长而立幼，如之何？愿与子虑之。"荀息曰："君尝讯臣，臣对曰：使死者反生，生者不愧乎其言，则可请信矣。"里克知其不可与谋，退杀奚齐。荀息立卓子，里克杀卓子，荀息死之。荀息可谓不食其言矣。
《论语·学而》曰：信近于义，言可复也。(复，覆也。言语之信可反复。)
又《颜渊》曰：子贡问政。子曰："足食，足兵，民信之矣。"子贡曰："必不得已而去，于斯三者何先！"曰："去兵。"曰："必不得已而去，于斯二者何先？"曰："去食。自古皆有死，民无信不立。"(言民所□急者信也)。
《尔雅》曰：西至日入，所为太蒙，太蒙之人信。
《史记》苏秦说燕王曰：尾生与女子期于梁下，女子不来，水至不去，抱梁柱而死。
又曰：楚庄王围宋，五月不解，宋城中急无食。华玄乃夜私见楚将子反，告庄王。王问曰："城中何如？"曰："析骸而炊，易子而食。"王曰："诚哉是言！我军亦有三日粮。"以其信故，遂罢兵去。
又曰：季札之初使北，过徐君，徐君好季札剑，口弗敢言。季札心知之。为使上国，未献。还至徐，徐君已死，于是乃解其宝剑，系君家树而去。从者曰："徐君已死，尚谁与乎？"季子曰："不然。始吾心已许之，岂以死背吾心！"
《汉书》曰：季布楚人，以任侠为名，以重然诺闻。楚人为之谚曰："得黄金百斤，不如季布一诺。"
《东观汉记》曰：郭伋在并州行部到美稷，有童儿数百，骑竹马迎拜，问"使君可当还？"伋计日告之。既还，先期一日，乃止乎野亭，须期而入。
又曰：任延除细阳令，每至岁时伏腊，辄休遣系囚徒，各使归家，并感其恩德，应期而还。有囚于家被病，自载诣狱，既至而死，延率掾吏殡于门外，百姓悦之。
范晔《后汉书》曰：范式，字巨卿，山阳金卿人也。少游太学，为诸生，与汝南张劭为友。劭字玄伯。二人并告归乡里。式谓劭曰："后二年当还，将过拜尊亲，见孺子焉。"乃共克期。后期方至，玄伯具以白母，请设馔以俟之。母曰："二年之别，千里结言，尔何信之审也？"对曰："巨卿信士，必不乖违。"母曰："若然，当为尔〈酉昷〉酒。"至其日，巨卿果到，升堂拜母，尽欢而别。
又曰：高湖及铜马馀众降光武。封其渠帅为列侯，降者犹不自安。光武知其意，令各归营勒兵，乃自乘轻骑案行部陈，降者相语曰："萧王推赤心置人腹中，得不投死乎哉！"
《吴历》曰：太史慈，字子义。于神亭战败，为孙策所执。策素闻其名，即解缚请见，咨问进取之术。慈曰："州军新破，士卒离心，欲出宣恩安集，恐不合尊意。"策长跪答曰："诚本心所望也。明日日中，望君来还。"诸将皆疑，策曰："太史子义，青州名士，以信义为先，终不欺策。"明日大会诸将，豫设酒食，立竿视影，日中而慈果至。
《晋阳秋》曰：陆抗、羊祜，推信礼之好。抗尝遗祜酒，祜饮之不疑。抗有疾，祜馈之药，抗亦推心服之。
《唐书》曰：萧至忠，年少时与友人期于路隅，会风雪冻冽，诸人皆奔避就宇下，至忠曰："宁有与人期而求安失信乎？"独不去，众咸叹服。
《鬻子》曰：上下相亲谓之和，不求而得谓之信。
《子思》曰：同言而信，信宰稍前；同令而化，化在令外。圣人在上，民迁如化。
《列子》曰：子华有宠于晋，不仕而居三卿之右。禾生、子伯，范氏之上客也。出行坰外，宿于田叟商丘开之舍。中夜，禾生、子伯二人相与言子华之名势，能使存者亡，亡者存；富者贫，贫者富。商丘开先窘于饥寒，潜于牖听之。因之子华，子华之门徒皆世族也。见商丘开年老力弱，面目犁黑，狎侮欺绐，无所不为。遂与商丘开俱乘高台，于众中漫言曰："有能自投下者赏百金。"众皆竞应。商丘开以为信然，遂先投之，形若飞鸟，扬于地，肌骨无伤。因复指河曲之隈曰："波中有宝珠，泳可得也。"商丘开复从而泳之，既出，果获珠焉。众始同疑，俄而范氏之藏失火。子华曰："若能入火取锦者，从所得多少赏焉。"商丘开往无难色，入火往还，埃不漫，身不焦。范氏之徒乃谢之曰："吾不知子之有道而绐子，吾不知子之有神而辱子。敢问其道。"商丘开曰："吾亡道。虽吾之心，亦不知其所以。然有一于此，试与子言之。曩子二客之宿吾舍也，闻誉范氏子之势，能使存者亡，亡者存；富者贫，贫者富。吾诚之无二心，故远而来。及来，以子党之言皆实也，惟恐诚之不至，行之不及，不知形体之所措，利害之所著也，心一而已。物无迕者，如斯已矣。今昉知子党之绐我，我内藏猜虑，外矜观听，追幸昔日之不焦溺也，怛然内热，惕然震悸矣。水火岂复可近哉？"自此之后，范氏门徒路遇乞儿马医，弗敢辱也，必下车而揖之。宰我闻之，以告仲尼。仲尼曰："汝不知乎？夫至信也，动天地，感鬼神，横六合，〈而无〉我逆，岂但履危险，入火水而已哉？"
《孙卿子》曰：君者治之源也，源清则流长。在上有信，小民不待探筹投钩。
《庄子》曰：夫交迩则相靡以信，交远则忠之以言。
《慎子》曰：折券契，属苻节，贤不肖用之。(券契不为人信，人自用之。)
《韩子》曰：魏文侯与虞人期猎。明日天疾风，左右止文侯。文侯曰："不可以疾风故失信。"遂犯风而往。(《战国策》同。)
又曰：齐索谗鼎于鲁，以其伪往齐，曰："使乐正子来，将听！"鲁君谓乐正子，乐正子曰："君胡不以真往？"曰："我爱之。"答曰："臣亦爱臣之信。"
又曰：吴起示其妻以组曰："子为我织，组合，如是组。"妻织，组异善，吴起曰；"非诏也，使衣之而归。"妻往请之。起曰："家无虚言。"
《吕氏春秋》曰：吴起治西河，欲谕其信于民，乃置表于南门之外，令於邑中曰："有能偾此表者，仕长大夫。"民相谓曰："此必不信。"有一人曰："试往！"偾表，还来谒之。吴起见而仕大夫。又复立表令於邑中如前。邑人守门争表。
又曰：晋文公伐原示信。明年复伐之，与士期必得原然后返，原人闻之乃下。卫人闻之，以信为至矣，乃归晋。故曰："攻原得卫"者，此之谓也。始文公非不欲原也，不信得之，不若勿得，必诚以得之，归之者非独卫也，文公可谓知求矣。
又曰：人主必信。信之为政大矣。信立则虚言可以赏矣。虚言可以赏，则六合之内皆吻己府。天行不信，不能成岁；地行不信，草木不大。春风不信，其华不盛；夏暑不信，其土不肥；秋雨不信，其谷不坚；冬寒不信，其地不闭。天地之大，四时之化，而犹不能以不信成物也。又况乎人事？君不信，则百姓诽谤，社稷不宁；处官不信，则少不畏长，贵贱相轻；赏罚不信，则民易犯法，不可使令；交友不信，则离散郁怨，不能相亲；百工不信，则器械苦伪，丹漆不真。夫可与为始，可与为终，可与尊通，可与卑穷者，其惟信乎！信而又信，重袭于身，乃通于天。以此君人，则膏雨甘露降，寒暑四时当矣。
又曰：齐桓公伐鲁，鲁人不敢战，去鲁国五十里而封之，鲁请比关内侯以听，桓公许之。曹刿谓庄公请从，于是明日将盟，庄公与刿皆怀剑至于坛上。曰："鲁国去境数百，今去境五十，亦无生矣。均其死也，戮于君前。"管仲、鲍叔进，曹刿案剑当两陛下间曰："君将改图，毋或进者。"庄公曰："封于汶则可，不则请死。"管仲曰："以地卫君，非以君卫地，君其许之。"乃遂封汶南，与之盟。归而欲勿予。管仲曰："不可。人将劫君而不知，不可谓知；临难而不能勿听，不可谓勇；许之而不予，不可谓信。不知不勇不信，有此三者，不可以立功名。予之，虽亡地亦得信也。以四百里之地见信于天下，君犹得也。"庄公，仇也；曹刿，贼也。信于仇贼，又况于非仇贼者乎？夫九合而之合，一匡而之听，乃从此生矣。
《贾谊书》曰：禹与士民同务，故不臣言，其信谕矣。
《淮南子》曰：管子以小辱成大荣，苏秦以百诞成一信。
又曰：胡人弹骨，(胡人盟约，置酒人头骨中，饮以相谊。)越人啮臂，中国唼盟，所由各异，其于信一也。
《说苑》曰：魏太子谓经侯曰："主信目忠，此魏国之宝也。"
《列女传》曰：鲁之母师者，九子之寡母也。腊日祠毕，悉召诸子谓曰："妇人之义，非有大故，不出夫家。然吾父母家多幼稚，岁时礼不理，吾从汝谒往监之。"(谒，请也。监，视也。)诸子皆稽首惟诺。又召诸妇曰："妇人有三从之义，无专制之行，少系于父母，长系于夫，老系于子。今诸子许我视私家，愿与少子俱以备妇人出入之制，诸妇其慎房户之守，吾夕而反。"于是使少子仆归办家事，天阴还，失早，至闾外而止，待夕而入。鲁大夫从台上见而怪之，召而问之曰："母从北来，至闾外而止，良久乃入，吾不知其故，是以召母也。"对曰："妾不幸早失夫，独与九子处，腊日从诸子谒归，视私家与诸妇孺子，期夕而反。妾恐其酺醵醉饱，(酺醵，合聚饮酒也。)人情所有也。妾反失早，故止闾外，尽期而入。"大夫美之，言於穆公，穆公赐母尊号，曰母师。使朝谒夫人，夫人诸姬皆师之。
《会稽典录》曰：卓恕，字公行，上虞人。恕为人笃信，言不宿诺。与人期约，虽遭暴风疾雨，雷电冰雪，无不必至。尝从建业还家，辞太傅诸葛恪，恪曰："何当复来？"恕对曰："某日当复亲牿拢"至是日，恪欲为主人停不饮食，以须恕至。时宾客会者，皆以为会稽建业相去千馀里，道江湖风波，难必岂得如期。须臾，恕至。一座尽惊。
《诸葛亮别传》曰：魏明帝自征蜀，幸长安，遣宣帝督张郃诸军，劲卒三十馀万，潜军密向剑阁。亮有战士十万，十二更下，在者八万。时魏军始陈，番兵适交，亮参佐咸以敌众强多，非力所制宜权停下兵，以并声势。亮曰："吾闻用武行师，以大信为本，得原失信，古人所惜；去者束装以待期，妻子鹤望以计日。"皆敕速遣。于是去者感悦，愿留一战，住者愤勇，咸思致命。临战之日，莫不拔刃争先，以一当十，杀张郃，却宣帝，一战大克，此之由也。
《王苻论》曰：夫十步之间，必有茂草；十室之邑，必有忠信。
○谨慎
《易·颐卦》曰：君子以慎言语，节饮食。
《尚书·尧典》曰：慎徽五典，五典克从。
《毛诗·荡·抑》曰：敬慎威仪，惟民之则。
《周礼·地官·大司徒》曰：以贤制爵，则民慎德。
《礼记·中庸》曰：君子戒慎乎其所不睹，恐惧乎其所不闻。盖君子慎其独也。
又《儒行》曰：敬慎者，仁之地也。
又《太学》曰：敬慎者，仁之地也。
又《太学》曰：有国者不可以不慎，辟则为天下僇矣。是故君子先慎乎德。
《论语·学而》曰：慎终追远，民德归厚矣。
又《为政》曰：多闻阙疑，慎言其馀，则寡尤。(尤过。)多见阙殆，慎行其馀，则寡悔。
又《述而》曰：子之所慎：斋、战、疾。
又《公冶长》曰：季文子三思而后行。
《孝经》曰：在上不骄，高而不危，制节谨度，满而不溢。高而不危，所以长守贵也；满而不溢，所以长守富也。
《家语》曰：孔子入后稷庙，左前有金人焉。三缄其口，而铭其背曰："我古之慎言人也。戒之哉，无多言！多言多败。无多事，多事多患。安乐必戒，无所行悔。"
《汉书》曰：成帝为太子，宽博谨慎。上尝急召，太子晨→楼门，不敢绝驰道，西至直城门，得绝乃度。
又曰：石建为太仆奏事，奏事下，建读之，惊恐，曰："书马者与尾而五，(服虔曰：作马字典下者五，建上事误作四。)今乃四，不足一，获谴死矣！"弟庆为太仆，御出，上问："车中几马？"庆以策数马毕，举手曰："六马。"
又曰：金日䃅自在左右，目不忤视者数十年。赐出宫女，不敢近。上欲内其女后宫，不肯应。其笃慎如此。
又曰：霍光入禁闼，小心谨慎，未尝有过。
又曰：张安世职典枢机，以谨慎周密自著。
又曰：孔光，性周密谨慎。时有所言，辄削稿，沐日归休，兄弟妻子燕语，终不及朝廷政事。或问光："温室省中树皆何木也？"光默不应，更答以他语，其不泄如此。
《东观汉记》曰：陈宠，字昭公，沛人。为尚书。宠性纯淑，周密重慎，时所表荐，辄自手书，人莫得知。常言人臣之义，苦不畏慎。自在枢机，谢遣门人，不复教授，绝知友之路。
又曰；樊楚，字文高，为尚书郎，每当直事，常晨驻马待漏。虽在闲署，冠剑不解于身。每齐祠，恐失时，乃张灯俯伏。
又曰：阴识，字次伯，为执金吾，居位数十年，与宾客语，不及国家，其重慎如此。
又曰：蔡伦，字敬仲，为中常侍，有才学，尽忠重慎，每至休下，辄闭门绝宾客，曝体田野。
又曰：樊弘，字靡卿，拜光禄大夫，位特进。弘为人谦慎，每当朝会，先到，俯伏待事，时至乃起。上闻之，敕驺临朝乃告，勿令豫到。
又曰：杜安，字伯夷，贵戚慕其名，或遗其书，安不发，悉壁藏之。后捕贵戚宾客，安开壁出书，而封如故，由是不罹其患。
又曰：张纯，字伯仁，为虎贲中郎将，纯素重慎周密，时上封事，辄削去草。
《后汉书》曰：马援在交趾，还书诫兄子曰："庞伯高敦厚周密，吾爱之重之，愿尔曹效之。"
又曰：马光，字叔山，为卫尉卿。上以光周密谨慎，特亲异之。
又曰：皇甫嵩，为人爱慎勤书，前后上表陈谏有补益者五百馀事，皆手书毁草，不宣于外。
《吴志》曰：阚泽，字德润，山阴人也。性谦恭笃慎，人有非短，口未尝及，容貌似不足者。
王隐《晋书》曰：李康尝答司马文王问，因以吻家诫曰："昔侍于先帝时，有三长史俱见临，辞出。上曰：为官长当慎、当勤、当清。修此三者，何患不治乎？上问臣曰：必不得已，于斯三者何先？吾对曰：慎乃为先。夫清者不必慎，慎必自清。上曰：卿言得之矣。"
《晋书》曰：羊祜多所进达，而人不知所由。或谓祜慎密太过者，祜曰："是何言欤！夫入则造膝，出则诡辞，君臣不密之诫，吾惟惧其不及。不能举贤取异，岂得不愧知人之难哉！且拜爵公朝，谢恩私门，吾所不取。"
《晋起居注》曰；太康四年制曰：选曹铨管人才，宜得恪谨寡欲，柳华崇本、尚书朱整周慎敬让以自居，是其人也。
《后魏书》曰：庾岳，代人也。置相州，即拜岳为刺史。公廉平当，百姓称之。邺旧有园池，时果初熟，丞吏送之，岳不受，曰："果未进御，吾何得先食？"其谨慎如此。
《北齐书》曰：封隆之，字祖裔，渤海蓚人也。性宽和，有度量。义旗始建，首参经略，奇谋妙策，密以启闻，上书削稿，罕闻于外。高祖嘉其忠谨，每多从之。
《隋书》曰：高颍，字昭玄，渤海蓚人也。少明敏，尤善词令，所出奇策密谋，及损益时政，皆世无知者。
又曰：李德林，字公辅，博陵平安人也。从入官已后，即典机务，甚密慎，常云古人不言温树，何足称也。
《唐书》曰：温彦博自掌知机务，即杜绝宾客，国之利害，知无不言。太宗嘉之，及薨，谓侍臣曰："彦博以忧国之故，劳精竭神，我见其不逮，已二年矣，恨不纵其闲逸，致大生灵。"
又曰：陆玄方在官清谨，再为宰相，则天将有迁除，每先以访之，必密封以进，未尝露其私恩。临终，取前后草奏，悉命焚之，且曰："吾阴德于人多矣，其后庶几福不衰矣。"又有书一匣，常自缄封，家人莫有见者。及卒，视之，乃前后敕书。其慎密如此。
又曰：杨再思在位累载，屈节希旨，无所规弼，然慎畏，木尝忤物。或谓再思曰："公名高位重，何为屈折如此？"再思曰："世路艰难，直者受祸，苟不如此，何以全身哉。"
又曰：高郢，性恭慎廉洁，罕与人交游，守官奉法勤恪，掌诰累年，家无制草。或谓曰："前辈皆留制集，公焚之，何也？"曰："王言不可存私家。"时人重其慎密。
《太公金匮》曰：黄帝曰："予之居上摇摇，恐夕不至朝。"
《尸子》曰：言美则响美，言恶则响恶，身长则影长，身短则影短。名者响也，行者影也，是故慎而言将有和之，慎而行将有随之。
《淮南子》曰：君子之居民上也，若以腐索御马，恐失民意，若履薄冰，蛟在其下。
又曰：若行独梁，不为无人，不兢其容。
殷康《明慎》曰：奔车之上无仲尼，覆舟之下无伯夷，益言慎也。
魏《任嘏别传》曰：嘏字绍先，乐安博昌人也。文帝时为黄门侍郎，每纳忠言，辄手书坏本，自在禁省，归书不封。帝嘉其淑慎。
