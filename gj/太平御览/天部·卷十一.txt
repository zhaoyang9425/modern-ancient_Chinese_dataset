○雨下
《河图帝通纪》曰：雨者，天地之施也。
《遁甲开山图》曰：霍山南岳有云师雨虎。(荣氏解曰：云师如蚕，长六寸，有毛，似兔。雨虎如蚕，长七八寸，似蛭，云雨之时，出在石上，肉甘，可熟而食。)
又曰：郑有不毛山，上有无为之君，分布云雨于九州之内。(荣氏曰：不毛山，不生树木，古无为君常处其上，布洒云雨，九州之内平均。)
《河图秘征》曰：君急恚怒，无云而雨。
《黄帝素问》曰：清阳为天，浊阴为地。地气上为云，天气下为雨。雨出地，气出天。
又曰：天气下而为雨。
《太公金匮》曰：武王师到牧野，阵未毕，而暴风疾雨，雷电幽冥前后不见。太公曰："善。雷电者，是吾军动应天也。"
《太公伏符阴谋》曰：纣常以六月猎于西土，西土之老少相与谋曰："君王逆天，此其命固不寿也。"后数日而暴风大雨发屋拔木，漂杀人民六畜。明年，诸侯谋合，四海兵起。
又曰：武王兵入商都，前歌后舞，甲子进兵，乙丑而雨。
《太公兵法》曰：将有三礼。武王曰："敢问三礼。"太公曰："将冬日不服裘，夏日不操扇，天雨不张幔盖，名将礼。"
《太公对敌权变逆顺法》曰：夫军出逢天无云而雨，天泣也。军没不还。
《魏武帝兵书接要》曰：大军将行，雨濡衣冠，是谓洒兵，其师有庆。
又曰：三军将行，其旗垫然若雨，是谓天露。三军失徒，将阵，雨甚，是谓浴尸，先阵者败亡。
又曰：大将始行，雨而薄，不濡衣冠，是谓天泣。其将大凶，其卒散亡。
《杂兵书》曰：诸云气，诸变晕，日月蚀，风散之，云振之，雨压之，皆解。
又曰：大人之兵如虎如狼，如风如雨，如雷如电，振振暝暝，天下尽惊。
又曰：军始营，风雨从后来，沾衣裳，大吉。
又曰：有大云雨，军内滂沱甚者，军罢无功。
桓宽《盐铁论》曰：孔子，大圣也。尝居上位，相鲁三月，不令而行，不禁而止，沛若时雨之灌万物，莫不兴起也。
王充《论衡》曰：道至天者，翔风起，甘雨降，霁而阴曀者，谓之甘雨，非谓雨水味甘也。
又曰：太平之时，五日一风，十日一雨。
又曰：周公时，雨不破块，风不鸣条，旬而一雨，雨必以夜，丘陵高下皆熟。
《神异经》曰：西海上有人焉，乘白马朱鬛，白衣素冠，从十二童子，驰马西海上如飞，名曰河伯使者。其所至之国，雨水滂沱。
《乐动声仪》曰：焦明至，为雨备。(焦明，水鸟。)
《楚辞》曰：雷填填兮雨冥冥。
潘尼《苦雨赋》曰：瞻中堂之浩汗，听长霤之涔涔。
成公绥《阴霖赋》曰：沉灶生蛙，中庭运舟。
傅咸《愁霖诗》曰：举足没泥泞，市道无行车。兰桂贱朽腐，柴粟贵明珠。
张孟阳《杂诗》曰：云根临八极，雨足洒四溟。霖沥过二旬，散漫亚九龄。阶下伏泉涌，堂上水衣生。尺烬重寻桂，红粒贵瑶琼。
又诗曰：腾云似涌烟，密雨如散丝。
刘桢诗曰：和风从东来，玄云起西山。夜中发此气，明旦飞甘泉。
应璩《与韦诞书》曰：夫以原宪悬磬之居，而值皇天无已之雨。室宇渐而作漏，堂馆洽而为泥。
○祈雨
《礼记·月令》曰：孟夏大雩，帝命有司祷祀山川，古之卿士有益于人者，以祈谷实。(雩者，祭天祁雨之名。大雩，为用盛乐也。)
《汉书》曰：董仲舒为江都相，理国以《春秋》灾异之变推阴阳所以错行，故求雨，闭诸阳，纵诸阴，其止雨反是者。(义云，祈雨，闭南门止雨。)
范晔《后汉书》曰：谅辅仕郡，为五官椽。时夏大旱，太守自出祷山川，连日而无所降。辅乃自暴庭中，慷慨咒曰："辅为股肱，不能进谏纳忠，和调阴阳，至令天地否隔，万物焦枯，咎尽在辅。今敢有所请，若至日中不雨，乞以身塞无状。"于是积薪聚艾茅以自环，构火将自焚。未及中时，天云晦合，须臾澍雨。
谢承《后汉书》曰：戴封，字平仲，迁西华令。其年大旱，祷请无获，乃积薪坐其上以自焚。火起而大雨，远迩叹服，迁中山相。
又曰：爰延转议郎。徐州遭旱，延使持节到东海请雨。丰泽应澍雨，与京师同日俱霈，还拜五官中郎将。
又曰：周畅性仁慈，为河南尹。夏旱，久祷无应，因收葬洛城傍客死骸骨万余人，应时澍雨，岁乃丰稔。
又曰：章和元年，有诏以郑宏为大尉。时旱，朝廷百僚皆暴请雨，夏炎热，小雨，郡官即还舍。宏弥日不旋，大雨澍，稼穑遂丰。
又曰：汝南周获善占天文，为郡门下椽，鲍昱为汝南太守。时郡境大旱，昱自往问，何以致雨，获曰："急罢三部督邮，明府当自北出，到四十里亭，雨可致也。"昱从之，果得大雨，每行县，辄轼其闾。
《东观汉记》曰：曹褒为河内大守，时旱，春至六月无雨，谷贵，百姓颇流离。褒到，省吏职，退去贪残，屡得澍雨。其秋大熟，百姓给足，流民皆还。
又曰：和熹邓后，永初二年三月，京师旱，至五月朔，太后幸雒阳，省狱举冤。未还宫，澍雨大降。
司马彪《续汉书》曰：永元六年，张奋代刘方为司空。时岁灾旱，祈雨无应，乃表即时引见，口陈时政之宜。明日和帝召太尉、司徒幸洛阳，即大雨三日。
《蜀本纪》曰：秦王诛蜀侯恽后迎葬咸阳，天雨三月，不通，因葬成都，故蜀人求雨祠蜀侯必雨。
王隐《晋书》曰：束晳。太康中，郡大旱，苗稼败，晳乃命邑人躬共请雨，三日中雨水三尺。众人以其有术数，精诚感神明，百姓欢喜，为之歌曰："束先生，通神明，请天三日甘雨零。我黍以萌。我稷以生。何以酬之，报束长生。"
高闾《燕志》曰：太平十五年，自春不雨，至于五月。有司奏右部王荀妻产妖，傍人莫觉，俄而失之，乃暴荀妻于社，大雨普洽。
鱼豢《典略》曰：旧制求雨，太常祷天地宗庙社稷山川，已赛，如其常祭，牢礼。四月立夏旱，乃求雨，立秋虽旱不祷。求雨到七月毕，赛之。秋冬春三时不求雨。
崔鸿《十六国春秋前燕录》曰：建熙七年五月，慕容暐下书曰："朕以寡德，莅政多违，亢阳三时，光阴错绪，农植之辰而零雨莫降。其令有司彻乐，大官以菜食常供祭奠。"既而澍雨大降。
又《前凉录》曰："张植为西城校尉，与奋威将军牛霸率骑救张冲，六月至于流沙，无水，士卒渴甚。植乃剪发肉袒徒跣升坛，恸泣请雨，俄而云起西北，雨水成川。植杀所乘马祭天而去。
又《前秦录》曰：沙公，西域沙门也。有秘术，每旱，苻坚常使咒龙，龙便下钵中，天辄大雨。
《后魏书》曰：孝文太和二年，京师旱，祈雨，天子于北苑亲自礼焉，减膳，避正殿，澍雨大洽。三年，帝祈雨于北苑，闭阳门，是日大澍雨。
《益都耆旧传》曰：赵瑶为阆中令，遭旱，请雨于灵星，应时大雨。
《葛仙公传》曰：吴主曾与仙公坐于榭上，望见道间人民请雨，土人累时不得。仙公曰："雨可得耳。"即书符著社庙中，日午大雨尺余水。
《长沙耆旧传》曰：祝良为洛阳令。时亢旱，天子祈雨不得。良暴身阶庭，告诫引罪，紫云沓起，甘雨乃降。
《佛图澄传》曰：石虎时，自正月至六月不雨，澄诣滏口祠，稽首暴露，即有二白龙降祠下，于是雨遍数千里。
干宝《搜神记》曰：汤既克夏，大旱七年，洛川竭。汤乃以身祷于桑林，剪其发，自以为牺牲，祈福于上帝。于是大雨总至，洽于四海。
又曰：湘东新年县有一龙穴，穴中有黑土。岁旱，人则共壅水于此穴，穴淹则立大雨。
《宋永初山川记》曰：鄱阳长寿山，山形似马，白云出于鞍中，不崇朝而雨。
盛弘之《荆州记》曰：佷山县有一山独立峻绝，西北有石穴，北行百步许，二大石其间相去一丈许，俗名其一为阳石，一为阴石。水旱为灾，鞭阳石则雨，鞭阴石则晴。
又曰：湘东有雨母山，山有祠坛，每祈祷无不降泽，以是名之。
又曰：耒阳县有雨濑，此县时旱，百姓共壅塞之，则甘雨普降。若一乡独壅，雨亦偏应，随方所祈，信若符刻。
顾微《广州记》曰：郁林郡山东南有一池，池边有一石牛，人祭祀之，若旱，百姓杀牛祈雨，以牛血和泥，泥石牛背，祀毕则天雨大注。
《抱朴子》曰：使者甘宗所奏西域事云：方士能神祝者临泉禹步吹气，龙即浮出，长数十丈；更吹，龙辄缩至长数寸，乃掇取著壶中，壶中或有四五龙，以少水养之。闻有旱处，便赍龙往卖，一龙直数十斤金。发壶出一龙，著潭中，复禹步吹之，长数十丈，须臾而云雨四集。
又曰：历阳有彭祖仙室，请雨必得。
《晏子春秋》曰：齐景公时，旱欲祠灵山。晏子曰："山以石为身，草木为发，天苟不雨，发焦身热，独不欲雨乎，祠之何益？"公曰："祠河伯可乎？"曰："河伯以水为国，鱼鳖为民，久旱，国将亡，民将灭，独不欲雨乎？君避殿暴露，其索雨乎？"公出野暴露，天果大雨。
《淮南子》曰：土龙致雨。许慎注曰："汤遭旱，作土龙以象云从龙也。"
又曰：董仲舒请雨，秋用桐木鱼。
《山海经》曰：东荒北隅有山名土丘，应龙处南极，杀蚩尤与夸父不得，复上，故下数旱，旱而为应龙之状，乃得大雨。(今之土龙本此也。)
《遁甲开山图》曰：绛北有阳石山，有神龙池。黄帝时遣云阳先生养于此，帝王历代养龙之处，国有水旱不时，即祀池请雨。
《尔雅》孙炎注曰：摄木生江上，有奇枝高三四丈，生毛，一名枫子，天旱以泥涂之即雨。
傅咸《自叙》曰：太始九年，自春不雨，涉夏节，圣皇劳虑，分使祈祷。余以太子洗马兼司徒莅事，三朝，雨大降，退作《喜雨赋》。
○霁
《说文》曰：霁，雨止也；霋，雨齐也。霩，雨止云罢貌。
《魏略·五行志》曰：延康元年，大霖雨五十余日，魏有天下乃霁，将受魏祚之应也。
《晋中兴征祥记》曰：咸和四年，阴霖五十余日，苏峻灭，乃霁。
《长沙耆旧传》曰：文度，字仲儒，为郡功曹吏。时霖雨，废人业，太守忧悒，召度补户曹。度奉教斋戒，在社三日，夜梦白头翁谓曰："尔来何迟！"翌旦，度具白所梦于太守，曰："昔禹梦青绣文衣男子，称苍水使者，禹知水脉当若椽。此梦将其比也。"明日果大霁。
《扶南日南传》曰：金陈国入四月便雨，六月乃止，少有晴日。六月不雨常晴。岁岁如此。
