○檄
《说文》曰：檄，二尺书也。
《释名》曰：檄，激也，下官所以激迎其上之书也。
李充《翰林论》曰：盟檄发于师旅，相如《喻蜀老》，可谓德音矣。
《起居诫》曰：军书羽檄，非儒者之事。曰，一家奉道法，言不及杀，语不虚诞，而檄不切厉，则敌心陵；言不夸壮，则军容弱，请姑舍之，以待能者。
《文心雕龙》曰；昔有虞氏始戒于国，夏后初誓于军，殷誓军门之外，周将交刃誓之。故知帝世戒兵，三王誓师，宣训我众，未及敌人也。至周穆西征，祭公谋父称古有威让之令，令有文诰之词，即檄之本源也。及春秋征伐自诸侯出，惧敌不服，故兵出须名，振此威风，暴彼昏乱，刘献公所谓告之以文词，董之以武师者也。齐桓征楚，诘菁茅之阙；晋厉伐秦，责箕郜之焚；管仲、吕相、奉词先路，详其意义，即今之檄文。暨乎战国，始称为檄。檄者，皦也，宣布于外，皦然明白也。张仪檄楚，书以尺二。明白之文，或称露布。夫兵以定乱，莫敢自专；天子亲戎，称恭行天罚；诸侯御师，则云肃将王诛。故分阃推毂，奉词伐罪，非惟致果为毅，抑亦厉词为武；使声如冲风所击，气似欃抢所扫；奋其武怒，总其罪人；征其恶稔之时，显其贯盈之数；摇奸凶之胆，订信顺之心；使百尺之冲，摧折于咫书；万雉之城，颠坠于一檄者也。观隗嚣之檄亡新，布其三逆，文不雕餙，而意切事明。陇右文士，得檄之体也。陈琳之檄，壮于骨鲠，虽奸阉携养，章实太甚，发丘摸金，诬过其虐，然抗词书衅，皦然暴露。锺会檄蜀，征验甚明；桓温檄胡，观衅尤切，并壮笔也。凡檄之大体，或述休明，或叙否剥，指天时，审人事，验强弱，角权势，标蓍龟于前验，悬鞶鉴于已然。虽本国信，实参兵诈；谲诡以驰旨，炜晔以腾说。凡此众作，莫之或违者也。故其植义飏词，各在刚健；插羽以示迅，不可使词缓；露板以宣众，不可使义隐；必事昭而理辨，气盛而词断：此其要也。若曲趣密巧，无所取才矣。
《史记》曰：张仪，魏人。尝从楚相饮，相亡璧，意仪盗之，掠笞数百。后仪既相秦，为檄告楚相曰："吾从汝饮，不盗汝璧；善守汝国，我且盗汝城。"
《汉书》曰：申屠嘉为丞相，邓通在上旁怠慢。嘉奏事，因言曰："陛下幸爱群臣，则富贵之，至于朝廷之礼，不可以不肃。"上曰："君勿言，吾私之。"罢朝，嘉为檄召通，曰："不来且斩。"通恐，又言于上。上曰："速往，吾令召汝。"通至丞相府，免冠徒跣，顿首谢嘉。嘉不为礼，责曰："朝廷者，高帝之朝廷也。通，小臣戏殿上，大不敬，当斩决。"敕吏令行斩之。通顿首血出不解，文帝度嘉已困通，持节召通，而谢嘉曰："此吾弄臣，君释之。"
《东观汉记》曰：光武数召诸将，置酒，赐坐席之间，以要其死力。当此之时，贼檄日以百数，忧不可胜。上犹以馀间讲经艺。
又曰：庐江毛义，性恭俭谦约，家贫，以孝行称。南阳张奉闻其名，往候之。坐有顷，府檄到，当守令，义摄檄，持入白母，喜甚。(事具孝门。)
《后汉书》曰：耿恭为戊巳校尉，移檄乌孙，示汉威德。大昆弥已下皆喜，遣使献名马。
又曰：隗嚣，故宰府掾吏，善为文书，每上移檄，士大夫莫不讽诵。
《魏书》曰：陈琳作檄，草成，呈太祖。太祖先苦头风，是日疾发，卧读琳所作，翕然而起，曰："此愈我疾病。"太祖平邺，谓陈琳曰："君昔为本初作檄书，但罪孤而已，何乃上及父祖乎？"琳谢曰："矢在弦上，不得不发。"太祖爱其才，不咎。
又曰：刘放善为书檄，三祖诏命，有所招喻，多放之所为。
《张华别传》曰：驾西征锺会，次长安。华兼中书侍郎，从行，掌军中书、疏、檄文，帝善之。
《晋书》曰：易雄，长沙人也。为舂陵令。刺史谯王承既拒王敦，将谋起兵以赴朝廷。雄承符驰檄远近，列王敦罪。西城陷，为其所虏，意气慷慨，神色无怍。送到武昌，敦遣人持檄示雄，而数之。雄曰："此实有之，惜雄位微力弱，不能救国之难。王室如毁，安用生为？今日即戮，得作恶鬼，乃所愿也。"敦惮其辞正，释之。众人皆贺，雄笑曰："昨夜梦乘车，挂肉其傍。夫肉必有筋，筋者，斤也。车傍有斤，吾其戮乎！"寻而敦遣杀之。当时见者，无不伤惋。
又曰：张轨为凉州刺史时，晋昌张越，凉州大族，谶言"张氏霸凉"，自以才力应之。越初为梁州刺史，而志在凉州。遂托病归河西，而阴谋代轨。乃遣兄镇及曹袪、曲佩移檄废轨。轨遣主簿奉表诣阙，将归老宜阳。长史王融、参军孟畅蹋折镇檄，排阁入谏，轨默然从之。
又曰：元帝遣扬威将军甘卓、建威将军郭逸攻周馥于寿春。安丰太守孙惠卿众应之，使谢摛为檄。摛，馥之故将。馥见檄，流涕曰："必谢摛之辞。"摛闻之，遂毁草。旬日，馥众溃。
《续晋阳春秋》曰：何毋忌母，刘牢之姊也。无忌与高祖谋，夜于屏风里制檄文。母潜于屏风上窥之，既知其谋，大喜，谓曰："汝能如此，吾仇耻雪矣！"
《嵇氏世家》曰：含字君道，为中书郎。书檄云集，含不起草。
《北齐书》曰：高祖西讨，命中外府司马李义深、知相府城局李士略共作檄文。二人皆辞，请以孙搴自代。高祖引塞入帐，自为吹火，催促之。搴援笔立成，其文甚美。高祖大悦，即署相府主簿，专典文笔。
《梁书》曰：元帝擒宋子仙及丁和，送之江陵，并下于狱。子仙檄湘东曰："既瞎且尰，尔勇伊何？"即书记沈炯之文也。有司焚毁，湘东弗知。僧辨购炯，获之，酬钱十万。炯既不敢谒见，遂谄事于僧辨。自此，军书咸出于炯。
又曰：伟玉，洛阳人也。学通《周易》。尝在淮阳，赋诗曰："平明听战鼓，薄暮叙存亡。楚汉方龙斗，秦关阵未央。"既至江陵，系之于狱，以诗赠湘东嬖人，曰："赵壹能为赋，邹阳解献书。何惜西江水，不救辙中鱼。"又上五十韵诗，以希不死。湘东爱其词翰，犹欲未诛。左右嫉之，乃曰："伟前作檄文，言词不顺。"湘东所视，其檄云："项羽重瞳，尚有乌江之败；湘东一目，宁为赤县所归。"湘东大怒，钉其舌于柱，剜其脐，抽其肠出，乃斩之。
《陈书》曰：赵知礼涉猎文史，善书翰。武帝之讨元景仲也，或荐之，引为记室。知礼涉文赡速，每召制书，下笔便就，率皆称旨。
又曰：顾野王博识洽闻，侯景之寇，郡将衣君正举兵赴援，文檄皆以委之，口占便就，未尝立草。
《国朝传记》曰：元万顷初为契苾何力征高丽，管记·作檄书云："不知守鸭绿之险"，莫离支报云："谨闻命矣。"遂移兵固守。官军不得入，万顷坐流岭南。
《唐书》曰：李巨川为华州掌书记，时李茂贞犯京师，天子驻跸于华。韩建以一州之力供亿万乘，恐其不济，遣巨川传檄天下，请助转饷，同臣王室，完葺京城。西方书檄，酬报辐辏。巨川洒翰陈叙，文理俱惬。昭宗深重之。时巨川之名，闻于天下。
○移
《文心雕龙》曰：移者，易也，移风易俗，令往而人随者也。相如之《难蜀老》，文晓而喻博，有檄移之骨焉。词刚而义辨，文移之首也。陆机之《移百官》，言简而事显，武移之要者也。故檄移为用，事兼文武，其在金革，则逆党用檄，顺众资移。所以洗濯民心，坚明符契，意用小异，而体大同也。
《汉书》曰：刘歆字子骏。成帝时与父尚俱领校书，讲六艺、传记。后王莽篡位，为京兆尹。哀帝时，与五经博士讲论，诸儒博士不肯置对。歆因移书太常博士。
《后汉书》曰：韩馥见民情归袁绍，忌方得众，恐将图已，尝遗从事守绍门，不听发兵。桥瑁乃诈为三公移书，传驿州郡，说董卓罪恶，企望义兵以释国难。馥于是方听绍举兵。
《齐书》曰：孔稚珪字德璋，会稽人也。周彦伦隐于北山，后应诏出为盐官令，欲过北山，乃假山灵之意，移文于北山。
《三国典略》曰：卫襄字叔辽，河东人。修行至孝，州郡嘉之。时有白波贼众数万人，官兵诛伐不能平。贼曰："使叔辽要我，愿散。"于是襄为移书，即平定。
王隐《晋书》曰：毛宝据邾，城陷，宝尸沉江不出。戴洋移告河伯，死尸立出。
梁《裴子野传》曰：普通七年，大举北侵，敕子野为移魏文，受诏立成。武帝以其事体大，召尚书仆射徐勉、太子詹事周舍、鸿胪卿刘之遴、中书侍郎朱异集寿光殿以观之。时并叹服。武帝目子野曰："其形虽弱，其文甚壮。"又敕为书喻魏相元叉。其夜受旨，子野谓可待旦方奏，未之为也。及五鼓，敕催令遣上。子野徐起，操笔撰之，昧爽便就。人奏，武帝深嘉焉。自是，凡诸符檄皆令具草。子野为文，典而速，不尚靡丽，制多法之古，与今文体异。当时或有诋诃者，及其末，翕然重之。或问其文速者，子野答言曰："云人皆成于手，我独成于心。"
○露布(附)
《文心雕龙》曰：露布者，盖露板不封，布诸视听也。
《后汉书》曰：鲍永为司隶校尉，子昱复拜焉。后诏昱诣尚书，使封胡降檄。光武遣小黄门问昱有所怪不，对曰："臣闻故事，通官文书不着姓，又当司徒露布，怪使司隶下书而著姓也。"帝报曰："吾故令天下知忠臣之子复为司隶也。"
《后魏书》曰：邢峦从征汉北，峦后至。高祖曰："至此以来，未擒灭。城隍土崩想在不远，所以缓攻者，正待中书为露布耳。"
又曰：高祖为叹曰："上马能击贼，下马作露板，惟傅修耳。"
《魏书》曰：高祖车驾南伐，以韩显宗统大军，破萧鸾军，斩其将高法援等。显宗至新野，高祖曰："卿破贼斩师，殊益军势。朕方攻坚，何为不作露布也？"显宗曰："臣顷闻王肃获贼二三匹驴马，皆为露布。臣在东观，私每哂之。近虽仰凭威灵，得摧丑虏，斩擒不多，脱复高曳长缣，虚张功捷，尤而效之，其罪弥甚。所以敛毫卷帛，解上而已。"
又曰：彭城王勰从征齐军，帝令勰为露布。对曰："露布者，布于四海，露之群臣，以臣小才，岂是大用？"帝曰："汝亦才达，但可为之。"及就，尤类帝文，人咸谓御笔。帝曰："非兄即弟，谁能辨之？"勰对曰："子夏被嗤于先圣，臣又荷责于今来。"
《后周书》曰：宇文神举。幽州人卢昌期、祖英伯等聚众据范阳反，诏神举率兵讨擒之。齐黄门侍郎卢思道亦在反中，贼平见获，解衣将伏法。神举素钦其才名，乃释而礼之，即令草露布。其待士礼贤如此。
又曰：吕思礼好学有文才，虽务兼军国，而手不释卷。昼理政事，夜则读书。令苍头执烛，烛烬夜有数升。沙苑之捷，命为露布，食顷使成。周文叹其工而速。
《北齐书》曰：杜弼从高祖破西魏于邙山，命为露布。弼即书绢，曾不起于草。
《世说》曰：桓武北征时，哀虎从，被责免官。会须露布文，唤袁倚马前令作，手不𫏐辍，俄顷得七纸，殊可观。王东亭亦在侧，绝叹其才。
《国史补》曰：李晟破朱泚，德宗览收城露布，云："臣已肃清宫禁，祗谒寝国，锺虡不移，庙貌如故。"上感涕失声，左右六宫皆呜咽。论者以国朝捷书露布，无如此者，于公异之词也。公异后为陆贽所忌，诬以家行不至，赐《孝经》一卷，𡒄坎而终。
