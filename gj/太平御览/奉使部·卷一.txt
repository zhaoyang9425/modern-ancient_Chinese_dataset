○奉使上
《周礼·小行人》曰：使适四方，协九仪宾客之礼：朝、觐、宗、遇、会、同，君之礼也；存、覜、省、聘、问，臣之礼也。又，掌邦国之礼籍，以待四方之使者。凡四方之使者。大客则摈，小客则受其币而听其辞。凡使为旌节。
《礼》曰：凡为君使者，已受命，君言不宿于家。君言至，则主人出拜君言之辱。使者归，则必拜送于门外。若使人于君所，则必朝服而命之。使者反，则必下堂而受命。
《诗》曰：《四牡》，劳使臣之来也，有功而见知，则说矣。四牡騑騑，周道逶迟。岂不怀归？王事靡盐，我心伤悲。
又曰：《皇皇者华》，君遣使臣也，送之以礼乐，言远而有光华也。皇皇者华，于彼原隰。駪駪征夫，每怀靡及。
《左传》曰：齐使仲孙湫来省难。仲孙归，曰："不去庆父，鲁难未已！"公曰："若之何而去之？"对曰："难不已，将自毙。君其待之。"公曰："鲁可取乎？"对曰："不可！犹秉周礼。周礼，所以为本也。臣闻之，国将亡，本必先颠，而后枝叶从之。鲁不弃周礼，未可动也。君其务宁鲁难，而亲有礼，因重固，(能重固者，因而成之。)间携贰，覆昏乱，霸王之器也！"
又曰：齐孝公伐我北鄙，公使展喜犒师，使受命于展禽。(柳下惠也。)齐侯未入境，展喜从之，曰："寡君闻君亲举玉趾，将辱弊邑，使下臣犒执事。"
又曰：晋侯及秦伯围郑，以其无礼于晋，且贰于楚也。晋军函陵，秦军汜南。佚之狐言于郑伯曰："国危矣！若使烛之武见秦君，师必退。"公从之。
又《文下》曰：秦伯使西乞术来聘，且言将伐晋。襄仲辞玉，曰："君不忘先君之好，照临鲁国，镇抚其社稷，重之以大器，寡君敢辞玉。"宾答曰："不腆先君之敝器，而使下臣结二国之好，是以敢致之。"襄仲曰："不有君子，其能国乎？国无陋矣！"厚赂之。
又《宣十五年》曰：楚子围宋，宋人使乐婴齐告急于晋。晋侯使解杨如宋，使无降楚，曰："晋师悉起，将至矣！"郑人囚之而献于楚，楚子厚赂之，使反其言。不许，三而许之。登诸楼车，使呼宋人而告之。遂致君命。楚子将杀之，使与之言曰："尔既许不谷，而反之，何故？非我无信，汝则弃之，速即尔刑！"对曰："臣闻之，君能制命为义，臣能承命为信。信载义而行之为利。谋不失利，以卫社稷，民之主也。义无二信，信无二命。(义不行二信，不受二命也。)君之赂臣，不知命也。奉命以出，有死无𫕥，(音殒。)又可赂乎？臣之许君，以成命也。(成其君命也。)死而成命，臣之禄也。寡君有信臣矣，下臣获考，(考，成。)死又何求？"楚子舍之以归。
又曰：晋侯使郤克征会于齐，齐顷公帷妇人使观之。郤子登，妇人笑于房。献子怒，出而誓曰："所不此报，无能涉河！"郤克请伐齐，晋侯弗许。至成公三年，卫孙桓子、臧宣叔亦乞师以伐齐，晋侯许之。
又曰：齐叔老为季武子介，自是晋人轻鲁币，而益敬其使。
又曰：吴公子札来聘，见叔孙穆子，说之。谓穆子曰："子其不得死乎？好善而不能择人！吾闻君子务在择人。吾子为鲁宗卿，而任其大政，不慎所举，何以堪之？祸必及子！"聘于齐，说晏平仲，谓之曰："子速纳邑与政！无邑无政，乃免于难。齐国之政，将有所归；未获所归，难未歇也。"故晏子因陈桓子以纳政与邑，是以免于栾高之难。(难在昭八年。)聘于郑，见子产，如旧相识。与之缟带，子产献纻衣焉。(大带也。吴地贵缟，郑地贵纻，故名献已所贵，示损已而不为被货利。)谓子产曰："郑之执政侈，难将至矣，政必及子。为政慎以礼，不然，郑国必败！"(败谓伯有也。)
又曰：韩宣子如楚送女，叔向为介。郑子皮、子太叔劳诸索氏。太叔谓叔向曰："楚王汰侈已甚，子其戒之！"叔向曰："汰侈已甚，身之灾也，焉能及人？若奉吾币帛，慎吾威仪，守之以信，行之以礼，敬始而思终，终无不复，行而不失仪，敬而不失礼，导之以训词，奉之以旧法，考之以先王，度之以二国，虽汰侈，若我何？"
又曰：楚费无极谮太子建，王使城父司马奋杨杀太子建。未至，而使遣之，太子奔宋。王召奋杨，使城父人执已以至。王曰："言出于余口，入于尔耳，谁告建也？"对曰："臣告之。君王命臣曰："事建如事余。"臣不佞，不能苟贰。奉初以还，不忍后命，故遣之。既而悔之，亦无及也已。"王曰："而敢来，何也？"对曰："使而失命，召而不来，是再奸也，(奸，犯也。)逃无所入。"王曰："归，从政如他日。"
《论语》曰：使于四方，不辱君命，可谓士矣。
又曰：蘧伯玉使人于孔子，孔子与之坐而问焉，曰："夫子欲寡其过，而未能也。"使者出，子曰："使乎！使乎！"
《史记》曰：吴季札之为使，北过徐君。徐君初好札剑，口虽弗言，季札知之。为使上国，未献。还至徐，徐君已死。乃解其宝剑，系徐君冢树而去。从者曰："徐君已死，当谁与乎？"曰："不然，始吾心已许之，岂以死背吾心哉？"
又曰：赵平原君使人于春申君。赵使欲夸楚，为玳瑁簪、刀剑室悉以珠饰之。春申君三千馀人，上客皆镊珠履以见。赵使大惭。
又曰：陆贾，楚人，以客从高祖定天下，名为有口辨士。居左右，常使诸侯。时中国初定，尉佗平南越，因王之。高祖使贾赐佗印为南越王，佗魋结箕倨见贾。贾因说佗曰："足下欲以区区之越，与天子抗衡，为敌国，祸且及身矣！"佗乃蹶然起坐，谢贾曰："生长蛮夷中久，殊失礼义。"因问贾曰："我与萧何、曹参、韩信孰贤？"贾曰："王似贤之。"复问曰："我与皇帝孰贤？"贾曰："皇帝起丰沛，讨暴秦，诛强楚，为天下兴利除害，继五帝三王之业，统理中国。中国之人以亿计，地方万里，居天下之膏腴，人从车舆，万物殷富，政由一家，自天地剖判，未始有也。今王众不过数十万，皆蛮夷，崎岖山海间，譬若汉一郡。王何乃比于汉！"佗笑曰："吾不起中国，故王此。使我居中国，何遽不若汉？"乃大悦。至孝文帝元年，诏丞相陈平，举可使南越者。平言："陆贾，先帝时曾使南越。"乃召为太中大夫，往使，因让佗自立为帝。贾至南越，王甚怒，为书谢。于是乃下令国中曰："吾闻两雄不俱立，两贤不并世。皇帝，贤天子也。自今已后，去帝制、黄屋左纛。"贾还报，文帝大悦。
又曰：汲黯为谒者，东越相攻，上使黯往视之。不至，至吴而还报，曰："越人相攻，固其俗不足以辱天子之使。"河内失火，烧千馀家，上使黯往视之。还报曰："家人失火，屋比延烧，不足忧也。臣过河南，贫人伤水旱万馀家，或父子相食。臣谨以便宜持节，发河南仓粟，以赈贫民。臣请归节，伏矫制之罪。"上贤而释之。
又曰：司马相如为郎数岁，会唐蒙使略通夜郎西{棘火}中，发巴蜀吏卒千人，郡又多为发转漕万馀人，用兴法诛其渠帅，而巴蜀民大惊恐。上闻之，乃使相如责唐蒙等，因喻告巴蜀民以非上意。还报，天子乃拜相如为中郎将，建节，持四乘之传，因巴蜀币物，以赂西夷。至蜀，太守以下郊迎，县令负弩矢先驱，蜀人以为宠。于是卓王孙、临邛诸公皆因门下而献牛酒。
又曰：淳于髡者，齐之赘婿也。(婿也者，女之夫。比于子馀剩，故曰赘婿。)长不满七尺，滑稽(音骨，乱也。稽者，同也。)多辨，数使诸侯，未尝诎辱。威王八年，楚大发兵加齐。齐王使淳于髡之赵请兵，赍金百斤，马十驷。淳于髡仰天大笑，冠缨索绝。王曰："先生少之乎？"髡曰："何敢！"王曰："先生笑，岂有说乎？"髡曰："今者臣从东来，见道旁有穰田者，操一豚蹄、酒一杯，而咒曰：'瓯窭满{艹冓}(笼也，音构。瓯窭，犹杯楼也。言丰年菜树易可满{艹冓}。)污耶满车，(污耶，下地田也。则下地田之中，有薪菜可满车也。)五谷蕃熟，穰穰满家。'臣见所持者狭，而欲者大奢，故笑之。"于是齐王乃益赍黄金千镒，白璧十双，车马百驷。髡辞而行。至赵，赵与之精兵十万，革车千乘。楚闻之，夜引兵而去。威王大悦。
《汉书》曰：汉王曰："孰能为我使淮南？使之发兵背楚，留项王于齐数月，我之取天下可万全。"随何曰："臣请使之。"乃与二十人俱使淮南。至，太宰王之，(淮南太宰作内主也。)三日不得见。随何因说太宰曰："王之不见何，必以楚为强，以汉为弱。使何得见，言之而是耶，是大王所欲闻；言之而非耶，使何等二十人伏斧质淮南市，以明背汉而与楚也。"太宰乃言之王，王见之。随何说淮南王，王曰："请奉命。"阴许叛楚与汉，未敢泄，楚使臣在，方急责布发兵。随何直入，曰："九江王归汉，楚何以得发兵！"布惊曰："何至是？"楚使者出，何曰："事已构，可杀楚使无使归，而疾走汉并力。"布从之，遂归汉。
又曰：张骞，汉中人，建元中为郎，时匈奴降者言，匈奴破月支氏，擒其王，以其头为饮器，月支遁而怨匈奴，无与共击之。汉方欲灭胡，闻之，乃募使者。骞应募，与堂邑氏、奴甘父俱往。匈奴不听去，乃留骞十馀岁，娶胡妻，有子。然骞持汉节不失，居匈奴西。骞因与其属亡，向月氏西走数十日，至大宛。后单于死，国乱，骞与胡妻及堂邑父俱亡归汉，拜骞太中大夫。骞为人宽信，蛮夷爱之。骞曰："臣在大夏时，见邛竹杖、蜀布，问安得此，国人曰：'吾贾人往市之身毒国，一名天竺国，在大夏东南数千里，人乘象以战。'臣度大夏去汉万二千里，有蜀物，其去蜀不远矣。"于是汉复事西南夷。骞从大将军击匈奴，尝谙知水草处，军须不乏。封博望侯。
又曰：张骞使至安息，王令将二万骑迎于东界。东界至王都数千里，过数十城，人民相属甚众。使还，即发使来随，欲观汉广大。以大鸟卵、梨轩善眩人献于汉。及宛西小国，皆随使献见天子。
又曰：傅介子，昭帝使通西域。楼兰尝邀汉使杀之。后使介子往而让之。旋谓将军霍光曰："彼王反复，不诛，无以惩其恶。臣尝过之，近人，易就耳！愿旦往剌之，以示诸国。"光曰："可矣。"遂奏介子行，具卒乘，赍重币，扬言赐外国，而志在楼兰。楼兰王意不亲介子，介子阳引去。至其西界，使译者谓王曰："汉使持重宝行赐诸国，王不来，我之西矣。"即出金币以示译。译者还报王，王贪汉物，来见。介子与坐饮，陈物示之。饮酒皆醉，介子谓王曰："天子使我私报王。"王随介子入帐中，屏语，壮士二人从后剌之，刃交胸，立死。其贵人左右皆散走。介子告谕以"王负汉罪，天子遣我来诛王，当更立前太子质在汉者为王。汉兵方至，无得辄动，动则灭国矣！"遂持王首而还诣阙。朝廷嘉之，封介子为义阳侯，食邑七百户。
又曰：苏武，字子卿，建次子也。少以父任为郎中，武帝遣以为中郎将，使持节送匈奴使留在汉者。武与副中郎将张胜及假吏常惠等募士斥堠百馀人俱。既至匈奴，致币遗单于。单于益骄，非汉所望也。方欲发使送武等，会缑王与长水虞常等谋反匈奴中。缑王是昆耶王姊子，与昆耶王俱降汉，后随浞野侯没胡中。及卫律所将降者，阴相与谋劫单于母阏氏归汉。会武等至匈奴，虞常在汉时，素与张胜善，私候胜曰："闻汉天子甚怨卫律，常能为汉伏弩射杀之。吾母与弟在汉，幸蒙爵赏。"张胜许之。事败，单于怒，欲杀汉使。左伊秩訾曰："宜皆降之。"单于使卫律召武受辞。武谓常惠曰："屈节辱命，虽生，何面目以归汉！"乃引佩刀自刺。卫律大惊，召医疮。单于乃凿地为坎，置煴火，覆武其上，蹈其背以出血，气绝。半日复息。惠、胜等号哭。单于壮其节，朝夕遣人候问。武愈，单于逾欲降之。武不能屈，乃幽武大窖中，绝食。天雨雪，武卧啮雪，与毡毛并咽之，数日不死，匈奴以为神。乃徙武北海，令牧羊，不得食。掘野鼠去草实，食之。杖汉节，旄尽落，积五六年，昭帝即位，与匈奴和亲，求武，匈奴绐言死。后汉使复至匈奴，常惠请其守者，夜见汉使，教使谓单于曰："天子射上林中，得雁，足有系帛书，具言武在北海大泽中牧羊。"使者如惠语，以让单于。单于视左右大惊，谢汉使曰："武等实在。"乃召武，相随官属等九人归汉。武以元始六年春至京师，拜典属国。常惠等皆为郎。
又曰：郑吉，会稽人，累迁卫司马。神爵中，日逐王乱匈奴，欲降汉，使人与吉相闻，于是汉使吉迎之。日逐王并口万二千，随吉至河曲，遂将诣京师。吉既破车师，降日遂王，威震西域，遂护车师以西，故号都护。都护之置，自吉始焉。
又曰：陈汤，为人沉勇，有大虑，多谋策，喜奇功。所过城邑山川，常登望远，以观形势。常患位卑权轻，不决胸臆之谋。时西方郅支单于常杀汉使，侵横诸国，朝廷患之。谷吉上书愿往谕王，遇害。乃遣汤与甘延寿使于西域，阳谓延寿曰："郅支单于结怨诸夷，屈辱汉使，朝廷患之久矣。虽然，蛮夷无金城汤池之固、坚弩之器，恩义不行，彼可取也。若举屯田吏士，并发乌孙兵，直抵城下，彼亡无所保，千载之功可致也！"延寿然之，请奏，汤曰："不可，不如矫诏而发之。"延寿不从。会延寿疾卧，汤因矫制发城郭诸国兵胡汉四万馀骑，置官吏而发也。已行，延寿闻而惊起止之。汤按剑叱之，曰："大众已集，竖子胡敢沮众耶！"乃上疏自劾矫制之状，因分兵葱领、赤谷两道，鼓行而西。去单于城三十里，止而营。单于怪之，使人问之曰："汉兵何来？"汤曰："见单于亡国，本屈意康居，故来护单于耳。"单于不知意旨，犹豫无备。因夜进兵围城，迟明拔之，斩郅支单于以归。
又曰：盖宽饶，字次公，魏郡人也。明经，为郡文学，以孝廉为郎。举方正，对策高第，迁谏议大夫。宽饶为卫司马，有厚德。宣帝嘉之，以宽饶为太中大夫，使行风俗，多所称举贬黜，奉使称旨。擢为司隶校尉，刺举无所回避，小大辄举。所劾奏众多，廷尉处其法，半用半不用。(以其峻刻，故有不用者。)公卿贵戚及郡国吏繇使至长安，皆恐惧莫敢犯禁，京师为之清平。
又曰：终军从济南当诣博士，步入关，关吏予军𦈡。军问："以此何为？"吏曰："为复传还，当以合符。"军曰："大丈夫西游，终不复传还！"弃𦈡而去。军后为谒者，使行郡国，建节东出关。关吏识之，曰："此使者，乃前弃𦈡生也。"军行郡国，所见便宜以闻。还奏事，上甚悦。
