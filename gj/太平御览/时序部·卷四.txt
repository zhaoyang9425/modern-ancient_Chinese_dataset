○春中
《史记》曰：孝惠帝曾春出游离宫，叔孙生曰："古者有春尝果，今方樱桃熟，愿陛下因取樱桃献宗庙。"上乃许之。诸果献由此兴也。
又曰：正月为端月。(端，首也。《春秋左传》曰：履端于始。)
又：《天官书》曰：明庶风居东方，明庶，明众物尽出也。二月律中夹钟者，言万物阴阳相夹厕也。其于十二子为卯，卯之为言万物茂也。其于十母为甲乙，甲者，万物剖孚甲而出也，乙者，言万物生轧轧也。南至于氐，氐者，言万物皆至也。
又曰：汉武帝以正月上辛，祠太一甘泉，以昏祠到明而终，常有流星经于祠坛上，使童子童女七十人俱歌，春歌青阳，夏歌朱明，秋歌西皓，(西方少昊。)冬歌玄冥。
《汉书》曰：孟春之月，群居者将散，行人振木铎徇于路，以采诗献之。太师比其音声以闻于天子。
又曰：王温舒事张汤为酷吏，及为河内太守，及春，温舒顿足曰："嗟呼！令冬益展一月，足了吾事矣。"其不爱人如此也。
又曰：宣帝时，魏相奏请明经通知阴阳者四人，各主一时，时至明言所职以和阴阳，如高祖时，令谒者赵尧举春，李辞举夏，倪阳举秋，贡禹举冬之类。宣帝从之。
《东观汉记》曰：章帝行幸，敕御史司空，道桥所过历树木，方春月无得有所伐，辂车可引避也。
《后汉书》曰：张奂为武威太守，其俗多妖忌，凡二月五日产子及与父母同月者，悉杀之。奂示以义方，严加赏罚，风俗遂改，百姓为立祠。
又曰：章帝建初三年正月，祀五帝于明堂，遂登灵台，望云物，赦天下。
又曰：元初二年春正月诏曰："今人有产子者，后无算三岁；诸怀妊者，赐月养谷，复其夫勿算一岁。著以为令。
又诏三公曰：方春生养，万物莩甲，宜助萌芽，以育时物。其令有司，罪非殊死，且勿案验。
又丙午诏曰：畿内七十已上，暮春赴京师，将行养老之礼。
又曰：王莽上书曰：夫三皇象春，五帝象夏，三王象秋，五伯象冬。皇王，德运也。伯者，继空续乏以成历数，故其道驳。
谢承《后汉书》曰：郑弘为临淮太守；春行，有两白鹿随车夹毂而行。弘后为太尉。
《续汉书》曰：太守常以春行县，所至县劝人农桑，振救乏绝。第五伦为太守，因春行见郑弘，奇之，署督邮。(郑弘时为邹啬夫。)
又《律历志》曰：日行东陆谓之春。
《魏略》曰：孟康为弘农守清平，领群吏二百余人，涉春遣休，常四分遣一分，无宿诺。
《晋书》曰：郭黁，(奴郎反。)西平人也，少明于《易》，仕郡主簿。张天锡末年，符氏每有西伐之问，太守赵凝使黁筮之。黁曰："若郡内二月十五日失囚者，东军当至，凉祚必终。"凝乃申条属县。至十五日，鲜卑折握送马于凝，凝怒其非骏，幽之厩内。鲜卑惧而夜遁。凝以告黁，黁曰："是也。国家将亡，弗可复振。"
《春秋繁露》曰：春，喜气故生。
又曰：春之犹言偆偆者，(音蠢，又凝准反。)喜乐之貌也。
《春秋元命包》曰：春者，神明推移，精华结纽。(神明犹阴阳也。相推，使物精华结成纽，结，要也。)
又曰：春含名出位，东方动，春明达，(春之言蠢，东之言动，合此名以自明自达也。)六合俱生，万物应节，(虽于时为春，以其蠢动无节，应此时节也。)五行并起，各以名利，(自六合俱生，以通五行，各有阴阳交合，故能然也。)其精青龙，龙之言萌也，(兽之妙莫若龙，故就青萌以名之。)阴中之阳也。
《老子》曰：众人熙熙，若享太牢，如登春台。
《庄子》曰：夫春气发而百草生，正得秋而万宝成。夫春与秋岂无得而然哉？天道已行矣。(春秋主生成，皆得自然之道，故不为。)
又曰：春夏先，秋冬后，四时之序也。万物化而萌，区有壮，盛衰之杀，变化之流也。
又曰：舜以天下让善卷。善卷曰："予立于宇宙之中，冬日衣皮，毛，夏日衣葛𫄨，春耕夏种，形足以劳动，秋收冬敛，身足以休食，日出而作，日入而息，逍遥于天地之间，而心意自得，吾何以天下为哉？"
《文子》曰：政失于春，岁星盈缩，不居其常。春政不失，禾黍滋。
又曰：因春而生，因秋而杀，所生不德，所杀不怨，则几于道矣。
《尸子》曰：翔风，瑞风也，一名景风，一名惠风。春为发生，夏为长赢，秋为收成，冬为安宁。(《尔雅》以为四时之别名也。)
又曰：春为忠也，东方为春，春动也。是故鸟兽孕，荣华生，万物遂，忠之至也。
《鹖冠子》曰：斗柄指东，天下皆春。
《列子》曰：荆之南有冥灵者，五百岁为春，五百岁为秋。上古有大椿者，以八千岁为春，八千岁为秋。
《管子》曰：孟春之朝，君自听朝，论爵赏。
《管子》曰：邻人谓展禽曰："鲁聘夫子，夫子三黜，无忧色何？"展禽曰："春风鼓，百草敷蔚，吾不知其茂；秋霜降，百草零落，吾不知其枯。枯茂非四时之悲欣，荣辱非吾心之忧喜。"
《淮南子》曰：何谓五星？东方木也，其帝太昊，(太昊，庖牜羲氏王天下号也。死托于东方帝也。)其佐勾芒，执规而治春。(《汉书》：魏相上书，太昊乘震，执规治春。)
又曰：日，阳之主也，是故春则群兽除。(除冬毛，微堕也。)
又曰：太阳治春，则欲行柔惠温凉。(木德人也，故柔凉也。)
又曰：春为规，规之为度也，转而不复，圆而不垸，(复，遏也。垸，转也。)复而不纵，广大以宽，感动有理，发通有纪，优优简简，百怨不起，(优优，简简，宽舒之貌也。)规度不失，生气乃理。(气类理达。)
又曰：六合，孟春与孟秋合，孟春始盈，孟秋始缩。(盈，长也。缩，短也。)故正月失政，七月凉风不至。
又曰：仲春始出，仲秋始内。(出，二月播种；内，八月始收敛。)
又曰：春肃秋荣，冬雷夏霜，皆贼气之所生。
又曰：四时者，春生夏长，秋收冬藏，取与有节，出入有时，开阖张歙，不失其序。(歙，读曰翕。)
又曰：春女悲，秋士哀，知物化矣。(《周礼》：仲春之月，令媒氏会男女，女当外成于夫家，骨肉相离，故女悲。秋金气用事，战士执兵，胜败若化，故士哀也。)
又曰：孟春之月，东宫御女青色，衣青采，鼓琴瑟，(春王东方，故处东宫也。琴瑟木也。春木生，故鼓。)其兵矛，(有锋锐，以万物钻地如生也。)其畜羊。(羊，木土之母，故蓄之也。)二月官仓，其树杏；(二月播种，故官仓也。杏有核在中，象阴在内，阳在外也，故其树杏也。)三月官乡，其树李。(三月析民户口，故言乡也。李亦有核，说与杏同。)
又曰：季春三月，丰隆乃出，将其雨也，(丰隆，雷也。)至秋三月，地气不藏，乃收其杀，百虫蛰伏，静居闭户，(杀气安静。)青女乃出，以降霜雪。(青女天神，青天玉女，主霜雪也。)十二时之气，以至于仲春二月之夕，乃布收其藏而闭其寒，(收敛其所藏而出布之，闭其阴塞全不得发泄也。)女夷鼓歌，以司天和，以长百谷禽兽草木。(女夷主春夏，养长之中也。)
蔡邕《月令章句》曰：季春戴鵀降于桑。
又曰：仲春之月，天子献羔开冰。
又曰：仲春玄鸟至。玄鸟，燕也。
崔实《四人月令》曰：二月祠太社之日，荐韭卵于祖祢。
《五行志》曰：于《易》震在东方，为春，为木者也。兑在西方，为秋，为金。离在南方，为夏，为火。坎在北方，为冬，为水。春与秋日夜分，寒暑平，是以金木之气易以相变。故貌伤则致秋阴常雨，言伤则致春阳常旱也。至于冬夏，日夜相反，(谓夏日长夜短，冬日短夜长。)寒暑殊绝，水火之气不得相并，故视伤常燠，听伤常寒者，其气然也。
又曰：夹锺言阴夹助太蔟，宣四方之气而出钟物也。位于卯，在二月。
《东阳记》曰：山南有春草岩，出龙须，多药物。
《西京杂记》曰：贾佩兰云："在宫时，正月上辰出池边盥濯，食蓬饵，以去妖邪。"
《荆州记》曰：陆凯与路晔为友，在江南寄梅花一枝，诣长安与晔，并赠诗云："折花奉秦使，寄与陇头人。江南无所有，聊寄一枝春。"
《荆州岁时记》曰：正月夜多鬼鸟度，家家槌床打户，捩狗耳，灭灯烛以禳之。《云中记》云：此鸟名姑获，一名天帝女，一名隐飞鸟，一名夜行游女，好取人女子养之，有小儿之家，即以血点其衣以为志，故世人名为鬼鸟。荆州弥多，斯言信矣。
又曰：正月未日夜，芦苣火照井厕中，百鬼走。
《博物志》曰：宋国有田夫，常衣黂(分衮反。)缊，仅以过冬，暨春东作，自曝于日，不知天下之有广厦奥室，绵纩狐貉。顾谓其妻曰："背日之暄，人莫知者，以献吾君，将有赏。"
《临海异物志》曰：鵙鴂一名田鹃，春三月鸣，昼夜不止。音声常自呼，俗言取梅子涂其口，两边皆赤，上天自言乞恩，至当梅子熟，鸣乃得止耳。
又曰：春风甘露，生育万物。
《吕氏春秋》曰：天行不信，不能成岁；地安不信，草木不茂；春风不信，其华不盛，果实不生。
又曰：仲春之月，玄鸟至之日，以太牢祀于高禖。蔡邕曰：高禖，神名也。
又曰：仲春之月，先雷三日，奋铎以令于兆民曰："雷且发声，有不戒其容止者，生子不备，必有凶灾。(不戒容止，谓以雷霆合房室之者，生子必有瘖，躄凝狂之疾矣。)耕者少舍。"(皆耕在野，少有舍于都邑者也。)
《晏子春秋》曰：齐景公夏游猎，又起大台之役。晏子谏曰："春夏起役、游猎，夺民农时，国家空虚，不可。"景公曰：吾闻相贤者国治，臣忠者主逸，吾年无几矣。(言将老。)欲遂吾所乐，卒(即律反。)吾所好，子其息矣。"晏子曰："文王不敢盘于游田，故国昌而民安；楚灵不废干溪之役，起章华之台，而民叛之。今君不思，将危社稷而为诸侯笑。臣闻忠不避死，谏不违罪。君不听臣，臣将逝矣。"景公曰："惟惟"。(惟惟，从其谏也。)
杨子《法言》曰：或曰："为政先杀后教与？"曰："於乎！"天先秋而后春乎？将先春而后秋乎？"
《梁元帝纂要》曰：春亦曰发生、芳春、青春、阳春、三春、九春；风曰阳风、暄风、柔风、惠风；景曰媚景、和景、韶景；时曰良时、嘉时；辰曰良辰、嘉辰、芳辰；节曰芳节、嘉节、韶节、淑节；草曰弱草、芳草；木曰华木、华树、芳林、芳树；林曰茂林；鸟曰阳鸟、时鸟、阳禽、候鸟、时禽、好禽。
《夏书》曰：龟人之职，凡攻龟用春时，各以其物入于龟室。(六龟各异室也。秋取龟，及万物成也。攻，治也。治龟骨以春，是时干，解不发伤也。)上春衅龟，祭祀先卜。(衅者，杀牲以血涂之也。郑司农云：祭祀先卜者，卜其日与其牲。玄谓先始用卜筮者，言祭祀尊天地也。《世本》作日巠咸作筮卜，未闻其人也。是上春者，夏正建寅之月，《月令》孟冬云衅祀龟策相互矣。秦以十月建亥为岁者，则《月令》秦世之书，亦或欲以岁首衅龟耳。)筮人上春相筮。(相谓更选择其蓍龟，岁易者欤？)
《周书时训》曰：惊蛰二月节，桃始花。时训云：桃若不花，是谓否塞。(又云仓库灾。)鸧鹒鸣。时训云：若不鸣，即下不从上。鹰化为鸠。时训云：若不化，即寇贼数起。春分二月中，玄鸟至。时训云：玄鸟不至，即妇人不娠。雷乃发声。时训云：雷不发声，即诸侯失民。始电。时训云：电若不见，即人无威振。
