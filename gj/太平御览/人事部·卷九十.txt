○权谋中
《续汉书》曰：铜马所过虏掠，王俊言于上曰："宜舍轻兵出贼前，使百姓各坚壁，以绝其食，可不战而殄也。"上然之，遣俊将轻骑驰出贼前；视民保壁者，敕令固守；散在野者，因掠取之。贼至，无所得，遂散败。及军还，上谓俊曰："困此虏者，将军策也。"
又曰：廉范为云中太守。会匈奴大入塞，范自率士卒拒之。虏众盛，不敌。令军士各交缚两炬，三头燃火，虏见火多，谓汉兵将至，待旦将退，范乃命军中蓐食，晨往赴之，斩首数千级。虏自此不敢复向云中。
又曰：朝歌贼宁季等数千人攻杀长吏，乃使虞诩为朝歌长。故旧皆吊诩曰："得朝歌何衰！"诩笑曰："志不求易，事不避难，臣之职也。不遇盘根错节，何以别利器乎？"始到，谒河内太守马陵。棱勉之曰："儒者谋谟庙堂，反在朝歌耶？"诩曰："初除之日，大夫皆吊。"及到官，设令三科以募求壮士，自掾吏以下各举所知，其攻劫者为上，而不事家业者为下。收得百馀人，诩为之飨会，悉贷其罪，使入贼中，诱令劫掠，乃伏兵以待之，遂杀贼百人。又潜遣贫民得缝者，佣作贼衣，以采𫄧缝其裙为识，有出市卖者，吏辄禽之。贼由是骇散，咸称神明。迁武都太守。及还，羌率数千，遮诩于陈仓，诩即停军不进，而上书请兵，须到当发。羌闻之，乃分钞傍县，诩因其兵散，日夜进行百余里。令吏士各作两灶，日增倍之，羌不敢逼。或问曰："孙膑减灶而君增之。兵法曰：日行不可过三十里，而今日行二百，何也？"诩曰："虏众多，吾兵少。徐则易为所及，速则彼不测。虏见灶增，必谓郡兵来迎。行速必惮追我。孙膑见弱，吾今示强，势有不同故也。"
《魏志》曰：荀彧，字文若，颍川人，淑之孙也。举孝廉，迁亢父令。以董卓之乱，弃官归太祖。太祖悦曰："吾子房也。"以为司马，时年二十九。后太祖破黄巾，汉献帝自河东还洛阳。彧劝太祖曰："晋文纳周襄王而诸侯愿从，汉高为义帝缟素而天下归心。自天子蒙尘，将军首唱义兵，虽御难于外，心无不在王室。今鸾驾旋轸，东京榛芜，义士有存本之思，兆人怀感旧之哀。诚因此时，奉主上以从民望，大顺也。秉至公以服天下，大略也。仗弘毅以致英俊，大德也。四方虽有逆节，其何能为？"太祖从之，遂迎天子都许，进彧为尚书令。及袁绍兼河北，天下畏其强。与太祖书，极悖慢。太祖以书示彧，曰："将诛不义，而力不敌，如何？"彧曰："古之成败者，诚有其才，虽弱必强，苟非其人，其强易弱，刘、项存亡，足以观之。"太祖卒破绍于官渡，如彧所策。
又曰：荀攸，字公达，彧从子也。太祖遗攸书曰："方今天下大乱，知者劳心之时也。"遂征，入为尚书。操谓锺繇曰："公达，非常人也，吾得之与计事，天下何忧哉！"以为军师。征吕布，至下邳，攻之不拔，太祖欲还。攸曰："布勇而无谋，不可解。"遂生擒布。太祖又与袁绍相拒于官渡，攸劝击绍将淳于琼运粮，遂破绍。魏国初建，为尚书令。太祖谓文帝曰："公达，人之师表，汝宜尽礼敬之。"
又曰：袁尚攻兄谭于平原，留别驾审配守邺，为曹公所围。尚闻邺急，弃而救之，求人入城计会事，主簿李孚请行。时围甚急，尚曰："何办？"缵曰："多人不可，三骑足矣。"尚遣之。孀伞温信者，得三人，各给骏马，不示其谋，令释戎器，着平常冠，秉问事杖，投暮直抵邺城下。自称曹公巡历，围垒所过，失候者辄捶之。自东西正出曹公营，当城门，复怒守围者收缚之。因直入城下，配以缒引之，孚与配相见。既事了，外围益急，孚因谓配曰："城中谷少，无用老弱，不如驱出省谷也。"配乃夜简得一千人，皆令持白幡、秉脂烛，从三门而出，请降。孚将所来骑随降人而出。时守围吏闻城中悉降，火光照曜，但共观降，不复视围。孚从北门突围而归，报命于袁尚。明旦曹公闻孚已出，拊掌大笑，邺郡竟为曹公所取。袁尚奔于辽东。
又曰：郭嘉，字奉孝，颍川人。诣太祖，太祖与论天下事，曰："使孤成大业，必此人也。"太祖用其计，先击吕布，擒之。太祖与袁绍相持于官渡，孙策北袭，楚众并惧。嘉料曰："策轻而无备，虽有百万之众，无异独行于中原也。以吾观之，必死于匹夫之手。"策临欲济江，果为许贡客所杀。后太祖又用其计，密袭卢龙塞，大破单于。
又曰：邓艾，字士载，义阳人。少孤贫，每见高山大泽，辄指画军营处所，时人笑焉。因计吏上见司马宣王，宣王奇之，辟为掾。景玄四年秋，诏诸军征蜀，艾授大将军节度。锺会攻剑阁不下，艾自阴平行无人之地七百馀里，凿山通道。艾以毡自裹，推转而下。进至江由，遂入成都，降刘禅。
《蜀志》曰：庞统，字士玄，襄阳人。守耒阳令，在县不治，免官。吴鲁肃遗先主书曰："士玄非百里之才，使处治中、别驾，始展骥足耳。"先主以为治中从事，亲侍亚亮，为军师中郎将，亮留镇荆州，统随入蜀。刘璋与先主会，统曰："因此会执之，则无用兵之劳。"先主曰："初入地，恩信未着，不可也。"统复说以三计，先主用中计，向成都，所过辄克。进围雒，率众攻城，为流矢中，卒。
又曰：法正，字孝直，扶风人。建安初，天下乱，入蜀依刘璋，别驾张松与正书，度璋不足成事，因劝璋结先主。乃遣正往，及还，谓松曰："雄略密谋，可共戴奉之。"璋复使正迎先主，先主定蜀，以正为蜀郡守，外统都畿，内为谋主。正说曰："曹公留夏侯渊、张郃屯汉中，渊等才略不胜国之帅，今举众讨必克。"先主乃率诸将兵讨汉中。渊将兵来争其地，正曰："可击矣。"先主命黄忠乘高攻之，渊等授首。曹公闻正策，曰："吾故知玄德不办此，必为人教。"先主立为汉中王，以正为尚书令。
《吴志》曰：太史慈，字子义，东莱人。避乱至辽东，北海相孔融闻而奇之，数遣饷馈其母。融以黄巾寇暴，出屯都昌，为贼管彦所围。慈归，其母曰："汝与孔北海未尝相识，汝去后，赡恤过于故旧，今被围，汝宜赴之。"慈单步至都昌。夜因伺壳间得入见融。融欲告急平原相刘备，城中人无由得出，慈请行，融难慈。慈曰："昔府君倾意老母，母感遇，遣慈赴急。今众人言不可，岂府君优顾之义，老母遣慈意耶？"慈晨出，下鞭直突围驰去，射杀数人，应弦而倒，无敢追者。到平原说备，备敛容曰："孔北海知世间有刘备耶？"即遣兵三千随慈。击贼遂退。
又曰：黄盖，字公覆，零陵人。随周瑜拒曹公于赤壁，盖白瑜曰："今寇众我寡，难为持久，可烧而走也。"乃取斗船数十艘，实以薪草，膏灌其中，裹以帷幕，上建牙旗。先书报曹公，期以欲降。引次俱前，盖令诸船同时发火。时风盛猛，延烧岸上营，烟焰张天，烧溺死者甚众。曹公乃败。
《晋书》曰：马隆，字孝兴，东平人。凉州刺史杨欣失羌戎之计，为虏所没，河西断绝。上临朝叹曰："谁能为我讨此虏？"朝臣莫对。隆曰："陛下若能任臣，臣能平之。"帝遂许隆募勇士三千五百人而行。或奇谋间发，或夹道垒磁石，贼负铁铠，卒行不得。隆卒悉被犀甲，无所留碍，贼以为神。转战千里，凉州遂平。诏假节西平太守。
又曰：明帝大宁玄年，王敦反，屯兵济阴。帝微服行其营垒，既而驰去。敦方昼寝，梦日环其营，惊起曰："必是鲜卑黄须奴来也。"使骑切遽而追之，帝亦驰去，马有遗粪辄以冷水沃之。时逆旅有卖饭媪，帝以七宝鞭与之。俄而追者至，讯媪，媪云："去已远矣。"因以鞭示之。傅示迟留，又见马粪冷，信已远矣而止，帝遂得免。
又曰：伪赵张宾，字孟孙，赵郡中山人。石勒初为刘玄海授辅汉将军。宾谓所亲曰："吾历观诸将多矣，独胡将军可以共成大事。"乃提剑军门，大呼请见勒。勒初未可也，渐见进重，引为谋主，机不虚发，算无遗策，成勒之事，皆宾之计，勒常叹曰："吾每临大事，吾意未了，右侯已了。"及卒，勒亲临哭之恸，顾谓左右曰："天不欲吾成事，何夺右侯之早也！"
又曰：伪燕慕容垂欲兴师讨慕容永长子。议曰："顷年士卒疲于行阵，居人不暇耕织，疮痍满身，哭泣盈路，且抚士安人以待时，长子不足忧也。"慕容德曰："不然。昔光武驰苏茂之难，不顾百官之疲，夫岂不仁，机急故也。兵法有不得已而用之。方今海内版荡，人百其心，急之则得其用，缓之各怀所思。可因其劳而成其逸，何得缓之？"垂笑曰："卿言当矣。二人同心，其利断金。"行其谋而灭永。
又曰：杜预以太康玄年正月陈兵江陵，遣参军樊显、尹林、邓圭、襄阳太守周奇等率肿森江西上，授以节度。旬日之间，累克城邑，皆如预策焉。
又曰：杜预陈兵江陵，遣周旨、伍巢等率奇兵八百，泛舟夜渡，以袭乐乡。多张旗帜，起火巴山，出于要害之地，以夺贼心。吴都督孙歆震恐，与伍延书曰："北来诸军，乃飞渡江也。"
《后周书》曰：武帝保定玄年，汾晋之北，离石之南，悉是羌胡，而地居齐境，抄掠我东鄙，朝廷患之。韦孝宽乃于要害，欲置大城以扼其吭。兴役十万，甲士百人，遣姚岳监之。岳有难色，谓孝宽曰："国家每于境外筑城，未尝不动大众。今深入胡境，密迩齐师，以兵百骑，何以御役？"孝宽曰："事有万途，毙耷一势，君但受成规，无所忧也。计筑此城，十日即毕。今齐君征兵，三日方集；谋议之间，自稽三日；计其军行，二日不到。我之城隍办矣。"乃令筑之。齐人果如期而至界首，疑有伏军，不敢进迫。其夕岳令缘汾傍山，处处举火。齐人谓有大军，因示自固，犹豫之间，土功已毕，齐师乃退。
《隋书》曰：上尝问高颎取陈之策，颎曰："江北地寒，田收差晚，江南土热，水田早熟。量彼收获之际，征士马，声言掩袭。彼必屯兵御守，足得废其农时。彼既聚兵，我便解甲，再三若此，贼以为常。后更集兵，彼必不信，犹豫之顷，我乃济师，登陆而战，兵气益倍。又江南土薄，舍多竹茅，所有储积，皆非地窖。密遣行人，因风纵火，待彼修立，复更烧之。不出数年，自可财力俱尽。"上行其策，由是陈人益弊。
又曰：樊子盖与宇文述陪宴积翠亭，帝亲以金杯属子盖酒，曰："良算嘉谋，侯公后动，即以此杯赐公，用为永年之瑞。"并绮罗百匹。
《唐书》曰：刘武周战于度索原，军败，贼徒进逼河东。江夏王道宗时年十七，从太宗率众拒之。太宗登玉璧城望贼，顾谓道宗曰："贼恃众来邀我战，汝谓如何？"对曰："群贼乘胜，其锋不可当，易以计屈，难与力竞。今深壁高垒，以挫其锋，乌合之徒，莫能持久，粮运致竭，自当离散，可不战而擒。"太宗曰："汝意暗与我合。"后贼果食尽夜遁，追及介州，一战灭之。
又曰：张守珪为瓜州刺史，领馀众修筑州城。板揲裁立，贼又暴至城下，城中人相顾失色，虽相率登陴，略无守卫之意。守珪曰："彼众我寡，又疮痍之后，不可以矢石相持，须以权道制之也。"乃于城上置酒作乐，以会将士。贼徒疑城中有备，竟不敢攻城而退。
又曰：裴行俭行至朔州，知萧嗣业以运粮被掠，兵多馁死，遂诈为粮车三百乘，每车伏壮士五人，各赍陌刀、劲弩，以羸兵数百人援车，兼伏精兵，令居险以待之。贼果大下，羸兵弃车散走。贼驱车就泉井，解鞍牧马，方拟取粮，车中壮士齐发，伏兵亦至，杀获殆尽，馀众奔溃。自是续遣粮车，无敢近之者。军至单于之北，际晚下营，壕堑方周，遽令移就崇冈。将士皆以士众方就安堵，不可劳扰，行俭不从，更促之。比夜，风雨暴至，前设营所水深丈馀，将吏莫不叹服。
又曰：裴行俭前后杀虏不可胜数。伪可汗泥塾匐为其下所杀，以其首来降；又擒其大首领奉职而还，馀党走依粮山。行俭既回，阿史那佛念又伪称可汗，与温傅合势鸠集馀众。明年，行俭复总诸军讨之，顿军于代州之陉口，纵反间说佛念与温傅，令相猜贰。佛念恐惧，密送降款，仍请自效。行俭不泄其事，而密表以闻。数日，有烟涨天而至，斥侯惶惑来白，行俭召三军谓曰："此是佛念执温傅来降，非他。然受降如受敌，但须严备。"更遣单使迎前劳之。少间，佛念果率其属缚温傅军门请罪，尽平突厥馀党。高宗大悦，遣户部尚书崔知悌赴军劳之。
又曰：裴行俭至西州，人吏郊迎，行俭召其豪杰子弟千馀人随己而西。乃扬言绐其下曰："今正炎蒸，热坂难冒；凉秋之后，方可渐行。"都支觇知之，遂不设备。行俭乃召四镇诸番酋长豪杰谓曰："忆昔此游，未尝厌倦，虽还京辇，无时暂忘。今因是行，欲寻旧赏，谁能从吾猎也。"是时，番酋子弟投募者仅万人。行俭假为畋猎，教试部伍，数日，遂倍道而进。去都支部落十馀里，先遣都支所亲问其安否，外示闲暇，似非讨袭，续又使人趣召相见。都支先与遮匐通谋，秋中拟拒汉使，卒闻军到，计无所出，自率儿侄首领等五百馀骑就营来谒，遂擒之。是日，傅其契箭，诸部酋长悉来请命，并执送碎叶城。简其精骑，轻赍晓夜前进，将虏遮匐。途中果获都支还使，与遮匐使同来。行俭释遮匐行人，令先往晓喻其主，兼述都支已擒，遮匐寻复来降。于是将吏已下立碑于碎叶城以纪其功，擒都支、遮匐而还。高宗廷劳之曰："比以西服未宁，遣卿总兵讨逐，孤军深入，经途万里。卿权略有闻，诚节夙著，兵不血刃，而凶党殄灭。伐叛柔服，深副朕委。"寻又赐宴，谓行俭曰："卿文武兼资，今故授卿二职。"即日拜礼部尚书，兼检校右卫大将军。
《周书》曰：容容熙熙，皆为利谋；熙熙攘攘，皆为利往。
《九州春秋》曰：庞士元说刘备曰："荆州荒残，人物殚尽，东有吴孙，北有曹氏，鼎足之势，难以得志。益州国富民强，户口百万，四郡兵马，所出毕具，宝货无求于外，今可权借以定大事。"备曰："今指与吾为水火者，曹操也。操以急，吾以宽，与反，事乃可成耳。今以小国而失信义于天下，吾所不足取也。"士玄曰："权变之时，固非一道所能定也。兼弱攻昧，五伯定事，逆取顺守，报之以义，事定之后，封以大国，何负于信？今日不取，终为人制耳。"备后遂行。
