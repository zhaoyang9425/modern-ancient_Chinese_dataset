○豉
《释名》曰：豉，嗜也。五味调和，须之而成，乃可甘嗜也。故齐人谓"豉"声如"嗜"。
《史记》曰：蘖面盐豉千答。(徐广曰：或作"合"，器名。)
谢承《后汉书》曰：羊续为南阳太守，盐豉共壶。
袁宏《汉纪》曰：李亻霍数设酒请郭汜，或留汜。汜妻惧与亻霍婢妾私而夺己爱，思有以离间之。亻霍送馈，汜妻乃以鼓为药，汜将食，妻曰："食从外来，傥或有故。"遂摘药示之，曰："一栖不两雄，我固疑将军之信李公也。"明日，亻霍请汜，大醉，汜疑亻霍药之，绞粪汁饮之，乃解。于是遂相疑猜也。
《三辅决录》曰：南阳旧语曰："前队丈夫范仲公，盐鼓蒜果共一筒。"言其廉俭也。
《豫章列士传》曰：羊茂为东郡太守，出界买盐鼓。
《博物志》曰：外国有豉法：以苦酒溲豆，暴令极燥，以油麻蒸讫，复暴三过乃止，然后细捣椒屑，筛下，随多少合投之。
《金楼子》曰：五色茄，一名金盐；地榆，一名玉鼓。惟此二物，可以煮石。
《广志》曰：苦，秦豉也。
《楚辞·招魂》曰：大苦酸咸(大苦谓豉。)辛甘行。(言取豉调和以椒姜，咸酢和以饴蜜，则辛甘之味皆发而行。)
《古歌》曰：美豉出鲁门。
○齑
《周礼》曰：醯人掌共五齐。(昌本、脾析、蜃、豚拍、深蒲也。)
《记》曰：卒食客，自前跪。彻饭齑，以授相者。
《释名》曰：蟹齑，去其匡，熟，捣合如齑也。
《通俗文》曰：淹韭曰齑，淹薤曰{队韭}。
《东观汉记》曰：王莽将败北海，逢萌载齑器于市，曰："辛乎！"因潜藏不见。
《魏志》曰：华佗尝见病咽塞者，语之曰："向来道隅有卖饼人，萍齑甚酸，可取三升饮之。"如言，立吐一蛇。
王隐《晋书》曰：袁甫曰："美莫过稻，不可以为齑。"
《语林》曰：石崇尝冬月得韭齑，王恺货崇帐下督，云："是捣韭根，杂以麦苗耳。"
《楚辞》曰：惩于羹者而吹齑。
又曰：吴酸毛蒌不沾薄。(毛，菜也。言吴人善为致美，其菜若蒌，味无沾薄，言有调也。又曰蒿也。蒌不沾薄，繁草也。蒌，香沾多汗也。薄，无味也。言吴人工调咸酸，使偷蒿蒌以为齑味酸，又不薄，适甘美人也。)
崔寔《四民月令》曰：八月收韭菁，作捣齑。
弘《君举食檄》曰：大市覆罂之蒜，东里独姥之醯、大盐杂以姜、椒，叛奴使之春齑。
《岭表异录》曰：容南土风，好食水牛肉，言其脆美，则柔毛肥彘不足比也。每军衙有局筵，必先此物，或炮或炙，尽此一牛。既饱，即以圣齑销之。(圣齑，如有菘，云是牛肠胃中已化草。)既至，即以盐、酪、姜、桂调而啜之，腹遂不胀。北客到彼，多赴此筵，但能食肉，罔有啜齑者。
