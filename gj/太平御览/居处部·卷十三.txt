○厅事
《郡国志》曰：广州，吴孙皓时以滕修为刺史，未至州，有五仙人骑五色羊负五谷来，迎而去。今州厅事梁上画五仙人骑五色羊为瑞。
裴渊《广州记》曰：州厅事梁上画五羊像，又作五谷囊，随像悬之，云昔高固为楚相，五羊衔谷茎于楚庭，于是图其像。广州则楚分野，故因图像其瑞焉。
《临海记》曰：章安县南门有赤兰桥，世传成公绥作县此桥上，制厅，县令年常祭厅事神用生鹿。其年活得白鹿还，于厅事上生以祭神，仍遂食之，岁时用焉。自是以后，白鹿不可复得，而必须生鹿，历代相承，迄今不绝。
《世说》曰：庾太尉兄弟初渡江，行路人有避雨者悉聚诸厅事，上，征西车骑自譬，遣之不肯去。太尉新沐头，散发高咏从阁内出，避雨者退，莫有留者。
王朗《与许靖书》曰：武皇帝于江陵刘景升厅事上共论道，足下至，于通夜不寐，忘倦，饥渴无已。
卢湛《祭法》曰：凡祭法，有庙者置之于座；未遑立庙，祭于厅事可也。
《两京记》曰：考功员外厅有薛稷画鹤，宋之问为赞；工部尚书厅有薛稷画树石，并为时所重。
○斋
《王安成记》曰：太和中，陈郡殷府君引水入城穿池，殷仲堪又于池北立小屋读书，百姓于今呼曰读书斋。
《晋征祥说》曰：桓玄镇姑熟，屋壁先画作黄盘龙号为盘龙斋。俄而玄败，将军刘毅居之，毅小名盘。
《襄沔记》曰：金城内刺史院有高斋。梁昭明太子于此斋造《文选》。鲍至云：简文为晋安王镇襄阳，日又引刘孝威、庾肩吾、徐防、江伯操、孔敬通、惠子悦、徐陵、王囿、孔铄等于此斋综核诗集。于时鲍至亦在，数凡十人，资给丰厚，日设肴馔，于时号为高斋学士。
《雍州记》云：高斋，其泥色，甚鲜净，故此名焉。南平世子恪临州，有甘露降此斋前竹林。昭明太子于斋营集道义，以时相继。
又曰：白土斋南道有一斋，以栗为屋。梁武帝临州，寝卧于此斋中，常有五色云回转，状如盘龙，屋上恒紫云腾起，形似伞盖。远近望者，莫不异焉。梁武帝于此龙飞。
又曰：高斋东北有一斋名曰下斋，次于高斋，制度壮丽，极爽垲。刺史辨决狱讼，旧出此斋。
《国史补》曰：梁武造寺，令萧子云飞白大书一"萧"字在焉。李约自江淮竭产买归洛中，置于小亭，号曰萧斋。
○房
《说文》曰：房，室在旁也。
《释名》曰：房，旁也；室之两旁也。
《尚书大传》曰：古后夫人将侍于君，前息烛，后举烛，至于房中，释朝服，袭燕服，然后入御于君。
《毛诗·黍离》曰：君子阳阳，左执簧，右招我由房。
《汉书》曰：哀帝初即位，躬行俭约，省减诸用，政事由己出，朝廷翕然望焉。有诏问丞相、大司空："定陶恭王太后宜当何居？"孔光不欲令帝旦夕相近，即议以为定陶王太后宜改筑宫。大司空何武曰："可居北宫，有紫房复道通未央宫。"太后果从复道朝夕至帝所，求欲称尊号，贵宠其属。使上以不得直道而行。
应劭《汉官仪》曰：皇后称椒房，以椒涂室，主温暖，除恶气也。
郦善长《水经注》曰：芒水出南山芒水谷，北流，迳玉女房。水侧山际有石室，世谓之玉女房。
《郡国志》曰：葭萌县玉女房，昔有玉女入石穴，空有竹数茎，下有青石坛，每因风恒自扫坛。
王子年《拾遗记》曰：越欲灭吴，蓄天下奇宝、美人、异味以进于吴，杀三牲以祈天地，杀龙以祠川海，以江南亿万户民输为佣保。越又有美女二人，一名夷光，一名修明，以贡于吴。吴处之以椒华之房，贯细珠为帘晃晃，内窃窥者莫不动心惊魂，谓之神人。吴王妖惑，怠于国政。及越兵入，乃抱二女以逃吴苑。
《晋宫合名》曰：洛阳宫内有义和温房。
《十洲记》曰：昆仑山有紫翠丹房。
《拾遗录》曰：昆仑丹密云房，东西千步，望之如丹霞。
《尸子》曰：泰山之中有神房阿阁。
《楚辞》曰：姱容修态縆洞房。
又《九歌》曰：桂栋兮兰橑，新夷楣兮药房。
宋玉《风赋》曰：主人女子，乃更有兰房奥室，止臣其中。
○庭
《说文》曰：庭，朝中也。
《尚书》曰：咸造，勿亵在王庭。
《周易》曰：扬于王庭，孚号有厉；造自邑，不利即戎；利有攸往。
《礼记》曰：诸侯之庭。
《毛诗》曰：洒扫庭内。
又曰：俟我于庭乎而。
又曰：殖殖其庭。
又曰：子有庭内，弗洒弗扫。
又曰：有瞽有瞽，在周之庭，
《左传》曰：庭实旅百。
《论语》曰：鲤趋而过庭。曰："学诗乎？"
又曰：孔子谓季氏。"八佾舞于庭，是可忍也，孰不可忍也？"
《周书》曰：成王四征不庭。
《汉书》曰：王商为人多质有威重，(师古曰：多质，言不为文饰。)长八尺馀，身体鸿大，容貌绝人。河平四年，单于来朝，引见白虎殿。丞相商坐未央庭中，单于前，拜谒商。(师古曰：单于将见天子，而经未央庭中遇商。)商起，离席与言，单于仰视商貌，大畏之，迁延却退。天子闻言而叹曰："真汉相矣。"
《晋书》曰：谢玄，字幼度。少颖悟，与从兄朗俱为叔父安所器重。安尝戒约子侄曰："子弟亦何豫人事，而正欲使其佳？"诸人莫有言者。玄答曰："譬如芝兰玉树，欲使其生于庭阶耳。"安悦。
《说苑》曰：吴入楚，申包胥告急于秦，秦哀公曰："诺。固将图之。"申包胥立哭于秦庭，昼夜哭，七日七夜不绝声。哀公曰："有臣如此，可不救乎？"兴师救楚，吴人引兵而还。昭王反，复欲封申包胥，包胥辞曰："救亡，非为名也。功成受赐，是卖勇也。"遂退而隐，终身不见。
○阶
《释名》曰：阶，梯也；言有等差。
《说文》曰：阶，陛也；陛，升高阶也。除，殿陛也。阼，主阶也。
《尚书》曰：舞干羽于两阶，七旬，有苗格。
《礼记》曰：季氏之葬在西阶下。
又《大传》曰：天子阼阶高九尺。
又曰：主人与客让登，主人先登；客从之。拾级聚足，连步以上。上于东阶，则先右足；上于西阶，则先左足。
又曰：夏后氏殡于东阶之上，则犹在阼也。周人殡于西阶之上，则犹宾之也。
《左传》曰：石之纷如死于阶下。
又曰：卫孙子来聘，公登亦登。
《论语》曰：没阶趋进，翼如也。
《史记》曰：尧舜土阶三等，堂高三尺。
《三秦记》曰：明光殿以玉为阶。
《吕氏春秋》曰：周之明堂，茅茨蒿柱，土阶三等，以见俭节也。
《文选·诗》曰：红药当阶翻，苍苔依砌上。
又曰：阿阁三重阶。
○陛
挚虞《决要注》云：其制有陛，石墄左平，平以文砖相亚次，墄者为陛级也。九锡之礼，纳陛以登，谓受此陛以上殿。
《灵光殿赋》曰：飞陛缘云以上征。
蔡邕《独断》曰：天子陈兵于陛，故呼陛下，用卑达尊之意也。
○墀
《说文》曰：墀，涂地也。
《礼记》曰：天子赤墀。
《汉官典职》曰：以丹漆地，故曰丹墀。《汉书》有白玉墀。
又曰：曲阳侯王根僣作赤墀青琐，司隶京兆奏，根负钺谢罪。
刘桢《清虑赋》曰：骈雄黄以为墀。
○序
《尔雅》曰：东西厢谓之序。(郭璞曰：所以序别外内也。犍为舍人曰：殿东西堂，序尊卑处。)
《广雅》曰：反坫谓之序。
《说文》曰：序，东西墙也。
《尚书·顾命》曰：《大训》，在西序。《河图》，在东序。孔安国曰：《大训》，《唐虞书》典、谟也。《河图》，八卦也。
王延寿《鲁灵光殿赋》曰：东序重深而奥秘。
○廊
《周书·作雒》曰：凡五宫明堂，咸有重廊。
《史记》：纣有谀臣，曰左强，夸而目巧，教纣为象廊。
《汉书》曰：武帝策茂才曰："盖闻虞舜之时，游岩廊之上。"(文颖注曰：殿下外屋也。晋灼注曰：堂边曰岩峻之廊也。)
邹缉之《东阳记》曰：石步廊，去歌山十里，临流虚构，高可数丈，长三十丈，可容百人坐。
《韩子》曰：师旷为晋平公请角，一奏，有云从西北方起；再奏，大风而随之，裂帏幕，破俎豆，堕廊瓦。平公惧，伏于廊室。
《两京记》曰：隋炀帝从东都至西京，御道并作长廊。
枚乘《七发》曰：连廊四柱，台城增光。
陆机《与弟云书》曰：听颂观东作百丈许廊屋。
○塾
《尔雅》曰：门侧之堂谓之塾。(郭璞注曰：东门堂。)
《尚书·顾命》曰：先辂在左塾之前，次辂在右塾之后。
《礼记·学记》曰：古之教者，家有塾。
《白虎通》曰：所以必有塾何？以饰门，因取其名也。明臣下当见于君，先孰思其事也。
《东观汉记》曰：赵孝为郎，每告归，往来常白衣步担过道上邮亭，但称书生，寄止于亭门塾。
《魏武制度奏》曰：三公列侯，门施内外，塾方三十亩。
○坛
《左传》曰：子产相郑伯以如楚，舍不为坛。
《汉书》曰：萧何荐韩信于高祖，高祖择日斋戒，设坛，拜为将军。
《庄子》曰：孔子游乎缁维之林，休坐于杏坛之上。弟子读书，孔子弦歌鼓琴。奏曲未终，有渔父者下船而来，左手据膝，右手柱颐以听。曲终而招子贡、子路，二人俱对。客指孔子曰："彼何为者也？"子路曰："鲁之君子也。"
徐灵期《南岳记》曰：南岳山上有飞流坛，悬水激石，飞湍百仞，即孙温伯所丧身处也。又有曲水坛，水行石上成沟渎，如世人临河坛也，三月三日时来逍遥。
《梁州记》曰：沔阳城，先沔阳县所治也，在汉水南，旧萧何所筑。刘备为汉王，权住此城，盟于城下。今门外有盟坛犹存。
《帝王世记》曰：雍郊有五畤坛，汉武获麟处。
○屏
《尔雅》曰：屏谓之树。(郭璞曰：小墙当门中者也。犍为舍人曰：以垣当门蔽为树。)
《广雅》曰：复罳谓之屏。
《说文》曰：屏，蔽也。
《释名》曰：屏，自鄣屏也。萧墙，在门内；萧，萧也；臣将入，于此自肃警之处也。罘罳，在门外；罘，复也；臣将入请事，于此复重思也。
《礼记·礼器》曰：康圭疏屏，天子之庙饰也。(郑玄注云：屏，树也。今谓之罘罳。)
《论语·八佾》曰：或问："管氏知礼乎？"曰："邦君树塞门，管氏亦树塞门。管氏而知礼，孰不知礼？"(郑玄注曰：树，屏也。)
又《季氏》曰：吾恐季孙之忧不在颛臾，而在萧墙之内。(萧墙，谓之屏也。)
《汉书·佞幸传》曰：哀帝令将作为董贤起冢营义陵旁，内为便房，刚柏题凑，外徼道，周垣数里，门辟罘罳甚盛。
又曰：《王莽传》曰："莽性好时日小数，及事迫急，但为厌胜，遣使坏渭陵园门罘罳，曰："无使民复思汉也。"
《汉官典职》曰：省阁下大屏称曰丹屏，尚书郎含鸡舌香，伏其下奏事。
《晋书》曰：阮籍为东平相，彻去屏障，使内外相对。
《孙卿子》曰：天子外屏，诸侯内屏，礼也。外屏不欲见于外，内屏不欲见于内也。
《风俗通》曰：屏，卿大夫以帷，士以帘，稍有第以自障蔽也，示臣临见，自整屏气处也。
《吴越春秋》曰：越将伐吴，越王命于夫人，王背屏，夫人向屏而立，王曰："自今日之后，内政无出，外政无入。各守其职，已尽其信。内中辱者，则是子。境外千里辱者，则是予也。吾见子于是，已明试矣。"王出宫，夫人送王不过屏。因反阖其门，填之以土。
《白虎通》曰：所以设屏何？所以自障也，示极臣下之故也。天子德大，故外屏。诸侯德小，所照见近，故内屏。
○扆
《尔雅》曰：户牖之间谓之扆。(郭璞注曰：窗东户西也。《礼》云：斧扆，形如屏风。画为斧文置扆地，以其所名之耳。)
《尚书·顾命》曰：设黼扆。
《仪礼·觐礼》曰：天子负扆，南面朝诸侯，是升致命也。
《礼记·明堂位》曰：天子负斧扆，南而立。
○宁
《尔雅》曰：门屏之间谓之宁。(郭璞注曰：人君视朝门，宁立处也。)
《释名》曰：宁，伫也；见君所伫立定气之处也。
《毛诗》曰：俟我于著乎而。
《曲礼》曰：天子当宁而立，诸公东面，诸侯西面，曰朝。
