○箱
《东宫旧事》曰：皇太子初拜，有马齿呈事箱四枚。
《汉武帝内传》曰：帝崩时遗诏，以杂道书四十卷置棺中。至延康二年，河东功曹李及入上党抱犊山，彩药于岩室中，得此书，盛以金箱，卷后题日月，是武帝时河东太守张纯以箱及书奏上之。武帝时左右见之，涕泣曰："此是帝崩时殡殓物。"宣帝怆然，以书付茂陵，安合如故。
晋陆云《与兄机书》曰：一日行曹公器物，有书箱五枚。想兄识彦高，书箱甚似之。
○巾箱
《汉武内传》曰：武帝见西王母巾箱中有一卷书，王母曰："此《五岳贞形图》，昨青城诸仙就我求，今当付之。"
《宋书》曰：元凶劭杀逆，南阳公主见女巫严道育云："天神当赐符应。"时主夕卧，见流光相随，状若萤火，遂入巾箱，化为双珠，圆青可爱，因是巫蛊而败。
《齐书》曰：衡阳王钧常手自细书写五经，部为一卷，置于巾箱中，以备遗忘。侍读贺玠问曰："殿下家自有坟索，复何须蝇头细书，别藏巾箱中？"答曰："巾箱中有五经，于检阅易，且一更手写，则永不忘。"诸王闻而争效为，巾箱五经自此始也。
《世说》曰：威法济者，义兴人。其儿年二十得病，经年，有神来语，言："床席不净，神何处得坐？"曰："有漆巾箱甚净，神何不入中？"因内新果于箱中，觉有声，以箱盖覆之。于是便闻箱中动摇，即以衣傅之，可五升米重，而病愈。
《异苑》曰：晋孝武太元末，每闻手巾箱中有鼓吹鞞角之音。帝是岁崩，天下大乱。
○笥
《说文》曰：箪，笥，饭及衣之器也。
《尚书》曰：惟衣裳在笥。
《论语》曰：一箪食，一瓢饮。(箪，笥也。)
《东观汉记》曰：上问弟五伦："卿为市掾，人有遗卿母一笥饼，卿从外来见之，夺磨扔，探口中饼出之。"伦对曰："实无此，众人以臣愚蔽，故为生此语。"
《东观汉记》曰：上闻王郎将军至，复惊去，冯异进笥麦饭，兔肩。
《续汉书》曰：世祖微时，系南鸣市狱，市吏以一笥饭与之。
《吴越春秋》曰：越以文笥七枚献吴王。
《西京杂记》曰：宣帝以虎魄笥盛身毒宝镜。
《风俗通》曰：孝灵帝建宁中，京师长者皆以苇辟方笥为妆具。时有识者窃言："苇方笥，郡国献箧也。今珍用，天下皆当有罪谳于理官也。"后党锢皆谳廷尉，却墅悉入方苇笥中，斯为验矣。
张衡《绶笥铭》曰：南阳太守鲍德有诏所赐先公绶笥，传世用之，更治笥。平子为德主簿，故为之铭也。
○笈
《说文》作极，曰：笈，驴上负也。
《风俗记》曰：笈，学士所以负书，箱如冠藉箱也。
谢承《后汉书》曰：徐稚字孺子，公车五征，皆不降志。其有丧，负笈弗硾行五里也。
又曰：袁闳字夏甫，汝南人也。博览群书，常负笈寻师，变易姓名。
又曰：高弘字伯武，河内山阳人。为琅琊相，到官，自负笈，单步入界，听彩风俗。
又曰：苏章字士成，北海人，负笈追师，不远万里。
又曰：方诸字圣明，负笈到三辅，无术不览。
又曰：郎宗负笈卖卜给食，诸公表上博士征宗，宗负笈遁去。
《李固传》曰：固父为三公，而固步行负笈，千里从师。
《拾遗录》曰：汉惠帝时有仙人韩稚，东至沈离国，遇其人洞室负笈，而问其年几何。
《汉武内传》曰：上元夫人语武帝曰："阿母令以琼笈妙蕴发紫台之文赐汝。"
○火笼
《方言》曰：南楚江沔之间笼谓之篣，或谓之笯，陈楚宋魏之间谓之庸君，今薰笼是也。
《齐书》曰：卞彬性饮酒，火笼什物多诸诡异，自称卞田居。
又曰：范述曾为永嘉太守，有善政，征为游击将军，郡故旧送钱二十馀万，一无所授，惟得白桐木火笼朴十馀枚而己。
《梁书》曰：临贺王正德为吴郡太守，正德自谓应居储嫡，心常怏怏。后奔魏，初去之始为诗一绝，内火笼，曰："桢干屈曲尽，兰麝气氲销。欲知怀炭日，正是履冰朝。"
《修复山林故事》曰：当梓宫中有象牙火笼。
《东宫旧事》曰：太子纳妃，有漆画手巾薰笼二、条大被薰笼三。
《西京杂记》曰：汉制：天子以象牙为笼；上皆散花文，后宫则五色绫文。
刘向《别录》曰：淮南王有《薰笼赋》。
齐谢朓《咏竹火笼诗》曰：庭雪乱如花，井水粲成玉。因炎入豹袖，怀温奉芳蓐。体密用宜通，文斜性非曲。
梁范静妻沈咏《五彩竹火笼诗》曰：可怜润霜雪，纤剖后毫分。织作回风莒，制为萦绮文。含芳出珠被，耀绿接缃裙。徒嗟今丽饰，岂念昔凌云？
