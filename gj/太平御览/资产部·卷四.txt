○获
《说文》曰：获，刈禾也。
《毛诗·小雅》曰：岁聿云暮，采萧获菽。
又《周颂·良耜》曰：获之桎桎，积之栗栗。(桎桎，获声也。栗栗，众多也。)
《尚书·金滕》曰：秋大熟，禾未获，天大雷电以风，禾尽偃，大木斯拔，邦人大恐。
又《大诰》曰：厥父菑，厥子乃弗肯播，矧肯获？(其父已菑耕其田，其子乃不肯播种，况肯收获乎？)
《尔雅》曰：桎桎，获也。(郭璞注曰：获，刈禾也。)
《南史》曰：齐文惠太子，常幸东田观获稻。范云时从文惠，顾云曰："此刈甚快。"云曰："三时之务，亦甚勤劳。愿殿下知稼穑之艰难，无徇一朝之宴逸也。"文惠改容谢之。
虞喜《志林·说晏子》曰：景公为长府，有风，犹作不已。晏子歌曰："禾有穗兮不得获，秋风至兮尽零落。"歌终而流涕，公乃止之。
○穑
《说文》曰：穑，谷可收也。啬，爱涩也。
《尚书·大诰》曰：予永念曰："天惟丧殷，若穑夫，予曷敢不终朕亩？"(稼穑之夫，除草养苗。我长念天亡殷恶亦犹是矣。我何敢不顺天终竟我垄亩乎？)
又《无逸》曰：周公曰："呜呼！君子所其无逸。先知稼穑之艰难，乃逸，则知小人之依。(稼穑农夫之艰难，事先知之，乃谋逸豫，则知小人之所依怙。)相小人，厥父母勤劳稼穑，厥子乃不知稼穑之艰难，乃逸乃谚。既诞，否则侮厥父母曰："昔之人无闻知。"(小人之子，既不知父母之劳，乃为逸豫游戏，乃叛谚不恭己，欺诞父母；不欺则轻侮其父母曰："古老之人，无所闻知！")
《物理论》曰：穑犹收也，古今之言云尔。稼，农之本；穑，农之末。农本轻而末重，前缓而后急。稼欲少，穑欲多；耨欲缓，收欲速，此良农之务。
○〈耒君〉
《毛诗·大田》曰：彼有不获稚，此有不敛穧。彼有遗秉，此有滞穗，伊寡妇之利。(秉，把也。成王之时，百谷既多，种同齐熟，收刈促遽，力皆不足，而有不获不敛，遗秉滞德，故听矜寡取之以为利。)
《东观汉记》曰：桓荣遭仓卒，与族人元卿俱〈耒君〉拾，投闲辄讲。元卿谓曰："卿但尽气耳，当复有施用时乎？"后荣为太常诸子，谓元卿曰："平生笑吾尽气，今何如？"元卿曰："我农家，安能豫知此？"
《魏略》曰：焦先行不践邪径，必循阡陌。及其〈耒君〉拾，不失大穗。饥不可食，寒不可衣，结草以为蓑裳，被头徒跣。每出，见妇人，则隐翳，须去乃出。
王隐《晋书》曰：庾衮，字叔褒。年饥，〈耒君〉者犹殷，衮乃引其群子以退，曰："待其间。"既〈耒君〉焉，从者以为徒〈耒君〉也，〈耒君〉无傍掇。
《晋书》曰：夏统，字仲御。幼孤贫，养亲以孝闻。每采〈耒君〉求食，星行夜归，或至海边拘蟛〈虫越〉以资养。
《宋书》曰：沈道虔居武康北石山下，常以〈耒君〉拾自资。同〈耒君〉者或争穟，道虔谏之，不止，悉以其所得与之，争者愧恶。后每事辄云："勿令居士知。"
《庾异行别传》曰：君妻乐氏，生子泽。初，君与妻〈耒君〉，而产于泽，遂以命之。
○架
《释名》曰：架，加也，加杖于柄头，以挝穗而出谷也。或曰罗架，三丈而用之。或曰以杖转于头，故名之也。
《广雅》曰：拂谓之架。
《说文》曰：拂，架也。拂，击禾连枷也。
《国语》曰：权节其用，耒、耜、耞、芟。(耞，拂也，所以击草。)
《方言》曰：佥，宋魏之间谓摄殳，或谓之度。自关而西谓之拂。(佥，连架也，所以打谷。)
王褒《僮约》曰：刻木为架，屈竹作耙。(架，击禾也。)
○园
《说文》曰：园，所以树果也。
《易·贲卦》曰：贲于丘园，束帛戋戋。
《毛诗·车邻·驷驖》曰：《驷驖》，美襄公也。始命，有田狩之事，园囿之乐焉。(始命，命为诸侯也。秦始附庸也。)游于北园，四马既闲。(闲，习也。)
又《国风·将仲子兮》曰：将仲子兮，无逾我园，无折我树擅。(园，所以树木也。檀，强刃之木。)
又《小雅·鹤鸣》曰：乐彼之园，爰有树檀，其下维萚。(何乐于彼园之观乎？萚，落也。上其树檀，下其萚。)
《周礼·天官》曰：太宰九职，二曰园囿，毓草木。(郑注云：园，蕃也。)
《史记》曰：董仲舒，广川人，以治《春秋》，当孝景时为博士。下帷讲诵三年，不观于舍园。
《汉书·梁孝王传》曰：王有罪，入朝，乘布车，从两骑，入匿长公主园。(张晏曰：布车，丧人乘之也。)
又曰：田蚡召客饮，坐其兄盖侯北向，目坐东向。以为汉相尊，不可以兄私挠。由此滋骄。治宅第田园极膏腴。市买郡县器物，相属于道。
《后汉书》曰：窦宪恃宫掖声势，遂以贱直请夺沁水公主园田。(沁水公主，明帝女。)主逼畏，不敢计。后肃宗驾出，过园，指以问宪，宪阴喝不得对。(阴喝，犹噎塞也。阴，音于禁反。喝，音一介反。或作呜故反。)后发觉，帝大怒，召宪切责曰："深思前过主田园时，何用愈赵高指鹿为马？(愈犹差也。)久念使人惊怖！昔永平中，常令阴博、邓叠二人更相纠察，(以阴、邓皆外戚，恐其逾多，故使更相纠察也。博，阴兴之子也。)故诸豪戚莫敢犯法者。而诏书切切，犹以舅氏田宅为言。(切切，犹殷勤。)今贵主尚见枉夺，何况小人哉？国家弃宪如孤雏腐鼠！"(鸟子生而啄者曰雏也。)宪大震惧，皇后为毁服深谢，良久乃得解。使以田还主，虽不绳其罪，然亦不授以重任。
《续汉书·百官志》曰：濯龙园，在洛阳西北角。
谢承《后汉书》曰：吴祐迁胶东侯相，时戴宏父为县丞。宏年十六，从在丞舍。祐每行园，常闻讽读之音，奇而候之，亦与为友。宏卒成儒宗，知名东夏，为河间相，因自免归家，不复仕。身灌园蔬，以经书教授，年九十八卒。
又曰：中平二年，造万金堂于西园。
《献帝春秋》曰：吕布问太祖："明公何瘦？"太祖曰："君何以识孤？"布曰："昔在洛会浸氏园。"太祖曰："然，孤忘之矣。所以瘦者，不早相得故也。"
《魏略》曰：颜斐为京兆太守，起菜园，使民投闲灌治之。
《魏志》曰：明帝之幸郭元后也，毛皇后爱宠日衰。景初元年，帝游后园，召才人以上曲宴，极乐。元后曰："宜延皇后。"帝弗许，乃禁左右，使不得宣后知之，明日见帝，后曰："昨游宴北园，乐乎？"帝以左右泄之，所杀十馀人。
《魏略》曰：青龙十二年，起土山于芳林园西北陬。使公卿群寮皆负土成山，树松竹杂木善草于其上，捕山禽杂兽置其中。
又曰：马钧居京都，城内有地可为园，患无水以灌之，乃作翻车。令童儿转之，而灌水自覆，更入更出，其巧百倍于常。
《晋书》曰：华廙免官后，栖迟家巷。武帝登凌云台，望见廙苜蓿园，阡陌甚整，依然感旧。太康初大赦，乃得袭封。
王隐《晋书》曰：王衍，字夷甫，戎叔父也。终于平北将军，送故甚丰。亲故借衍车马、帷帐、器物者，衍因与不复录。资财尽出洛城西先人旧园田上。
又曰：王戎为荆州刺史，坐遣吏修园宅，应免官，诏以赎论。
又曰：孝宗欲于后园修立池苑，江逌谏以"强贼未灭，宜旌军备，尝存俭约，以率群下"。
又曰：汜腾，字无忌，应孝廉举，除郎中。属天下兵乱，去官，叹曰："生于乱世，贵而能贫，乃可以免。"散家财五十万，以施宗族。柴门灌园，琴书自适。
《南史》曰：臧荣绪幼孤，躬自灌园，以供祭祀。
《宋书》曰：茹法亮于宅为鱼池钓台、土山楼馆，长廊将一里，竹林花药之美，公家园竹不能及。
又曰：沈道虔居武康北石山下。有人窃园中菜，道虔自外还见之，即自逃隐，待窃者去后乃出。
《齐书》曰：会稽孔珪家起园，列植桐柳，多构山泉，殆穷真趣。衡阳王钧往游之，珪曰："殿下处朱门，游紫闼，讵得与山人交耶？"答曰："身处朱门，而情游江海；形入紫闼，而意在青云。"珪大美之。
又曰：豫章王嶷薨后，尝见形于第后园。乘腰舆，指麾处分，呼直兵，直兵无手板，左右授一玉手板与之，谓曰："橘树一株死，可觅补之。"因出后园。
《梁书》曰：徐勉为书式其子嵩曰："中年聊于东田间营小园者，非存播艺以要利，正欲穿池种树，少寄情赏尔。又以郊除闲旷，终可为宅，傥获悬车致事，实欲歌哭于斯。"
又曰：刘慧斐隐居东林寺，又于山北构园一所，号曰离垢园。时人仍谓为离垢先生。
《燕书》曰：愍帝时，有异爵，素质绿首，集于端门东园树，栖翔二旬而去。夏，以异爵故，大赦；名东园曰白爵园。
《后魏书》曰：胡太后亲览万机，手笔断决。幸西林园法流堂，命侍臣射，不能者罚之。
又曰：高聪为中尉所弹，遂废于家，断绝人事，惟修营园果。世称高聪梨，以为珍异。
又曰：元欣好营产业，多所树艺。京师名果，皆出其园。
又曰：景穆贾岁，颇亲近左右。营立田园，以收其利。
《北史》曰：齐卢景裕不营世事，居无二业，惟在注解。其叔父职居显要，而景裕止于园舍，精均郊野，谦恭守道，贞素自得。由是世号居士。
《北齐书》曰：河南康舒王孝瑜。文襄于邺东起山池游观，时俗眩之。孝瑜遂于第作水堂龙舟，植幡槊于舟上，数集诸第宴射为乐。武成幸其第，见而悦之，故盛兴后园之玩。于是贵贱慕敩，处处营造。
《后周书》曰：后周文帝在天游园，以金卮置侯上，令公卿射，中者即以赐之。宇文贵一发而中，帝笑曰："由基之妙正当耳！"
《唐书》曰：何潘仁，西域胡人也，家富于财。潘仁厚自奉养，引致宾客。炀帝时尝犯法，惧罪，逐亡入司竹园，鸠集亡命，众至数万。及义兵起，求得平阳公主而奉之，以应义师。
《庄子》曰：汉阴丈人为园畦，凿隧而入井，抱瓮而灌，一日浸百畦。子贡教以为桔槔。
《列子》曰：杨朱见梁王曰："王者治天下如运诸掌。"梁王曰："先生有一妻一妾不能治，三亩之园不能耘，言治天下，何也？"
《韩子》曰：昔弥子瑕宠于卫君，与游于东园，食桃而甘，以其半啖君，君曰："爱我哉！"
《淮南子》曰：夫临江之乡，其人汲水以溉其园，江水弗减也。
又曰：山有猛兽，林木为之不斩；园有螫虫，藜蓼为之不采。(言人畏之。)
《说苑》曰：吴王欲伐荆，告左右曰："敢谏者死！"舍人有少孺子者，欲谏不敢，怀丸操弹于后园，露沾其衣，如是三旦。王曰："子来何苦，沾衣如此？"对曰："园中有榆，其上有蝉。蝉高居悲鸣饮露，不知螳螂在其后；螳螂委身曲附欲取蝉，而不知黄崔在其傍；黄雀方延颈欲啄螳螂，而不知弹丸在其下也。此三者，皆务得其前利，不顾其后之有患也。"吴王曰："善哉。"乃罢兵。
《风俗通》曰：园，援也，从□袁声。四皓园公，亦本园者。
《玄晏春秋》曰：又好桑农种藏之事，且养鸡鹜。园圃之事，勤不舍力焉。
《王子年拾遗记》曰：汉明帝时，常山献巨桃核。此桃霜下结花，隆暑方熟。亦云仙人所食。常使植于霜园，此园皆植寒果也。
又曰：魏明帝起灵禽之园，方国所献异鸟兽，皆畜此园也。
《世说》曰：王子敬入会稽，经吴，闻顾辟强有名园，先不识主人，径往其家。顾方集宾友，酣宴园中。而王游历既毕，指麾好恶，傍若无人。
又曰：简文幸华林园，顾谓左右曰："会心处不必在远，翳然林水，便自有濠梁间想，觉鸟兽自来亲人。"
又曰：管宁、华歆共园中锄菜。见地片金，管不释锄，与瓦石不异；华拾而掷之。
《向秀别传》曰：向秀常与嵇康偶锻于洛邑，与吕安灌园于山阳，收其馀利，以供酒食之费。
《桂阳先贤赞》曰：苏耽常闻夜有众宾来，耽告母曰："人招耽去，已种药着后园梅树下，治百病，一叶愈一人。卖此药，过足供养。"
《仇池记》曰：城东有首蓿园，园中有三水碓。
《三秦记》曰：汉武帝名园曰樊川，一名御宿。有大梨如五升，名含消。
又曰：汉武帝果园有大栗，十五枚一升。
《华阳国志》曰：何随家养竹园。人盗其笋，随过行见，恐盗者觉怖走，竹伤其足，挈履徐步归。
《幽明录》曰：武宣程羁偏生未被举，家常使种葱。后连理树生于园圃。
殷仲堪《游园赋》曰：尔乃杖策晨游，以咏以吟。落叶掩蹊，果下成林。
《曹植诗》曰：公子敬爱客，终宴不知疲。清夜游西园，飞盖相追随。
刘讠必之天公笺曰：昔申酉之际，遭汤旱流烟；今子岁，值尧水滔天。火延烧其庐，水突坏其园。
谢玄《与姊书》曰：比二日东行，游步园中，已极有任家湖形模也。姊想瞩此，亦小有所散。
○圃
《说文》曰：种菜曰圃。
《毛诗·鸡鸣》曰：东方未明，折柳樊圃，狂夫瞿瞿。
又《七月》曰：九月筑场圃，十月纳禾稼。
《周礼·地官下》曰：场人，掌国之场圃，而树之果蓏珍异之物，以时敛而藏之。(果，枣李之属。蓏，瓜瓠之属。珍异，葡萄、枇杷之属。)
《礼记·射义》曰：孔子射于矍相之圃，观者如堵墙。
《左传·庄公》曰：子颓有宠，𫇭国为之师。及惠王即位，取𫇭国之圃以为囿。(圃，园也。囿，苑也。)遂奉子颓以代王。
又《僖公下》曰：秦师袭郑，郑使皇武子辞曰："郑之有原圃，犹秦之有具囿也。"
又《哀公下》曰：卫侯为虎幄于籍圃。(于籍田之圃新造幄幕，以虎兽为饰也。)
《论语》曰：樊迟请学为圃，子曰："吾不如老圃。"
《庄子》曰：古之人假道于仁，托宿于义，以游逍遥之庐，食于苟简之田，立于不贷之圃。逍遥，无为也；苟简，易养也；不贷，无出也。古谓是采真之游。
《韩子》曰：景公欲移晏子家于豫章之圃，晏子辞。
《孟子》曰：今有场师，舍其梧槚，养其樲棘，则为贱场师也。(场师，治场圃者。梧、槚，皆木名。樲棘，酸枣。言此以喻人舍大养小，故曰贱场师也。)
《淮南子》曰：昆仑山有疏圃之地，满之潢水三周。
《山海经》曰：淮江之山，实惟帝之平圃。
《风俗通》曰：圃，补也，从口甫声。
《拾遗记》曰：昆仑山第二层下有芝田蕙圃，皆数万顷，群仙种耨焉。
曹植《籍田赋》曰：夫凡人之为圃，各植其所好焉。好甘者植乎荠，好苦者植乎荼，好香者植乎兰，好幸者植乎蓼。至于寡人之圃，无不植也。
