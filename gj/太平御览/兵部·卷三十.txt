○练士
《通典·搜才》曰：(凡为将统戎，在知士器局，当设科目差等优异，应机而任，以收其效。)选士之科，沉谋密略出人者；词辩从衡，能移夺人之性情，堪辩说者；能往来听言语，览视四方之事，军中之情伪，日列于前者；能得敌之主佐、门庐、请谒之情，堪间谍者；能知山川险易，行止形势，利害远近，井泉水草，径路迂直，堪乡导者；巧思出人，制造五兵及攻守器械者；引强敌撤紥戈铤剑戟，便于利用，挺身捕虏，搴旗斩将，堪陷阵者；趫捷若飞，逾城城堑，出入无形，堪窥觇者；往返三百里不及暮至者；破格舒钩，或负六百斤行五十步，四百斤行百步者；推步五行，瞻风云气候转，或多言天道，诡说阴阳者；(此虽非兵家本事，所要资权谲次以取胜耳。)罪犯者；父子兄弟欲执仇者；贫穷忿怒，将欲快其志；故赘婿人虏，欲昭迹扬名。
《长短经》曰：夫王者帅师必简练英雄，知士高下，因能授职，各取所长，为其股肱羽翼，以成威神，然后万事毕矣。腹心一人，(主理繁应卒，揆天消变，总撮计谋，保国全命者也。)谋士五人，(主国安危，豫虑未然，喻才能，明赏罚，受官位，决嫌疑，定可否者也。)天文三人，(主占星历，候风气理，时日考符，验效灾异，知天心去就者也。)地形三人，(主军行止，形势利害，远近险易，水涸山阻，不失地利者也。)兵法九人，(主讲论异同，行事成败，简练兵器，凡军阵所用，刺举非法者也。)通粮四人，(主广饮食，密蓄积，通粮道，致五谷，令三军不困乏食也。)奋威四人，(主择材士，喻兵马，风流电掣，不失所由奇状也。)鼓旗三人，(主佐鼓旗符节号令，倏忽往来，出入若神。)股肱四人，(主出旌扞，任重持难，修沟堑，治壁垒，四转守御者。)通才三人，(主拾遗补过，集会术数，周流并会，应待宾客，议论谈语，消息结解也。)权士三人，(主奇谲殊异，非人所识，行无穷之变也。)耳目七人，(主往来听言语，览视四方之事，军中之情伪日列于前也。)爪牙五人，(主扬威武，激厉三军，冒难死攻，令三军勇猛也。)羽翼四人，(主飞名誉，震远近，动移四境，以弱敌心也。)游士八人，(主祠征祥候开阖，视敌人为谋者也。)伟士二人，(主为诸诈，依托鬼神，以惑敌心。)法算二人，(主计会三军领理万物也。)方士二人。(全为药以全伤病也。)军中有大勇敢死乐伤者聚为一为卒，(名曰冒将之士。)有勃气壮勇暴强者聚为一卒，(名曰陷阵之士。)有学于奇正长剑雕弧接武齐列者聚为一卒，(名曰锐骑之士。)有破格舒钩、强梁多力、能溃破金鼓、绝灭旗旌者聚为一卒，(名曰勇力之士。)有能逾高超远、轻足善走者聚为一卒，(名曰冠兵之士。)有故王臣失势、欲复见其功者聚为一卒，(名曰死斗之士。)有死罪之人昆弟为其将报仇者聚为一卒，(名曰死责之士。)有贫穷忿怒、将快其志者聚为一卒，(名曰必死之士。)有故赘婿人虏欲昭迹扬名者聚为一卒，(名曰厉顿之士。)有辩言巧辞、善毁誉者聚为一卒，(名曰间谍飞言弱敌之士。)有故咠靡免罪之人欲逃其耻者聚为一卒，(名曰幸用之士。)有材伎过人能负重行数百里者聚为一卒。(名曰待令之士。)夫卒强将弱曰陁，(音豕)吏强卒弱曰陷，兵无选锋曰北，必然之数矣。故曰：兵众势强，士卒孰练，知之者胜，不知之者不胜，不可忽也。
○兵众
《书》曰：如虎如貔如熊如罴于商郊。
又曰：用咸戒于王曰："王左右常伯、常任、准人、缀衣、虎贲。"
《诗》曰：予王之爪牙，予王之爪士。
《周礼》曰：司戈盾，掌戈盾之物而颁之。军旅会同，授贰车戈盾，建乘车戈盾，授旅贲及虎士戈盾。
《左传》曰：彤弓、虎贲，文公受之，以有南阳之田。
又曰：组甲三百，被练三千。
《史记》曰：苏秦说惠王曰："韩之卒勇，被坚甲带利剑，一人当百。以大王之贤，西面事秦，为天下笑。"
《汉书》晁错云：陛下又兴数十万之众，以诛数万之匈奴，众寡之计，以一击十之术也。
《后汉书·光武纪》曰：伯升拔宛已三日，而世祖尚未知，乃伪使书报城中"宛已下，兵到"，而佯堕其书。寻、邑得之，不喜。诸将既累捷，胆气益壮，无不一当百。
《后汉书》曰：光武起，王莽遣大司徒王寻、大司空王邑(王莽时，表章所献金匮图有王寻姓名。王邑，王商子，于莽为从父兄弟。)将兵百万，其甲士四十二万人。五月，到颍川，复与严尤、陈茂合。(颍川郡，今洛州阳翟县也。)
又曰：王元说隗嚣曰："今天水完富，士马最强，北取西河上郡，东收三辅之地。按秦旧迹，表里河山。(秦外山而内河。)元请以一丸泥为大王东封函谷关，此万代一时也。"
又曰：河南贼张步据齐地，耿弇讨，败之。步肉袒负斧锧于军门。(锧，鍖也。示必死。鍖音砧。锧音质。)弇传步诣行在，而勒兵入据其城，树十二郡旗鼓，(弇凡平城阳、琅琊、高密、胶东、东莱、齐千乘、济南、平原、泰山、临淄等。)令步兵各以郡人诣旗下。众尚千馀万，辎重七千馀两，皆罢遣归乡里。齐地悉平。
又曰：建安中，刘表为荆州牧。(理今江陵郡也。)刘备时在荆州，众力尚少，诸葛亮曰："荆非少人也，而著籍者寡。平居发调，即人心不悦，凡有游户，皆使自实，因录以益众可也。"备言其计，故表众遂强。
又曰：百官志云：节从武贲，比二百石。
《东观汉记》曰：上赐冯异玺书曰："闻吏士精锐，水火不避，购赏之赐，必不令将军负丹青，失断金也。"
《魏志》曰：张绣反，袭太祖，出战不利，轻骑引去。典韦战于门中，贼不得入。兵遂散从他门并入。时韦校尚有十馀人，皆殊死战，无不一当十。前后至稍多，韦以长戟左右击之，左右死伤者略尽。
《晋书》曰：桓玄使陶谦屯覆舟山，刘毅至蒋山。裕羸弱登山，多张旗帜，玄不知测。裕与毅分为数队，进突谦阵，皆殊死战，无不一当百。谦等诸军一时奔散。(裕则刘裕也。)
又《职官志》曰：左卫将军领熊渠武贲，右卫将军领佽飞武贲。
又《天文志》曰：武贲一星，在太微西蕃，北下台，南静室，旄头之骑官也。
徐爰《宋书》曰：众推高祖为盟主，移檄京邑，遇吴甫之，玄骁将也，其兵甚锐。高祖躬执长刀，径入其阵，众皆披靡，即斩甫之。进至罗落桥，高祖望贼旗鼓，誓众驰进，挺剑指麾，光曜如电，将士皆莫敢仰视。但冯神武争为先登，殊死而战，无不一当百。
萧方等《三十国春秋》曰：陈安奔陇城，前赵将刘贲驰将追之，石虎止贲曰："穷寇归兵不可迫也。我士卒连胜，皆已怠矣；以骄急之卒，当致死之众，恐无万全之利。"贲曰："不然。彼锐气尽矣，众心乖沮，人怀苟免，莫有斗志，我卒乘猛气甚盛，皆一当十，岂其衰沮之馀所能抗也。贲躬先士卒，战辄败之，遂围安于陇城。
又曰：定阳人梁犊，因民心怨赵也，谋兵东还。犊自称大将军，率众攻下辨，克之。犊军人皆多力善射，一当十，馀无兵甲，所在略大斧，施一丈柯，攻战若神，拟向崩溃。
《后魏书》曰：燕凤尝使于苻坚曰："彼国人马，实为多少？"凤曰："控弦之士数十万，见马百万匹。"坚曰："卿言人众可尔，说马太多，是虚辞耳。"凤曰："云中川自东山至西河二百里，北山至南山百有馀里，每岁孟秋马常大集，略为满川。以此推之，使人言之，犹尚未尽。"坚厚加赠遗。
又曰：宋遣沈攸之，吴憘公领卒数万从沂清而进，欲援下邳，尉元遣孔伯恭卒步骑一万以拒之，并以攸之前败军人伤残手足、〈疒豕〉兀膝行者尽送令还之。
又《官氏志》曰：太和中，定品令有戟楯武贲将军，有募员武贲将军，有高车武贲将军。
又曰：河北贼葛荣为魏将尔朱荣所擒，馀众悉降。以贼徒既众，若即分割，恐其疑惧，或更结聚，乃普告勒各从所乐，亲属相随，任所居止。于是群情喜悦，登即四散，数十万众一时散尽。待出百里之外，乃使分道押领，随便安置，咸得其宜。擢其渠帅，量才授用，新附者咸安。时人服其处分几速。
《三国典略》曰：萧明王僧辩书曰："凡诸部曲，并使招携，投赴戎行，前后云集。霜戈电戟，无非武库之兵；龙甲犀渠，皆是云台之仗。
《文选》曰：云屯七萃士，鱼丽六郡兵。
又曰：士马精研。
陆士衡《辨亡论》曰：于时云兴之将，带州飚起之师，跨邑哮阚之群，风驱熊罴之众雾集。
又曰：夫曹、刘之将，非一世所选；向时之师，无曩日之众。
又曰：《孙子荆为石仲容与孙皓书》云："今百僚济济，俊乂盈庭；虎臣武将，折冲万里；国富兵强，六军精练。
○队伍
《太白阴经》曰：阳队起一至九，阴队起九至一，队有五十人，五人火长，五九不失四十五人之数。卒间容卒，相去二步；队间容队，相去一十八步。前告十步，其队前后相去亦如之。黄帝曰"阵间容阵，队间容队，曲间容曲"是也。
《卫公兵法》曰：诸道狭不可并行者，即第一战锋队为首，其次右战队次之，其次左战队次之，其次右驻队次之，其次左驻队次之。若道平川阔，可以并行者，宜作统法。每统战，锐队居前，两战队并行次之，又两驻队并行次之，馀统准此。若更堪齐头行者，每统五队，横列齐行，后统次之。如每统三百人，简取二百五十人，分为五队：第一队为战锋队，第二队第三队为战队，第四第五队为驻队。每队队头一人，副队头一人。其下等五十人为辎重队，别着队头一人，拟战日押辎重，遥为声援。若兵数更多皆类此。诸军当军折冲果毅，必须排定队伍。每行引发营，须依次第。战日有罪须罚，有功须赏，依名排次，甚为省易。不然，推逐稍难，争竞不定。
又曰：诸每队给一旗，行则引队，住则立于队前。其大总管及副总管则立十旗以上，副总管则立四旗以上。行则建于车前，住则立于帐侧。统头亦别给异色旗。拟临阵之时，辨其进退，驻队等旗，别样别造，令引辎重，各令本营行队识认此旗。诸军相去既远，语声难彻，走马报又劳烦，故建旗帜，用为节度。旗方面旗举，当方面兵急须装束。旗向前亚，方面兵急须进，旗三竖即住，其卧却回审，细看大将所举之旗。(大将方面旗：东方碧，南方赤，西方白，北方黑。专看方色旗亚处，即是其方贼来，便须御捍攻击。)
又曰：诸军将战，每营跳荡队、马军队、奇兵队、战锋队，驻队等，分拆为五等，当军各令一官押领。出战之时，先用某等兵战斗；如更须兵，以次更取某等兵，用尽当营。辎重队不得辄用，亦各一官人押领，使坚垒，各令知其部伍，不使纷杂。自馀节度，一依横阵。
