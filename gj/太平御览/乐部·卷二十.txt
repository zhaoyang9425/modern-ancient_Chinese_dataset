○鼓
《风俗通》曰：鼓，不知谁所造。鼓者，郭也。春分之音，万物皆郭皮甲而出，故谓之鼓。
《尔雅》曰：大鼓谓之鼖，小者谓之应。大鼗谓之麻，小者谓之料。徒击鼓谓之咢。(郭璞注曰：《诗》云："或歌或咢"。鼖长八尺。应，在大鼓侧也。)
《周易通卦验》曰：冬至，鼓用马革，圆径八尺一寸。夏至，鼓用牛皮，围径五尺七寸。
《尚书》曰：周成王崩，鼖鼓在西方，长八尺。
《尚书·益稷》曰：下管鼗鼓。
《礼记》曰：庙堂之上，罍樽在阼，牺樽在西。庙堂之下，悬鼓在西，应鼓在东。
又曰：悬鼓，周鼓也。其小者曰胤，先击小鼓为大鼓导引，故曰胤。一名鞞。
又曰：《春官》小师掌教鼓。瞽蒙掌播鼗。眂瞭掌播鼗。
又曰：王执路，侯执鼖，将军执晋鼓，师帅执提，旅帅执鼙。
又曰：夏后足鼓，殷人置鼓，(置，植也。亦作树。)周人悬鼓。
又曰：龠章掌土鼓豳龠。(杜子春曰：以瓦为匡，以革为两面，可击也。)
又曰：除水虫以炮土之鼓，鼓之以焚石，投之狐蜮之属也。
又曰：《地官》：鼓人掌教六鼓、四金之音声，以节声乐，以和军旅，以正田役。(音声，五声合和者也。)教为鼓，而辩其声用，(教为鼓，教击鼓者大小之数，又别其声所用之事。)以雷鼓鼓神祀，(雷鼓，八面鼓。神祀，祀天神。)以灵鼓鼓社祭，(灵鼓，六面鼓，社祭祭地祗也。)以路鼓鼓鬼享，(路鼓，四面鼓。鬼享，享宗庙。)以鼖鼓鼓军事，(大鼓谓之鼖，长八尺。鼖音扶云切。)以鼛鼓鼓役事，(鼛鼓长丈二尺。鼛音古刀切。)以晋鼓鼓金奏。(晋鼓长六尺六寸者是也。金奏谓乐作，击编锺。)
又《冬官·考工记》：韗人为皋陶。(郑司农曰：皋陶，鼓木也。玄谓者，以皋陶名官也。〈革匋〉则陶字从革。韗音况万切，又音运。〈革匋〉音陶，徒刀切。)长六尺有六寸，左右端广六寸，中尺厚三寸，(板中广头狭为穹隆也。郑众云：鼓木一判者，其两端广六寸而中央广尺，如此乃得有腹矣。)穹者三之一，(郑众云：穹读为志无空邪之空。谓鼓木腹穹隆者，居鼓面三之一。玄读如穹苍之穹。穹隆者，居鼓面三之一，则其鼓四尺者板穹一尺三寸三分，寸之一也。倍之为二尺六寸三分寸之二，加鼓四尺，穹之径六尺六寸三分寸之二也。此鼓合二十板。)上三正。(郑众云：谓两头一平，中央一平。郑玄读三当为参。正言直也。参直者。穹上一直，两端又直，各居二尺二寸，不弧曲也。此鼓两面，以六鼓差之，贾侍中云：晋鼓大而短，近晋鼓也。以晋鼓鼓金奏也。)鼓长八尺，鼓四尺。中围加三之一，谓之鼖鼓。(中围加三之一者，加于面之围以三分之一也。面四尺，其围十二尺，加以三凤裥四尺，则中围十六尺，径五尺三寸三分寸之一也。今鼓亦合二十板，则板穹六寸三分寸之二。《尔雅》云：大鼓谓之鼖。以鼖鼓鼓军事。郑众云：鼓四尺谓革所蒙者广四尺也。)为皋鼓，长寻有四尺，鼓四尺，倨勾磬折。(以皋鼓鼓役事。磬折，中曲之，不参正也。中围与鼖鼓同，以磬折为异也。)凡冒鼓，必以启蛰之日。(启蛰，孟春之中也。蛰曰始闻雷声而动，鼓所以取象也。冒蒙鼓以革。)良鼓瑕如积环。(革谓急也。)鼓大而短，则其声疾而短闻；(音问。下同。)鼓小而长，则其声舒而远闻。
《礼记·明堂位》曰：土鼓、篑桴、苇龠，伊耆氏之乐也。(篑当为士。伊耆氏，古天子有天下之号也。令有伊耆氏者。)
《左传·成上》曰：师之耳目，在吾旗鼓。
又《僖中》曰：三军以利用也，金鼓以声气也。
又《昭三》曰：分唐叔以密须之鼓。注：密须，国名也。
《毛诗邶风》曰：击鼓其镗，踊跃用兵。
又《采芑》曰：方叔率止，钲人伐鼓，陈师鞠旅。显允方叔，伐鼓渊渊，振旅阗阗。
又《灵台》曰：鼍鼓蓬蓬，蒙瞍奏公。
又《执竞》曰：锺鼓喤々，磬管将将。
又《山有枢》曰：子有锺鼓，不击不考。宛其死矣，他人是保。
又《有瞽》曰：有瞽有瞽，在周之廷，设业设虡，崇牙树羽，应田悬鼓。
又《那》曰：猗欤那欤，置我鞉鼓。奏鼓简简，衎我烈祖。
又《甫田》曰：琴瑟击鼓，以御田祖。
又《有駜》曰：振振鹭，鹭于飞。鼓咽咽，醉言归。
又《宛丘》曰：坎其击鼓，宛丘之下。
《论语》曰：季氏富于周公，而求也为之聚敛而附益之。子曰："非吾徒也，小子鸣鼓而攻之可也。"
《汉书》曰：李陵击匈奴，夜击鼓起，士鼓不鸣。陵曰："吾士气少衰，而鼓不起，何耶？军中岂有女子乎？"搜军中，得卒妻，皆斩之。
又曰：元帝疾，不亲政事，留好音乐。或置鼙殿下，天子自轩槛上隤铜丸以挝鼓，声中严鼓之节。后宫及左右习知音者，莫能为之。
《后汉书》曰：王乔为叶令，每当朝，邺门下鼓不击自鸣，闻于京。昭帝取置其都亭，无复有声。
又曰：祢衡字正平。孔融雅爱其才，数称赏于曹操。操欲见之，衡不肯往。操怀忿，而以其才，不欲杀之。闻衡善鼓，召为鼓吏。因会宾客，阅试音节，诸吏过者，皆令脱其故衣，更着岑牟单绞之服。次至衡，方操挝，踊跃而前，吏呵之曰："鼓吏何不改服而轻进？"衡于是先解褒衣，次释馀服，裸身而立，徐取岑牟单绞而着之，复操挝，颜色不怍。操笑曰："本欲辱衡，衡反辱孤。"衡对曰："不敢以先王之法服为伶伦之衣。"
沈约《宋书》曰：萧思话年十许岁，好骑屋栋打细腰鼓也。
《南史》曰：孙〈木邑〉为延陵县令。国子助教高爽诣之，〈木邑〉了无故人怀。爽出，从合下过，取笔书鼓面云："徒有此大腹，了自无肝肠。面皮如许厚，被打未遽央。"
《唐书张玄素传》曰：太子承干又尝于宫中击鼓，声闻于外。玄素叩合请见，极言切谏。承干乃出宫内鼓，对玄素毁之。
《唐书》曰：郑馀庆兼判太常卿事。初，德宗自山南还宫，关辅有怀光、吐蕃之虞，都下惊忧。遂诏太常习乐，去大鼓。至是，馀庆始奏复用大鼓。
《世说》曰：王大将军年少时，旧有田舍之名，语音亦楚。武帝唤时贤共言伎艺之事，人人皆有所能，惟王都无所关，意色殊恶，自言解打鼓。帝即令取鼓，令击之。于坐振袖而起，扬槌奋击，音节谐捷，傍若无人，举坐叹其雄爽。
《春秋孔演图》曰：有人金丰，击玉鼓，驾六龙。(鼓喻所行清严，人服其威势也。)
《古今注》曰：汉有黄门鼓吹，一名楼车。
《帝王世纪》曰：黄帝杀夔，以其皮为鼓，声闻五百。
《后秦记》曰：姚泓，永和元年，天水冀石鼓鸣，闻数百里，野雉皆雊。
《神异经》曰：八方之荒有石鼓焉，蒙之以皮，其音如雷。
《韩子》曰：楚厉王有惊鼓，与百姓为戒。饮酒过之而击，民大惊，使人止之，曰："君醉戏而击之。"民皆罢。居数月，警而击鼓，民不起也。
《穆天子传》曰：天子读书于梨丘，奏广乐，遗其灵鼓。
虞喜《志林》曰：建武二十四年，南郡男子献铜鼓，有铭。
《五经要义》曰：鼓所以检乐，为群音之长也。
《异苑》曰：晋武帝时，吴郡临平岸崩，出一石鼓，打之无声。问张华，华曰："可取蜀人桐材，刻作鱼形，扣之则鸣矣。"于是如其言，声闻数十里。
刘道民诗云：亦有远而合，蜀桐鸣吴石。
郭缘《述征记》曰：逢山在广固南三十里，有祠并石人、石鼓。齐世将乱，石人辄打鼓，闻数十里。
《罗浮山记》曰：浮山东石楼下，有两石鼓，扣之清越，所谓神钲也。
盛弘之《荆州记》曰：始兴郡阳山县有豫章木，本径可二丈，名为圣木。秦时，伐此木为鼓颡，颡成，忽自奔逸，北至桂阳。
又王韶之《始兴记》云：息于临武，遂之洛阳，因名圣鼓城。今在临武。
《临海记》曰：郡西有白鹄山，山上有石鼓。元嘉中，居人忘祭祀山神，乃推此鼓，数十里闻，如金石之响。相传云此山有鹄，飞入会稽郡雷门鼓中。打鼓声，洛阳闻之。后逆贼孙恩斫破此鼓，见一白鹄飞出去。
《通礼义纂》曰：建鼓，大鼓也。少昊氏作焉，为众乐之节。夏加四足，谓之节鼓；商人挂而贯之，谓之盈鼓；周人悬而击之，谓之悬鼓。近代相承，植而建之，谓之建鼓。本出于商制也，唐礼设于四隅。
刘𤩽定《军礼》曰：鼓吹，未知其始也。汉以雄朔野而有之矣。鸣笳以和箫声，非八音也。骚人曰：鸣篪笳竽鼓吹，楼车也。昔箫史吹箫于秦，秦人为之筑凤台。故鼓吹，陆则楼车，水则楼船。其在庭也，则以虡为楼。或曰：鹭，鼓精也。昔吴夫差启蛇门以厌越，越人雷为门以禳之，击大鼓于雷门之下，而蛇门闻焉。其后移鼓建康宫之端门，有双鹭咒鼓而飞乎云末。或曰皆非也。诗曰："振振鹭，鹭于飞。鼓咽咽，醉言归。"古之君子仕于伶官，悲周道之为榛，伤颂之棳音，故饰鼓以鹭，欲其流风好焉。今有龙头大抗，中鼓独揭，小鼓随品秩焉。短箫铙歌，军乐也。帝歧伯所作，以建武扬德风，韶劝土地。
《古今乐录》曰：镈师掌金奏之鼓。(谓主击晋鼓以奏春锺镈。)又卒长执铙，(奴交切。)两司马执铎，公司马执镯。(音蜀)又金铙止鼓，以金铎通鼓，以金镯节鼓。以锺鼓者，前击锺次击鼓也。
《大周正乐》曰：刘贶曰：鼓，动也。冬至之音，万物合阳气而动。雷鼓八面，以祀天。灵鼓六面，以祀地。路鼓四面，以祀鬼神。夏后加之以足，谓之足鼓；殷人贯之以柱，谓之柱鼓；周之悬之，谓之悬鼓。后世复殷制建之，谓之建鼓；高六尺六寸，金奏则鼓之。傍有小鼓，谓之应鼓，以和大鼓。小鼓有柄曰鞉，摇以和鼓，大曰鼙也。腰鼓大者瓦；小者，木。皆广首而纤腹。齐鼓如漆桶，大一头，设齐于鼓面，如麝齐，故曰齐鼓。
又曰：马上之鼓曰提鼓，有木可提执。施于朝，则登闻之鼓、敢谏之鼓是也。施于府寺曰朝鼓，在村墅曰枹鼓。枹，一作桴，调击鼓物也。在边徼曰警鼓。
又曰：铜鼓，铸铜为之，虚其一面，覆而击其上。南蛮扶南、天竺类皆如此。岭南豪家则有之，大者广尺馀。
又曰：节鼓如博局，中开圆孔，适容其鼓，击之以节乐也。
又曰：毛员鼓似都昙而稍大。
又曰：有鼍鼓、节鼓，不知谁所造。
又曰：檐鼓如小瓮，先冒以革而漆之。
又曰：羯鼓正如漆桶，两手俱击。以其出羯中，故号羯鼓。亦谓两杖鼓板。
又曰：正鼓、和鼓，一以正而一以和，皆腰鼓也。
又曰：都昙鼓，似腰鼓而小，以小槌击之。
又曰：答腊鼓，制广于羯鼓，而鼓以指揩之，其声甚震，俗谓之揩鼓。
又曰：鸡娄鼓，正而员，首尾可击之处平可数寸。
又曰：方鼓，大历元年司马滔进广平乐，兼此鼓，以应黄锺一均声。
《乐书》曰：雷鞉者，《周礼》"瞽蒙掌播鞉"。鞉如鼓而小，以木贯之作柄，柄各四枚，为八面也。旁以结皮为耳，摇之还自击。礼书云："掌之人左手播鞉，右手击鼓"之是也。
○柷敔
《释名》曰：柷，如物始见祝柷然也。敔，止也，所以止乐。
《尚书》夔曰：戛击鸣球，下管鼗鼓，合止柷敔。(孔安国曰：戛击，柷敔也。下管，堂下乐也。上下合心，乐名有柷敔也。)
《礼记》：德音之音控揭。天子赐诸侯乐，则以柷将之。
《乐记》曰：圣人作控揭，埙篪则所起矣。柷，众也。立夏之音，万物众形皆成也。方面各二尺，傍开员孔，内手于孔击之，以举众乐也。
《尔雅》曰：所以鼓柷谓之止，所以鼓敔谓之甄。(郭璞注曰：柷如漆筩，方二尺四寸，深尺八寸，中有椎柄连底桐之，令左右击。止者，其椎名。敔如伏虎，背上有二十七鉏铻刻，以木长尺。甄者，其名也。)
《乐汁图》曰：干主立冬，阴阳终始，故圣人象天以制柷、刑法，使死者不恨，生者不怨。(宋均曰：柷圉从中发声，人情死恨亦从中起。)
《尔雅》曰：敔谓之甄。注云：敔如伏虎，背上有二十七鉏铻刻，以木长尺栎之。甄者，其名也。
○笋虡
《尔雅》曰：木谓之虡。(郭璞注曰：悬磬之木曰虡。)
《方言》：几其高者，谓之虡。(郭璞注曰：笋虡也。)
《释名》曰：所以悬锺鼓者，横曰簨。簨，峻也，在上高峻也。纵曰虡。虡，举也，在旁举簨者也。
《毛诗》曰：设业设虡，崇牙树羽。
《周礼·冬官》：梓人为笋虡，臝者、羽者、鳞者以为笋虡。外骨、内骨、却行、仄行、纡行、连行，以脰鸣、以翼鸣，以为雕琢。厚唇、弇口、出目、短耳、大胸、耀后者，以为锺虡锐喙、决吻、小体、骞腹者，以为磬虡。小首而长、抟身而鸿者，以为笋。注曰：为锺虡者，有力而不走，宜于任重也。为磬虡者，其声清扬，宜远闻也。外骨龟，内骨鳖，却行蚓，仄行蟹，纡行蛇，连行鱼，脰鸣蛙黾，翼鸣发皇也。蚓蚰蜒皆以刻画彝器，抟庶物，贵野声。
《礼·明堂位》曰：夏后氏之龙簨虡，殷之崇牙，周之壁翣。注云：龙上刻画为重牙，周又画缯为翣，载之以壁，垂五羽于其下也。
贾谊《真虡赋》曰：樱挛拳以蟉虬，负大锺而欲飞。楚词曰：萧鼓兮瑶虡。
《说苑》曰：秦始皇建千石之锺，立万石之虡。
《三辅旧事》曰：秦始皇敛天下铜铁，皆著咸阳，铸作铜虡、高庙虡二枚。魏明帝徙诣洛阳，尚在。
