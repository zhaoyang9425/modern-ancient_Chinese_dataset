○溺
《大戴礼》曰：武王践祚曰："盥盘之铭，与其溺于水，宁溺于人。"不可救。
《礼记·檀弓上》曰：死而不吊者三：(谓轻生忘孝。)畏，(人或时以非罪攻己，不有以说之死之者，孔子畏于匡是也。)压，(行止危险之下。)溺。(不乘桥船。)
又《缁衣》曰：子曰："小人溺于水，君子溺于口，大人溺于人，皆在其所亵也。夫近于人而溺人，德易狎而难亲也，易以溺人。"
《左传·哀下》曰：越围吴。晋赵孟使楚隆问吴王。王曰："勾践将生忧寡人，死之不得矣。"王曰："溺人必笑，吾将有问也。史黯何以得为君子？"对曰："黯也，进不见恶，退无谤言。"王曰："宜哉。"
《东观汉记》曰：邓训字平叔。永平中，治滹沱石臼河，从都卢至羊肠仓，欲令通漩拢太原吏民苦转远，所经三百八十九隘，前后没溺死者不可胜算。建初三年，拜训谒者，使监领其事。更用驴辇，岁省亿万，计活徒士数千人。
《后汉书》曰：廉范西迎父丧至葭萌，载船触石破没，范抱持棺柩遂俱沉溺。众伤其义，钅句求得之，仅免于死。
《魏志》曰：管辂族兄孝国，居在斥丘，辂往从之，与二客会。客去后，辂谓国曰："此二人天庭及口耳之间同有凶气，异变俱起，双魂无宅，流魄于海，骨归于家，少许时并当死也。"复数十日，二人饮酒醉，夜共载，牛惊下道入漳河中，皆即溺死也。
又曰：帝幸许昌，杜畿居守。受诏作御楼船于陶河。试船，遇风没。帝为之流涕，诏曰："昔冥勤其官而水死，稷勤百谷而山死，故尚书仆射杜畿于孟津试船，遂至覆没，忠之至也，朕甚愍焉。"追赠太仆，谥曰戴侯。
《吴录》曰：孙策《讨黄祖表》曰："臣讨黄祖，斩首二万馀级，其赴水溺死二万馀口。船六十馀艘，财物山积。"
《唐书》曰：封德彝。隋开皇末，江南作乱，内史令杨素往征之，署为行军记室。泊船海曲。素夜召之，德彝坠于水中，人救免溺。乃易衣以见，竟寝不言。素后知，问其故。答曰："私事也，所以不白。"素甚嗟异之。
《庄子》曰：至德者火弗能热，水弗能溺，寒暑弗能害，禽兽弗能贼。
《孟子》曰：淳于髡曰："嫂溺，则援之以手乎？"孟子曰："嫂溺不援，是豺狼也。"
《吕氏春秋》曰：洧水大，有富人溺死。有人得富者尸，请赎而求金甚多。富人党以告，邓析曰："但安之，必无买此者。"得尸者患其不赎，又告邓析。邓析曰："但安之，必无人更卖。"
又曰：子路拯溺者。其人拜之以牛，子路受之。孔子曰："鲁人必拯溺矣。"
又曰：荆人欲袭宋，使人先表灌水。灌水瀑溢，荆人不知，循表而夜涉，溺死者千有馀人。
《淮南子》曰：与溺者金玉，不如与之一寻常之缠。
又曰：父溺，则揽父发而整之，非敢憍侮，以救死也。
《说苑》曰：梁相死，惠子欲之梁。渡河而遽堕水中。船人救之，曰："居船楫之间而溺，无我则子死矣。子何能相梁乎？"惠子曰："居广艘长楫之间，则不如子。至安国家、全社稷，子之比我，蒙蒙如未视之驹。"
曹毗《神女杜兰香传》曰：神女姓杜，字兰香。自云家昔在青草湖，风溺，大小尽没。香时年三岁，西王母接而养之于昆仑之山，于今千岁矣。
《异苑》曰：蜀郡张贞行船覆，溺死。贞妇黄因投江就之，积十四日，执夫手俱浮出。
又曰：河内荀儒字君林。乘冰省舅氏，陷河而死。兄伦求尸，积日不得。设祭冰侧，笺与河伯。投笺一宿，岸侧冰开，尸首执笺浮出，伦又笺谢。
又曰：颍川荀茂远，景平中至南康，夜梦一人，头有一角，为远筮曰："君若至都，必得官。"问是何职。答曰："官生于林。"于是而寤，未解所况，因复寐。又梦部伍至杨州水门，坠水而死。作棺既成，远入中自试，恨小。即见殡瘗葬渚次。怅然惊觉，以告母兄。船至水门过，果落江而殒，丧仪一如其梦。
《幽明录》曰：蔡廓作豫章郡。未发，大儿始迎妇在渚，次儿欲渡妇船，衣挂船头，遂堕水，即没。徐羡之作扬州，登敕两岸，厚赏渔人及昆仑，共寻觅至二更，不得。妇哀泣之间，仿佛如梦，闻声告之曰："吾今在卿船下。"以告婢，婢曰之。令水工没觅，果见坐在船下。初出水颜色如平生。
《三辅决录》曰：文帝窦后名猗，清河观津人也。父遭秦之乱，隐身渔钓，坠渊而卒。景帝即位，后登尊号，遣使者更填父所坠渊而筑起大坟，观津城南青山是也。
《益部耆旧传》曰：孝女叔光雄者，犍为人也。父泥和，永建初为县功曹，乘船堕水物故，尸丧不归。号泣昼夜，心不图存。所生男女二人并数岁，雄乃各为囊盛珠环以系儿，数为决别之辞。家人每防闲之。后稍懈，因乘小船于父堕处恸哭，遂自投水死。弟贤，其夕梦雄告之："却后六日，当共父同出。"至期伺之，果与父相持江上，郡县表上为，雄立碑，图像其形焉。
《博物志》曰：澹台子羽渡水，子溺死。将葬之，灭明曰："此命也，吾岂与蝼蚁为亲戚，鱼龟为仇雠？"遂以葬之。
又曰：南郡宜城王子山，到太山从鲍子真学算。到鲁，赋灵光钓拢归渡湘水溺死，时年二十许。其弟子玉亲见之。
《乐府解》曰：《公无渡河》朝鲜津卒霍里子高妻丽玉所作。子高晨起刺船，有一白首狂夫，被发提壶，乱流而渡。其妻呼而止之，乃遂溺死。于是，援箜篌而歌曰："公无渡河。"
○相似
《春秋历命序洛书》曰：人皇出于提地之日，九男九兄弟相似，别长九国。
《家语》曰：孔子适郑，与弟子相失，独立东郭门。或谓子贡曰："东门有一人焉，其形长九尺有六寸，河目而隆颡。其头似尧，其项似皋陶，其肩似子产，而腰已下不及禹三寸。"
《孔丛子》曰：苌弘语周文公曰："吾观仲尼有圣人之表，其状河目而隆颡，是黄帝之形也。修肱而龟背，其长九尺有六寸，是成汤之容体也。然言称先王，躬履谦让，洽闻强记，博物不群，抑亦圣人之兴者也！"
《史记》曰：孔子既没，弟子思慕。有若状似孔子，相与共立为师，如夫子时。
又曰：楚相孙叔敖临死属其子，贫困往见优孟。乃为叔敖衣冠，振掌谈语，岁馀像叔敖，王与左右不能别，欲以为相。优孟曰："孙叔敖尽忠为楚令尹，死，其子负薪。楚相不足为也。"王乃封敖子。
《汉书》曰：夏阳人，姓成名方遂。居湖，以卜筮为事。有故太子舍人尝从方遂卜，谓曰："子状貌甚似卫太子。"方遂心利其言，几得以富贵，即诈自称诣阙。廷尉建召乡里识知者张宗禄等，方遂坐诬罔不道，要斩东市。
又曰：冯立字圣卿。迁西河上郡守。立居职公廉，治行略与兄野王相似，而多知有恩贷，好为条教。吏民嘉美野王，与立相代为太守，歌之曰："大冯君，小冯君，兄弟继踵相因循，聪明贤知惠吏民，政如鲁、卫德化钧，周公、康叔犹二君。"
《汉献帝春秋》曰：孝灵皇帝王美人生皇子协。协生十馀日，何皇后妒杀美人。灵帝母永乐董太后摄养协，号曰董侯。董侯八岁，能读诗书。
《魏志》曰：初，高勾丽王生能开目视，国人恶之。及长，果凶虐，数钞。曾孙位生亦能开目视，国人恶之。勾丽呼相似为位，以似其曾祖，故名曰位。
《晋书》曰：桓玄闻义军起，忧惧曰："何无忌刘牢之外甥，酷似其舅。共举大事，何虑不成。"
又曰：蜀人王富作乱，郡县讨平之。初，诸葛孔明有盛德于蜀土，子瞻又身死王事，蜀人思之。为瞻不死，故将谓王富曰："君状貌甚似诸葛亮，君因此思克复以霸巴蜀。"
《晋中兴书》曰：王允之字渊猷，年在总角，从伯敦知之，谓为似己，入则共寝。
檀道鸾《晋阳秋》曰：初，议以吴隐之为黄门郎，而隐之貌似太宗，上不忍见，故攻焉。
《齐书》曰：谢弘微性严正，举止必修礼度。时有蔡湛之者，及见谢安兄弟，谓人曰："弘微貌类中郎，而性似文靖。"
《梁书》曰：王筠字玄礼，琅琊人。年十六，为《芍药赋》。沈约曰："王郎非惟额似袁公，见人辄矜。王郎见人必误笑，惟此条不能酷似耳。"袁粲即筠外祖也。
《唐书》曰：王孝杰，雍州新丰人。高宗末，西讨吐蕃，战于大非川，为贼所获。吐蕃赞普见孝杰垂泣曰："貌类吾父！"厚加敬礼。
《孟子》曰：昔者，孔子殁，子夏、子游、子张以有若似圣人，欲以所事孔子事之，强曾子。曾子曰："不可，江汉以濯之，秋阳以暴之，皓皓乎不可尚已。
刘昭《幼童传》曰：汉孝昭帝讳弗陵，武帝少子也。年五六岁，壮大。武帝云："类我。"甚奇之。
《江表传》曰：孙皓夫人死，皓哀愍，葬于苑中。皓治丧于内，半年不出。国人见葬太奢丽，皆谓皓已死，所葬者是也。皓舅子何都颜状似皓，云都代立也。
《孔融别传》曰：融为太中大夫虎贲士。貌似蔡邕。每酒酣，辄引与同坐。曰："虽无老成人，尚有典刑。"
《续搜神记》曰：吴兴施续为吴寻阳督，能言论。有门生亦有意理，常秉无鬼论。门生后渡江，忽有一单衣白帢客来，因共言语，遂及鬼神。客辞屈，乃语曰："仆便是鬼，何以云无？受使来取君。"门生请乞酸苦，鬼问"有似君者不？"云："施续下都督与仆相似。"鬼许之，便与俱归。与都督对坐，鬼手中出一铁凿，可长尺馀，正自打之，放凿便去。顾语门生慎勿道。俄而，都督云头痛。还所住，至食时便亡。
《说苑》曰：孔子之匡，简子将杀阳虎。孔子似之，甲士以围孔子之舍。子路怒，奋戟将下斗。孔子止之，曰："夫歌，予和汝。"子路歌，孔子和之，三终而甲罢。
《风俗通》曰：陈国张伯喈弟仲喈妇炊于灶下，至井上，谓喈曰："我今日妆好不？"伯喈曰："我伯喈也。"妇大惭愧。其夕时，伯喈到，更衣，妇复逐牵其背曰："今旦大误，谓伯喈为卿。"答曰："我故伯喈也。"盖亲密无过夫妇，然尚如此，况于初未相见而责先识之乎！
《世说》曰：桓豹奴是王混外甥，形似舅，桓甚讳之。宣武云："不恒似时似耳，恒似则形，时似是神。"桓愈不悦。
又曰：魏黄初末，吴人发长沙王吴芮冢，容貌如故。吴卒发者见淮南吴纲曰："君何类长沙王？"纲曰："先祖也。"去纲近五百年。
《语林》曰：张衡死，蔡邕母始怀孕。此二子才貌甚相类。时人云："邕是衡之后身。"
又曰：桓温自以雄姿风气，是司马宣王、刘越石一辈器。有以叱王大将军者，意大不平。征苻健还，于北方得一巧作老婢，乃是刘越石妓女。一见温入，潸然而泣。温问其故，答曰："官家甚似刘司空。"温大悦。即出外修整衣冠，又入，呼问："我何处似司空？"缇答曰："眼甚似，恨小。面甚似，恨薄。须甚似，恨赤。形甚似，恨短。声甚似，恨雌。"宣武于是弛冠解带，不觉惛然而睡。不怡者数日。
○偶像
《说文》曰：偶，桐人也。
《尚书·说命》曰：高宗梦得说，使百工营求诸野，得诸傅岩。王庸作书以诰曰："以台正于四方，台恐德弗类，兹故弗言，恭默思道，梦帝赉予良弼，其代予言。"乃审厥像，俾以形旁求于天下。(孔安国注曰：审所梦之人刻其形象以旁求之，放于民间。)说筑傅岩之野，惟肖。(傅氏之岩在虞、〈豸虎〉之界，肖似所梦之形也。)
《史记》曰：孟尝君将入秦，宾客谏，不听。苏代谓曰："今旦，代从外来，见木偶人与土偶人相与语。木偶人曰："天雨，子将败矣。"土偶人曰："我生于土，败即归土。今天雨，流子而行，未知所止息也。今秦，虎狼国也，而君欲往，如有不得还，无乃为土偶人所笑乎！"孟尝君乃止。
《国语》曰：越灭吴，范蠡遂乘轻舟而浮于五湖，莫知其终极。越王命工以良金写范蠡之状，朝礼之。环会稽三百里，以为范蠡地。
《春秋后语》曰：秦欲攻安邑，恐齐救之，则以宋委于齐曰："宋王无道，为木人以像寡人，射其面。寡人地绝兵远，不能攻也。王苟能破宋，有之，寡人如自得之。"
《战国策》曰：孟尝君将入秦，苏秦谓曰："今臣经淄上，有土偶人与桃梗人相与语。桃梗谓土偶人曰："子西岸土也，八月雨降，淄水至，则子残矣。"曰："吾残则复西岸。子东园梗也，刻削为人，淄水至则去，漂然将何所之矣。"孟尝乃止。
《汉书》曰：匈奴畏郅都之威，刻木像都之状，交弓射之，莫能中。
《魏志》曰：鲍信与太祖击黄巾，信乃斗死。太祖购求信丧不得，乃刻木如信形，祭而哭之。
《魏略》曰：时苗字德胄，钜鹿人。少清白为人，疾恶。出为寿春令，令行风靡。扬州治在其县，时蒋济为治中。苗以初至任，欲谒济。济素好酒，适会其醉，不能见苗，苗怨恨，还刻木为人，署曰："酒徒蒋济"。立之于坛，旦夕射之。
《江表传》曰：孙权使朱俊往喻关羽，令降。羽乃作像人于城上而潜遁。
又曰：孙皓以张布女为美人，棒杀之。后思其颜色，使工巧刻作美人形，恒置坐侧。
《隋书》曰：柳誓字顾言，本河东人也。拜秘书监，封汉南县公。帝退朝之后，命入阁，言宴讽读，终日而罢，恩若朋友。帝犹恨不能夜召，于是，命匠刻木偶人，施机关，能坐起拜伏，似于誓。帝每在月下对酒，辄令宫人运之于坐，与相酬酢而为欢笑。
《唐书》曰：丘行恭从太宗讨王世充，会战于邙山之上。太宗与诸骑相失，惟行恭独从。寻有劲骑数人追及太宗，矢中御马。行恭乃回骑射之，贼不敢复前。然后，下马拔箭，以其所乘马进太宗。贞观中，有诏刻石为人马，以像行恭拔箭之状，立于昭陵阙前。
又曰：侯君集灭高昌国，拜麹知盛为左武卫将军。及太宗崩，刊石像知盛之形，列于昭陵玄阙之下。
又曰：天宝中，天下州郡皆铸铜为玄宗真容，拟佛像之制。
又曰：天宝五年，于太清宫刻石为李林甫、陈希烈像，侍于圣容之侧。
《孝子传》曰：丁兰早孤，不识其母，乃刻木作母而事之。
车频《秦书》曰：姚苌吻苻坚神像，战求其利。军中士众出入并惊恐，皆云畏苻主像。苌严鼓斩之，以首送苻登。
《抱朴子》曰：张华作《博物志》曰："黄帝仙去，其臣左彻者削木为黄帝像，帅诸侯奉之。"亦见《汲冢书》。
