○兄弟上
《释名》曰：兄，荒也；荒，大也。故青、徐人谓兄曰荒。弟曰弟也，相次第而生也。
《说文》曰：兄，长也。
《周易》曰：《家人》卦曰：父父，子子，兄兄，弟弟，夫夫，妇妇，而家道正。正家而天下定矣。
《尚书·五子之歌》曰：太康尸位，以逸豫，灭厥德，黎民咸贰。乃盘游无度，畋于有洛之表，十旬不反。有穷后羿，因民弗忍，距于河。厥弟五人，御其母以从，傒于洛之汭。五子咸怨，述大禹之戒以作歌。
又《君陈》：王若曰：君陈，惟尔令德孝恭。惟孝友于兄弟，克施有政。
又《康诰》曰：王若曰：孟侯，朕其弟，小子封。(孔安国曰：封康叔，名称小子，明当受教训。)惟乃丕显考文王，克明德慎罚，不敢侮鳏寡，庸庸，祇祇，威威，显民。
《尔雅》曰：男子先生为兄，后生为弟。
又曰：张仲孝友，善父母为孝，善兄弟为友。
《毛诗·常棣》曰：《棠棣》，燕兄弟也。闵管蔡之失道，故作《棠棣》焉。棠棣之华，萼不韡韡。凡今之人，莫如兄弟。死丧之威，兄弟孔怀。原隰裒矣，兄弟求矣。鹡鸰在原，兄弟急难。每有良朋，况也永叹。兄弟阋于墙，外御其侮。每有良朋，蒸也无戎。丧乱既平，既安且宁。虽有兄弟，不如友生。傧尔笾豆，饮酒之饫。兄弟既具，和乐且孺。
又《何人斯》曰：伯氏吹埙，仲氏吹篪。(土曰埙，竹曰篪。云伯仲，喻兄弟也。)
又《𫠆弁》曰：尔酒既旨，尔肴既嘉。(笺云：旨，嘉皆美也。汝酒已美也，汝肴已美矣，何己不同与族人燕也。言其知能具具礼而弗为之也。)岂伊异人，兄弟匪他。
又《氓》曰：兄弟不知，咥其笑矣。静言思之，躬自悼矣。
又《葛藟》曰：绵绵葛藟，在河之漘。终远兄弟，谓他人昆。谓他人昆，亦莫我闻。
又曰：《杕杜》，刺时也。君不能亲其宗族，骨肉离散，独居而无兄弟，将为沃所并尔。有杕之杜，其叶湑湑，独行踽踽，岂无他人？不如我同父。嗟行之人，胡不比焉？人无兄弟，胡不佽焉？有杕之杜，其叶菁菁。独行睘睘，岂无他人？不如我同姓。嗟行之人，胡不比焉？人无兄弟，胡不佽焉？
又《六月》曰：《四牡》废，则君臣缺矣。《皇皇者华》废，则忠信缺矣。《棠棣》废，则兄弟缺矣。
又《陟岵》曰：陟彼冈兮，瞻望兄兮。兄曰嗟予弟行役，夙夜必偕。上慎旃哉，犹来无死。
又《沔水》曰：嗟我兄弟，邦人诸友，莫肯念乱，谁无父母！
又曰：《黄鸟》，刺宣王也。(刺其以阴礼教亲而不至，联兄弟之不固。)黄鸟黄鸟，无集于桑，无啄我粱。此邦之人，不可与明。言旋言归，复我诸兄。
又《斯干》曰：兄及弟矣，式相好矣。无相犹矣，似续妣祖。
又《行苇》曰：戚戚兄弟，莫远具尔。或肆之筵，或授之几。
又《角弓》曰：《角弓》，父兄刺幽王也。不亲九族而信谗佞，骨肉相怨，故作是诗也。骍骍角弓，翩其反矣。兄弟婚姻，无胥远矣。此令兄弟，绰绰有裕。不令兄弟，交相为瘉。
又《将仲子》曰：《将仲子》，刺庄公也。不胜其母以害其弟，弟叔失道而公弗制，祭仲谏而公弗听，小不忍以致大乱焉。将仲子兮，无逾我墙，无折我树桑。岂敢爱之，畏我诸兄。仲可怀也，诸兄之言，亦可畏也。
又《扬之水》曰：扬之水，不流束楚。终鲜兄弟，维予与汝。无信人之言，人实迋女。扬之水，不流束薪，终鲜兄弟，维予二人，无信人之言，人莫不信。
又《皇矣》曰：维此王季，因心则友。则友其兄，则笃其庆，载锡之光。
又《蓼萧》曰：蓼彼萧斯，零露泥泥。既见君子，孔燕恺悌。宜兄宜弟，令德寿岂。(为兄亦宜，为弟亦宜。)
《礼记·王制》曰：兄之齿雁行，朋友不相逾。
又《檀弓》曰：子柳之母死，子硕请具。子柳曰："何以哉？"子硕曰："请粥庶弟之母。"子柳曰："如之何其粥人之母，以葬其母也？不可。"既葬，子硕欲以赙布之馀具祭器。子柳曰："不可。吾闻之也，君子不家于丧，请班诸兄弟之贫者。"
《周礼·春官》曰：大宗伯之职，以脤膰之礼，亲兄弟之国。(脤膰，祭社稷宗庙之肉也。赐以同姓之国，同福禄也。兄弟有共先王者也。鲁定公十四年，天王使石尚来归脤也。)
《仪礼》醮辞曰：旨酒既清，嘉荐亶时。(亶，诚也。古文亶为瘅。)始加元服，兄弟俱来。孝友时格，永乃保之。
《左传·桓公》曰：宋穆公疾，召大司马孔父而属殇公焉，曰："先君舍与夷而立寡人，寡人不敢忘。若以大夫之灵，得保首领以殁，先君若问与夷，其将何辞以对？请子奉之，以主社稷，寡人虽死，亦无悔焉。"对曰："群臣愿奉冯也。"公曰："不可。先君以寡人为贤，使主社稷。若弃德不让，是废先君之举也，岂曰能贤？光昭先君之令德，可不务乎！吾子其无废先君之功。"使公子冯出居于郑。(杜预曰：公子冯，穆公子也。)穆公卒，殇公即位。
又《襄公》曰：宋向戌来聘，且寻盟。见孟献子尤其室，曰："子有令闻而美其室，非所望也。"对曰："我在晋，吾兄为之毁之，重劳且不敢间。"(杜预曰：传言献子友于兄，且不隐，其实也。)
又《文上》曰：穆伯如莒莅盟，且为襄仲逆。及鄢，登城，见之美，(鄢城，莒邑。)自为娶之。仲请攻之，文公将许之，叔仲惠伯谏，(惠伯，叔子孙也。)曰："巨闻之，兵作于内为乱，于外为寇。寇犹及人，乱自及也。今臣作乱而君不禁，以启寇仇，若之何？"公止之。惠伯成之，(平。仁子也。)使仲舍之，公孙敖反之。(还莒女也。)复为兄弟如初。
又《文下》曰："齐人归公孙敖之丧"，为孟氏，且国故也。葬视共仲声已，不视帷堂而哭。襄仲欲勿哭，惠伯曰："丧，亲之终也。(惠伯叔彭生也。)虽不能始，善终可也。史佚有言曰：'兄弟致美，救乏、贺善，吊灾、祭敬、丧哀，情虽不同，毋绝其爱，亲之道也。'子无失道。何怨于人？"襄仲说，帅兄弟以哭之。
又《昭元》曰：秦后子有宠于桓，如二君于景。(后子，秦桓公子，景公母弟针也。其权宠如两君也。)其母曰："弗去，惧选。"针适晋，其车千乘。书曰"秦伯之弟针出奔晋。"罪秦伯也。后子享晋侯，造舟于河，十里舍车，自雍及绛，归取酬币，终事八反。司马侯问，曰："子之车尽于此而已乎？"对曰："此之谓多矣。若能少此，吾何以得见焉？"
又《隐公》曰：郑庄公弟共叔段，居京，谓之京城太叔。祭仲谏曰："都城过百雉，国之害也。无使滋蔓，蔓难图也。蔓草犹不可除，况君之宠弟乎？"
又《襄十四》曰：吴诸樊既除丧，将立季札。(杜预曰：札，诸樊弟也。)辞曰："曹宣公之卒也，诸侯与曹人不义曹君。将立子臧。子臧去之，遂弗为也，以成曹君。君子曰：'能守节'。君，义嗣也，(诸樊适子，故曰义嗣。)谁敢干君？有国，非吾节也。札虽不才，愿附于子臧，以无失节。"固立之，弃其室而耕。乃舍之。(传言季札之让，且明吴兄弟相传。)
《谷梁传·隐公元年》曰：兄弟天伦。(兄先弟后，天之伦次。)
《论语》曰：周有八士：伯达、伯适、仲突、仲忽、叔夜、叔夏、季随、季䯄。(包氏曰：周时仲乳生八子，皆为显士，故记之也。)
又曰：子路问曰："何如斯可谓之士矣？"子曰："切切偲偲，怡怡如也，可谓士矣。朋友切切偲偲，兄弟怡怡。"(马融曰：切切偲偲，切责之貌也。怡怡，和顺之貌也。)
又《为政》曰：或谓孔子曰："子奚不为政？"子曰："《书》云：'孝乎惟孝，友于兄弟，施于有政。'是亦为政，奚其为为政？"
又《颜渊》曰：司马牛忧曰："人皆有兄弟，(郑玄曰：牛兄桓魋行恶，死丧无日，我为无兄弟。)我独亡。"子夏曰："商闻之矣，死生有命，富贵在天。君子敬而无失，与人恭而有礼，四海之内皆兄弟也。君子何患乎无兄弟也？"(包氏曰：君子疏恶而友贤，九州之人皆可以礼亲之。)
《史记》曰：伯夷、叔齐，孤竹君之二子也。父欲立叔齐，及卒，叔齐让伯夷。伯夷曰："父命也。"遂逃去。叔齐亦不肯立，而追之。国人立其中子。于是伯夷、叔齐闻西伯昌养老，往归焉。
又曰：信陵君无忌谓魏王曰："秦与戎翟同俗，有虎狼之心，不顾亲戚兄弟，禽兽耳。故太后，母也，而以忧死；穰侯、舅也，功莫大焉，而竟逐之；两弟无罪，而再夺之国。此于亲戚若此，而况于仇雠之国乎？"
又曰：汉五年，汉王与项羽相距京索之间，数使使劳苦丞相萧何。鲍生谓丞相曰："王暴衣露盖，数使劳苦君者，有疑君心焉。为君计，遣君子孙昆弟能胜兵者，悉诣君所，上必益信君。"于是何从其计。汉王大说。
又曰：卜式者，河南人也。以田畜为事。亲死，式有少弟。弟壮，式脱身出，独取畜羊百馀，田宅财物尽与弟。式入山牧十馀岁，羊致千馀，头买田宅。而弟尽破其产。式辄复凤耠弟者数矣。
又曰：周公旦，武王弟也。及武王即位，旦常辅翼武王，用事居多。
又曰：朱公居于陶，中男杀人，囚于楚。朱公告其少子生往视之，乃装黄金千镒，置褐器中，载于一牛车，且遣其少子。朱公长男请欲行，不听。长男曰："家有长子曰家督。今弟有罪，大人不遣，乃遣少弟，是吾不肖。"欲自杀。其母为言，公从之。长男竟持其弟丧归。至，其母及邑人尽哀之。惟朱公独笑曰："吾固知必杀其弟也。彼非不爱其弟也，顾有所不能忘者也。是少与我俱见苦，为生难，故重弃财。至如少弟者，生而见我富，乘坚驱良逐狡兔，岂知财所从来，故轻弃之。前日吾所以为欲遣少子，固为其能弃财。而长者不能，故卒以杀其弟。事之理也，无足悲者。吾固日已望其丧之来也。"
又曰：蒙恬弟毅仕至上卿，出则参乘，入则御前。蒙恬任外事，而毅常为内谋，名为忠信。故虽诸将相，莫敢与之争焉。
又曰：汉王灭项籍，立为皇帝。田横惧诛，与其徒属五百馀人入海，居岛中。高帝闻之，以为田横兄弟本定齐，齐人贤者多附焉，乃使赦田横罪而召之。田横与其客二人乘传诣洛阳，谓其客曰："横始与汉王俱南面称孤，今汉王为天子，而横乃为亡虏，北面事之，其耻固已甚矣。且吾烹人之兄，与其弟并肩而事主。纵彼畏天子诏，不敢动我，独不愧于心乎？"遂自刭，令客奉其头从使者驰奏之。高帝曰："嗟乎，有以也夫！起布衣，兄弟三人更王，岂不贤哉！"为之流涕。
又曰：季布弟季心气盖关中，遇人恭谨，为任侠，方数千里士皆争为之死。当是时，季布以诺、心以勇著闻。
又曰：卫青为侯家人，少时归其父。父使牧羊，先母之子皆奴畜之，不以为兄弟数。青常至甘泉居室，有一钳徒，相青曰："贵人也，官至封侯。"青笑曰："人奴之，生得无笞骂即幸矣，何得封侯。"
《汉书》曰：陈平，阳武户牖人也。少时家贫，好读书，有田三十里，与兄伯居。伯常耕田，纵平游学。
又曰：何武字君公，蜀郡郫人。武兄弟五人，皆为郡吏。郡县敬惮之。
又曰：田蚡封武安侯，为丞相，召客饮。坐其兄盖侯北乡，自坐东乡。以为汉相尊，不可以兄故私挠。由此滋骄。
又曰：丞相韦贤封扶阳侯，长子方山早终，次子弘，少子玄成。初，弘为太常丞，职奉宗庙，典诸陵邑，烦剧多罪过。父贤以弘当为嗣，故敕令自免。弘怀嫌，不去官。及贤病笃，弘竟坐宗庙事，系狱，罪未决。室家问贤当为后者，贤恚，不肯言。于是贤门生博士等与宗室计议，共矫贤令，以玄成为后。贤薨，玄成在官，闻丧，又言当为嗣。玄成深知其非贤雅意，即阳为病狂，妄笑语。士大夫多疑其欲让爵逊兄者。丞相御史劾奏之，不得已，受侯爵。
又曰：左冯翊韩延寿行县，至高陵，有昆仲相讼曰。延寿耻不能明教化，因入传舍，闭阁思过。于是讼者自髡，肉袒谢罪。
又曰：严延年兄弟五人，有吏才，至大官。东海号其母曰万石严妪。
又曰：金日䃅两子赏、建俱为侍中，与昭帝略同年，共卧起。赏为奉车，建驸马都尉。及赏赐佩两绶，上谓霍将军曰："金氏兄弟两人，不可使俱两绶耶？"霍光对曰："赏自嗣父为侯耳。"上笑曰："侯不在我与将军乎？"光曰："先帝之约，有功乃得封侯。"
又曰：张延寿已历位九卿，既嗣侯，国在陈留，别邑在魏郡，租入岁千馀万。延寿自以身无功德，何以能久堪先人大国，数上书让减户邑。又因弟阳都侯彭祖口陈至诚，天子以为有让，乃徙封平原，并一国，户口如故，而租税减半。
又曰：王商字子威，涿郡蠡吾人。商少为太子中庶子，以肃敬敦厚称。父薨，商嗣为侯，推财以分异母诸弟，身无所受，居丧哀戚。于是大臣荐商，行可以励群臣，义足以厚风俗，宜备近臣。繇是擢为诸曹侍郎中郎将。
范晔《后汉书》曰：光武郭后讳圣通，真定槁人也，为郡著姓。父昌，让田宅财产数万与母弟，国人义之。
又曰：马援字文渊，扶风茂陵人也。援三兄况、余、员并有才能。援年十二而孤，少有大志，诸兄奇之。尝受《齐诗》，意不能守章句，乃辞况，欲就边郡田牧。况曰："汝大才，当晚成。良工不示人以朴，直从所好。"会况卒，援行服，暮岁不离墓所。
