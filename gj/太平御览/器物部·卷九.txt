○斤
《释名》曰：斤，谨也。板广不可得削，又有节，则用此釿之所以详谨，今减斧迹也。
崔鸿《十六国春秋》曰：石虎驰猎无度，晨出夜归。又多轻行，躬行作所。太子太保韦𫍲谏曰："白龙鱼服，有豫且(子居切。)之祸，海若潜游，离葛陂之酷。愿陛下清宫跸路，思二神为先鉴，不可忽天下之重，轻行斤斧之间。一旦有狂夫之变，虽龙腾之勇，不暇施也；智士之计，岂及设哉？"
《庄子》曰：郢人垩漫其鼻端，若蝇翼。使匠石斫之，运斤成风，尽垩而鼻不伤，郢人立而不失容。
《孙子》曰：何世之无才？何才之无施？良匠提斤斧造山林，梁栋阿衡之材，栌柱楣椽之朴，森然陈于目前，大厦之器具矣。
《梦书》曰：斤斧为选士取有材。梦得斤斧，选士来。
○铲
《释名》曰：铲，平削也。
《广雅》曰：签(子廉切。)谓之铲也。
鲍照《芜城赋》曰：铲利铜山。
○鐁(音斯)
《释名》曰：鐁，弥也。有高下迹，以此鐁弥其上而平之。
○鑢(音虑)
《说文》曰：鑢，错铜铁也。
《方言》曰：错、鑢互名也。
《韩诗》曰：如磨如错。
○镰
《释名》曰：镰，廉也。体廉薄，其所刈稍稍取之，似廉者也。
《东观汉记》曰：山阳郡人江伯欲嫁姊，姊引镰欲自割。
《魏略》曰：孟康，字公休，为弘农太守。时出按行，敕吏卒各持镰，自刈马草。
《说苑》曰：孔子闻哭者，声甚悲。进见之，吾丘子也，(吾，一音虞。)拥镰带索而哭。孔子问："何哭之悲？"对曰："吾有三失。"子曰："愿闻三失。"曰："吾少好学，周遍天下，还后，吾亲亡，是一失也；素尚高节不事庸君，臣节不遂，二失也；少择交游，寡于亲友，老而无讬，是三失也。请从此辞！"投水而死。孔子曰："弟子记之，此足以为戒！"于是归养亲者，十有二三。
《风俗通》曰：镰刀自揆，积刍荛之效。
○锽(音横)
《异苑》曰：长山郭悖，元嘉十二年病亡。后孙儿见悖着帽布裙，在灵床上，呼孙与语云："今得七日假，假满便去。今将二小儿，捉仆在门，可就取也。"孙求仆，即得。又云："汝叔从都还，得锽犁鐴，(音辟。)可试取看。"便以呈之，仍以两铁相加，鎗鎗作声。语孙曰："我无复归缘，从此而绝。"
○斨(自羊切)
《毛诗·豳·七月》曰：取彼斧斨，以伐远扬。
又《破斧》曰：既破我斧，又缺我斨。
○铧
《释名》曰：锸，锸地起土也。或曰削，能有所穿削也。或曰铧，刳也，刳地为坎也。
《晋书·安帝纪》曰：吴兴王淡父为邻人窦度所杀。淡年十岁，阴有复仇之志。至年十八，密索利锸刃，佯若耕耘，经一桥下，伺度船行还，伏于草中，淡于桥上以锸斫之，而归罪有司。太守孔严义其孝勇，上请宥之。
又曰：刘伶常乘鹿车，携一壶酒，使人荷锸而随之，谓曰："死便埋我！"
《淮南子》曰：故伊尹之兴土功也，修脚者使之蹠(音只。)铧，(长脚者蹠，得土多，锸入土深也。)强肤者使之负土。
○锸(附)
又曰：禹身执畚锸，以为民先，疏河而导之九支，凿山而通九洛，辟五湖而宁东海。
○锄
《说文》曰：锄，薅(音蒿)斫也。，大锄也。
《释名》曰：锄，助也，去秽助苗长。齐人谓其柄为橿，橿然正直也。
《史记》曰：高后立诸吕为王，擅权用事。朱虚侯年二十，有气力，忿刘氏不得职。常入侍高后燕饮，曰："请为田歌。"太后笑曰："若生而为王子，安知田乎？"章曰："臣知之。"太后曰："试为言田意。"章曰："深耕穊种，立苗欲疏。非其种者，锄而去之！"吕后默然。
《汉书》曰：虽有镃𫓹，(上音兹，下音基。)不如逢时，(镃𫓹，锄。虽有田器，值时乃获。)信矣！樊哙、夏侯、灌婴之徒，方其鼓刀、仆御、贩缯之时，岂自知附骥尾，勒功帝籍，庆流子孙哉？
又曰：倪宽受业孔安国，贫无资，赁作，带经而锄，伏息辄诵读。
又曰：龚遂为渤海太守，悉罢逐捕盗贼吏。诸持锄钩田器者为良人，持杖器者为盗贼。
又曰：严延年为河南太守。京兆尹张敞闻延年用刑刻急，以书谕之。延年报曰："河南，天下咽喉，二周馀弊，莠盛苗秽，何可不锄也？"
《魏略》曰：常林为诸生，带经耕锄。其妻饷之，相敬如宾。
《蜀志》曰：先主将诛张裕，诸葛亮表请其罪，曰："芳兰生门，不得不锄。"
《贾子》曰：商君专任刑法，以刻薄为教。秦人父子兄弟，无父兄之恩。踑踞反目，有若禽兽。借父耰锄，意有得色。
《搜神记》曰：扶风杨道和于田中值雷雨，止桑树下。霹雳击之，道和以锄格之，折其右肱，遂落地，色如丹，目如镜。
伏候《古今注》曰：曾子锄瓜，有三足鸟卒其冠。
《世说》曰：管宁、华歆共园中锄菜，忽见地有片黄金，管挥锄与瓦石不异，华捉而掷去。
应璩诗曰：古有行道人，陌上见三叟。年各百馀岁，相与锄禾莠。住车问三叟，何以得此寿？上叟前致辞，内中妪貌丑；中叟前致辞，量腹节所受；下叟前致辞，暮卧不覆首。要哉三叟言，所以能长久！
○锥
《左传》曰：锥刀之末，将尽争之。
《史记》曰：平原君曰："夫贤士之处世，譬若锥之处囊中，其末立见。"
《战国策》曰：苏秦行而归，负书担囊，父母不与之。秦叹曰："皆秦之罪也！"乃夜发书，陈箧数十，得太公《阴符》，伏而读之。欲睡，引锥自刺其股，血流至踵。
王隐《晋书》曰：梅陶及锺雅数说馀事，祖纳辄困，因谓之曰："君汝颍之士利如锥，我幽冀之士钝如椎。"杞具椎门中。
又曰：王濬伐吴，吴人于江险要害之处，作铁锥，长丈馀，暗置江中。濬乃作大筏先行，铁锥辄着筏去。
又曰：赫连勃勃。勃性工巧，然残忍刻暴。乃蒸土筑城，锥入一寸，即杀作者；锥若不入，即杀行锥者，而并筑之。
《管子》曰：女有一锥，然后成为女。
《孙卿子》曰：无置锥之地，而公侯不能与之争名，仲尼是也。
《庄子》曰：尧、舜有天下，子孙无置锥之地。
《韩子》曰：尧、舜无置锥之地，于后世而德结。
《吕氏春秋》曰：子产相郑十八年，刑三人，杀三人，锥刀之遗于道者，莫之敢举。
○钻
《尚书大传》曰：古者中刑用钻、凿。
《物理论》曰：赵尧，锥钻之吏，能探高祖深心，致位丞相。
○钳
《汉书》曰：江充捕巫蛊，烧铁钳灼，强服之。
《吴时外国传》曰：扶南有讼者，烧铁令赤，以钳举铁，着手行七步，无罪者手不烧，有罪者手即焦。
○泥镘
《尔雅》曰：镘谓之圬。(郭璞注曰：泥镘也。)
《说文》曰：镘，铁圬也。
《左传》曰：郑子产相郑伯如晋，晋侯未之见。子产使尽坏其馆之垣，而纳车马焉，曰："文公之为盟主也，崇大诸侯之馆，圬人以时塓馆宫室。"(圬人，涂者。)
《论语》曰：宰予昼寝，子曰："朽木不可雕也，粪土之墙不可污也！"
○凳
《续晋阳秋》曰：何无忌母，刘牢之姊也。无忌与高祖谋，夜于屏风里制檄文。母潜凳于屏风上窥之，既知其谋，大喜，谓曰："汝能如此，吾仇耻雪矣！"
《世说》曰：谢中郎在寿阳败，临奔走，犹求玉怗凳也。
○篮
《集异记》曰：丹阳张承先家有鬼，长为其取物。会有客，须莼斤、鲤鱼二十头。鬼将一小儿，持篮至骠骑街十字路，小儿睡觉，看篮中已有莼、鲤。
○{鬲}(许的切)
《方言》曰：{鬲}，所以注斛。陈魏宋楚之间谓之{鬲}，或谓之箩。自关而西谓之注箕。(郭璞注曰：盛米谷写斛中也，江东亦呼为{鬲}，箩属，形小而高也。)
《续搜神记》曰：吴兴人章苟者，于田中耕，乘小船以归。箩鱼鲑置船中，著菰里，有物辄已食尽，如此非一。后日，磨锻，于菰芦中见一大蛇偷。苟以鋘叉之，中其蛇。
○笼
《史记》曰：宋元王二年，江使神龟使于河，至泉阳，渔者豫且举网而囚之，置笼中。见梦于王曰："我为江使于河伯，而网当路，豫且得我。王有德义，故来告愬。"
又曰：齐使淳于髡献鹄于楚，出邑门，道飞其鹄，揭空笼而献之。
《东观汉记》曰：耿恭于疏勒城穿井，十五丈得水。恭乃正衣冠，向井再拜，为吏士祷水，身自率士负笼，有飞泉涌出。吏士惊喜，皆称万岁。
《晋中兴征祥说》曰：泰元中，公王妇女发缓倾髻，以为盛饬，用发丰多，不可恒戴，乃先于笼上榜之，名曰假髻，或曰假头。至于贫民，不能自办，自号无头，就人借髻，亦服之妖也。无几时，烈宗晏驾，而天下骚动，二十年中兵革不息。孙恩之乱，刑斩无数。桓玄之役，死者万计。凡被戮之家，多亡头首。
沈约《宋书》曰：废帝狂悖无道，诛害群臣，公卿忌惮，诸父并聚之殿内，殴棰陵曳，无复人理。建安王休仁，及太宗山阳王休祐形体并肥壮，帝以竹笼盛而称之。
《续述征记》曰：梁邹西有笼水，发源长城山，直北流于梁郭西注济水。或云齐之孝妇，诚感神明，涌泉发于内，潜以绩笼蔽之，人莫之知，由是无谷汲之劳。姑及家人疑而嫉之，值出而搜其室，既无所睹，试发此笼，而泉遂𣸣涌，流漂居宇，所以名曰笼水也。
《庄子》曰：一雀过羿，羿必得之。或以天下为之笼，则雀无逃矣。是故汤以庖笼伊尹，秦穆公以五羊之皮笼百里奚，以其所好笼之也。
《淮南子》曰：张天下以为之笼，因江海以为之罟，何亡鱼失鸟之有乎？
又曰：狐裘负笼，甚可怪也。
《世说》曰：宋处宗甚有思理，常得一长鸣鸡，爱而食之，恒笼盛着窗间。鸡遂作人语，与处宗谈论，极有言思，终日不辍。处宗因此言巧大进。
《楚辞》曰：凤皇作鹑笼兮，虽翕翅其不容。
傅咸《班鸠赋·叙》云：余楸蔚然成林，闲居无为。有时游之，顾见斑鸠，音声可悦，于是捕而畜之。既己扰驯，出之于笼，无何失去。后时时一来，飞翔似如有恋。聊为之赋。
成公绥《鹦鹉赋》曰：小禽也，以其能言解意，故为人所爱。盛之以金笼，升之以殿堂，可谓珍之矣。盖乃未得鸟之性也！
古诗曰：罗敷好蚕桑，采桑城南隅。青丝为笼绳，桂枝为笼钩。
沈约《宋书》曰：废帝狂悖无道，诛害群公，忌惮诸父，并聚之殿内，欧棰陵曳，无复人理。建安王休仁，及太宗山阳王休祐，形体并肥壮，帝每以竹笼盛而称之。
○籝
《说文》曰：籝，笭也。
《汉书》曰：韦贤曰："遗子黄金满籝，不如一经。"
