○雪
《释名》曰：雪，绥也。水下遇寒凝，绥绥然下也。
《诗》曰：北风其凉，雨雪其滂。
又曰：上天同云，雨雪雰雰。(雰雰，雪貌也。丰年之冬，必有积雪。)
又曰：文王以天子之命，命将帅，歌《采薇》以遣之。"昔我往矣，杨柳依依。今我来思，雨雪霏霏。"
又曰：蜉蝣掘阅，麻衣如雪。郑玄注曰："喻曹昭公君臣朝夕变易衣服。麻衣，深衣也。"
《礼》曰：孟春行冬令，则水潦为败，雪霜大挚。
《传》曰：隐公九年三月庚辰，大雨雪。平地尺为大雪。(三月，今正月也。大雪失时也。)
又曰：楚子次于干谿。雨雪，王皮冠，秦复陶，(秦所遗羽衣也。)翠被，豹舄，执鞭以出。
《易通卦验》曰：《干》得《坎》之《蹇》，则当夏雨雪。
《诗推度灾》曰：逆天地，绝人伦，当夏雨雪。
《大戴礼》曰：天地积阴，温则为雨，寒则为雪。
《春秋元命苞》曰：阴阳凝而为雪。
《史记》曰：东郭先生久待诏公车，贫困饥寒，衣弊，履不完。行雪中，履有上无下，足尽践地，道中人笑之。
《汉书》曰：汉女者，居东海养姑，姑女谗之于姑。姑诣太守。诉而杀之。五月下雪。
又曰：苏武使于单于，单于幽武置大窖中，绝，不与饮食。天雨雪。武卧啮雪。与毡毛并咽之，数日不死，匈奴因以为神。
又曰：壶广鞮单于，自将领万骑击乌孙，会天大雪，一日深丈余，人民畜产冻死。
《续汉书》曰：赤眉入安定北地，逢大雪，坑谷皆满，多冻死。
《晋书》曰：王恭衣鹤氅，雪中行，时人谓之神仙中人。
又曰：太傅谢安，雪骤降，公欣然曰："白雪纷纷何所似？"兄子客儿曰："撒盐空中差可拟。"兄女道韫曰："未若柳絮因风起。"
又曰：东瀛公腾(公姓司马，名腾。)伐石勒，于常山屯营。时天大雪。有一处方数丈，融液，怪而掘之，得一玉马高尺许，以为晋家之瑞。
《晋朝杂事》曰：太康七年，河阴雨赤雪二顷。
《宋书》曰：大明中元日，雪花降殿庭，左将军谢庄下殿，雪暴衣白。上以为嘉瑞，群臣皆作《雪花诗》。
崔鸿《北凉录》曰：先酒泉南有铜驼山，大雨雪。沮渠蒙逊遣工取之，得铜数万斤。
《宋齐语》曰：孙康家贫，常映雪读书。
《唐书》曰：郭元振为安西大都护。时西突厥首领乌质勒部落强盛，款塞通和，元振就其牙帐计会军事。时天大雪，元振立于帐前，与乌质勒言议。须臾，雪深风冻，元振未尝移足。乌质勒年老，不胜寒苦，会罢而死。
《录异传》曰：汉时大雪积地丈余，洛阳令自出案行，见民家皆除雪出，有乞食者至袁安门，无有行路，谓安已死。令人除雪入户，见安僵卧，问何不出？安曰："大雪，人皆饿，不宜干人。"令以为贤，举为孝廉。
《韩诗外传》曰：凡草木花多五出，雪花独六出，雪花曰霙。
皇甫谧《高士传》曰：世莫知焦光所出，野火烧其庐，先因露寝。冬雪大至，先袒卧不移，人以为死，就视如故。
《穆天子传》曰：日中大寒，北风雨雪，有冻死人，天子作《黄竹诗》三章以哀民，曰："我徂黄竹负閟寒。"(閟，闭也。音秘。)
又曰：雨雪，天子猎于钘山之西河。
《汉武内传》曰：西王母曰："仙之上药有玄霜绛雪。"
《烈士传》曰：羊角哀、左伯桃相与为死友。闻楚王好士，欲往仕之，道遇雨雪，计不俱全，乃并衣粮与角哀，入树而死。
《陆机别传》曰：机诛日，平地尺雪，时人以为冤。
《曹摅别传》曰：摅为洛阳令，于时大雪，而宫门夜忽失行马。摅曰："此非他窃，理可保明，必是门士以疗寒。"验之而具服。
王子年《拾遗记》曰：穆王东至大扌戏之谷，西王母来进嵰州甜雪。嵰州去玉门三十万里，地多寒，雪霜露著木石之上，皆融而甘，可以为果也。
又曰：周灵王起昆昭之台，召诸方士。有二人乘龙飞游之辇，王迎之上席，酣醒。时天赤旱地裂，其一人先倡能为霜雪，王乃请焉。于是引气一吸，则云起雪飞。
又曰：广延之国去燕七万里，在扶桑东，其地寒，盛夏之日冰厚至丈。常雨青雪，冰霜之色，皆如绀碧。
《沙洲记》曰：自龙涸至大浸川一千九百里，昼肃肃，常有风寒。七月，雨便是雪，遥望四山，皓然皆白。
《西京杂记》曰：董仲舒曰："太平之世，雪不封条，凌弭毒害而已。"
《庄子》：藐姑射之山有神人居焉，肌肤若冰雪，绰约若处子。
《曾子》曰：阴气胜则凝为雪。
《孟子》曰：滕文公卒，葬有日矣，天大雨雪，至牛目。群臣请弛期，太子不许，惠公谏曰："昔王季葬涡山之尾，滦水啮其墓，见棺。文王曰：先君欲见群臣百姓矣。乃出为帐，三日而后葬。今太子亦宜曰先王欲少留而抚社稷，故使雪甚，弛期而更为日，比文王义也。"太子曰："善！"
又曰：齐宣王见孟子于雪宫。王曰："贤者亦有此乐乎？"孟子曰："为人上而不与民同乐者，非也。"
《晏子春秋》曰：景公时雨雪三日，公被狐白之裘见晏子。公曰："怪哉，雨雪三日不寒。"晏子曰："古之贤君饱而知人饥，温而知人寒。"公曰："善！"乃脱裘，发粟以与饥寒者。
《秦子》曰：今欲骋光日下，显白雪中，不可得也。
《孙子》曰：昔卫君重裘累茵而坐，见路有负薪而哭之者，问："何故也？"对曰："雪下衣薄，是以哭之。"于是卫君惧，见于颜色曰："为君而不知民，孰以我为君！"于是开府金，出仓粟，以赈贫。
《淮南子》曰：欲灭迹而走雪中。
《金匮》曰：武王伐纣，都洛邑，阴寒，雨雪十余日，深丈余。甲子平旦，不知何五大夫乘马车从两骑止门外，王使太师尚父谢五大夫宾幸临之，失不先闻，方修法服，太师尚父使人持一器粥出，进五车两骑曰："先生大夫在内方对天子，寒，故进热粥却寒。"粥皆毕，使者具以告尚父，尚父问武王曰："客可见矣！五车两骑，四海之神与河伯雨师耳！"王曰："不知有名乎？"曰："南海神曰祝融，东海神曰勾芒，北海曰玄冥，西海曰蓐收。"河伯雨师请使谒者于殿下门内引祝融五神，皆惊，相视而叹。
《语林》曰：王子猷居山阴，大雪，夜开室命酌，四望皎然，因咏《招隐诗》。忽忆戴安道时在剡，乘兴棹舟，经宿方至。既造门而返，或问之，对曰："乘兴而来，兴尽而返，何必见戴安道。"
《泛胜之书》曰：取雪汁渍原蚕屎五六日，待释，手挼之，和谷种之，能御旱，故谓雪为"五谷精"也。
《山海经》曰：由首之山，小咸之山，空桑之山，冬夏有雪。
《论衡》曰：云雾，雨之征也。夏则为露，并冬则为霜，温则为雨，寒则为雪。雨露冻凝者，其由地发，不从天降。
《琴操》曰：曾子耕太山下，雨雪，不得归，思父母，作《梁山操》。
《广志》曰：云南郡四五月犹积皓雪，代郡以五月山阴犹宿雪，八月末复雪。
宋玉对问曰：客有歌于郢中，始曰下俚巴人，国中属而和者数千人；及为阳春白雪，国中属而和者不过数十人。是其曲弥高而和弥寡。
宋谢惠连《雪赋》曰：岁将暮，时既昏；寒风积，愁云繁。梁王不悦，游于兔园，乃置旨酒，命宾友，召邹生，延枚叟。相如末至，居客之右。俄而微霰零，密雪下，王乃歌《北风》于卫诗，咏《南山》于周雅。相如于是避席而起，逡巡而揖曰："臣闻雪宫建于东国，雪山峙于西域，岐昌发咏于来思，姬满申歌于黄竹。曹风以麻衣比色，楚谣以幽兰俪曲。盈尺则呈瑞于丰年，袤丈则表沴于阴德。其为状也，散漫交错，氛氲萧索，蔼蔼浮浮，瀌瀌奕奕，联翩飞洒，徘徊委积。始缘甍而冒栋，终开帘而入隙；既因方而为珪，亦遇圆而成璧。眄隰则万顷同缟，瞻山则千岩俱白。于是台如重璧，逵似莲璐，庭列瑶阶，林挺琼树，皓鹤夺鲜，白鹇失素。"
《楚辞·九辩》曰：雪霰纷糅。(女救反。)
又曰：魂来归兮，北方不可止。增冰峨峨，飞雪千里些。
又曰：霰雪纷其无恨些，云霏霏而承宇些。
司马相如《美人赋》曰：时既西夕，玄阴晦冥，凉风萧然，素雪飘零。
伏系之《雪赋序》曰：结阴凝雪，皎如帔素。
谢灵运诗曰：明月照积雪，朔风劲且哀。
乐府歌诗曰：皑如山上雪，皎如云间月。闻君有两意，故来相决绝。
庾肃之《雪赞》曰：皓若天汉，色逾玉粲。
李颙《悲四时》曰：云霮(徒敢反。)(徒对反。)以时兴，雪联翩而聚密。枯林皦如琼干，空岫朗若玉室。
王韶之《咏雪离合》曰：霰先集兮雪霏霏，散辉素兮被檐庭。曲室寒兮朔风厉，川陆涸兮百籁鸣。
○霰
《释名》曰：霰，星也。冰雪相搏，(补各反。)如星而散。
《说文》曰：霰，积雪也。从雨散声。
《诗》曰：如彼雨雪，先集维霰。(霰，暴雪也。《笺》云：雪自上遇温气而抟谓之霰。)
《尔雅》曰：雨霰为消雪。(郭璞注云：霰，冰雪杂下，故谓消雪。)
又曰：雨雪相和为霰。
《尚书洪范五行传》曰：盛阴，雨雪凝滞而冰寒。阳气薄之，不相入，则散而为霰。故沸汤之在闭器，而湛于寒泉则为冰；及雪之消，亦冰解而散。此其验也。
《韩诗》薛君注曰：霰，霙也。
《曾子》曰：阴之专气为霰。
○露
《释名》曰：露，虑也。覆虑物也。
许慎《说文》曰：露，润泽也。从雨，路声。
《诗》曰：厌浥行露，岂不夙夜？谓行多露。
又曰：蒹葭苍苍，白露为霜。
又曰：《湛露》，天子燕诸侯也。"湛湛露斯，匪阳不晞。"
又曰：野有蔓草，零露抟(徒官反。)兮。
又曰：野有蔓草，零露瀼瀼。(如章反。)
《礼》曰：立秋后五日白露降。
又曰：季冬行秋令，则白露早降。
又曰：天不爱其道，故天降甘露。
又曰：春雨露既濡，君子履之，必有怵惕之心焉。如将见之感时念亲也。
又曰：王所以为顺而弗悖也，天降甘露。
《易通卦验》曰：立秋白露下。
《尚书中候》曰：尧时甘露降。
《诗含神雾》曰：阳气终，白露为霜。(宋均曰：白露，行露也。阳终阴用事，故曰白露凝为大霜也。)
《大戴礼》曰：露，阴阳之气也。夫阴气胜则凝为霜雪，阳气胜则散为雨露。
《礼斗威仪》曰：君治政，则轩辕之精散为甘露。
《春秋繁露》曰：恩及于物，顺于人而甘露降。
《春秋序》曰：桀无道，露冬下。
《春秋元命苞》曰：霜以杀木，露以润草。
又曰：阴阳散为露。
《五经通义》曰：和气津液凝为露，露从地出。
《吴越春秋》曰：子胥谏吴王，王怒，暮归，举衣出宫，宫中群臣皆曰："天无霖雨，宫中无泥露，相君举衣，行高何为？"子胥曰："吾以越谏王，王心迷，不听吾言，宫中生草棘，雾露沾吾衣。"群臣闻之，莫不悲伤。
《汉书》曰：宣帝元康元年，甘露降未央宫，大赦天下。
又曰：平帝永平十七年，自春迄夏，多甘露降。谒元陵，太常丞上言陵树叶上有甘露，令百官采之。
又曰：成帝幸河东，祠后土，甘露降京师。
又曰：宣帝诏曰："乃者，凤凰集太山、陈留，甘露降未央宫，宜赦天下。"
《后汉书》曰：桓帝永康元年秋八月，魏郡言嘉禾生，甘露降。
范晔《后汉书》曰：明帝永平十七年，甘露降于原陵。
谢承《后汉书》曰：吴郡沈丰为零陵太守，至官一年，甘露降，膏润草木。
《东观汉记》曰：光武帝时，甘露降四十五里。
又曰：明帝永平十七年，梦见先帝、光烈皇后，梦中喜觉，悲不能寐，明旦上陵，其日甘露降于陵树，帝令百官采之。帝伏御床流涕也。
《魏志》曰：明帝铸承露盘，茎长一十二丈，铜龙绕其根，立于芳林园，甘露乃降。
又曰：明帝与东阿王诏曰："昔先帝时，甘露屡降于仁寿殿前，灵芝生芳林园中。自吾建承露盘已来，甘露复降于芳林园仁寿殿前。"
《晋书》曰：皇甫谧幼时，有甘露降其柳树，谧母以食之，谓蜜也。
《晋中兴书》曰：王者敬养耆老则甘露降于松柏，尊贤容众则竹苇受之。甘露者，仁泽也，其凝如脂，其美如饴。
《宋书》曰：文帝元嘉中，甘露频降，状如细雪。
《隋书》曰：李德饶，赵郡柏人人也。性至孝。丁父忧，单缞徒跣，后甘露降其树，白鸠巢其庐。
《豫章耆旧传》曰：太守陈蕃临郡二年，甘露降。
《汝南先贤传》曰：新蔡郑敬、都尉高懿厅前槐树有白露，类甘露。懿问掾属，皆言是甘露，敬曰："明府德政未致甘露，但树汁耳。"懿不悦，因称疾而去。
《洞冥记》曰：勒毕国人长三寸，有翼，善言语戏笑，因名"语国"。饮丹露为浆。丹露者，日初出有露汁如珠也。
又曰：东方朔游吉云之地，汉武帝问朔曰："何名吉云？"曰："其国俗常以云气占吉凶。若吉乐之事，则满室云起，五色照著于草树，皆成五色露，露味甘。"帝曰："吉云五色露可得以尝不？"朔乃东走，至夕而还，得玄、黄、青露，盛之琉璃器以授帝。帝遍赐群臣，得露尝者，老者皆少，疾病皆愈。
又曰：元封二年，数过国献能言龟一头，长一尺二寸。东方朔曰："惟承树露以饮之。"
王子年《拾遗记》曰：昆仑山有甘露，望之色如丹，着木石则皎然如霜雪，宝器承之如饴，人君圣德则下。
周处《风土记》曰：白鹤性警，至八月露降，流于草上滴滴有声则鸣。
《述仙记》曰：八月一日作五明囊，盛取百草头露，以之洗眼，眼明也。
《老子》曰：天地相合，以降甘露。
《庄子》曰：姑射之山有神人焉，不食五谷，吸风饮露。
《鹖冠子》曰：圣德上及太清，下及太宁，中及万灵，则膏露下。
《苏子》曰：夫人一代，若朝露之托桐叶耳，其与几何！
《吕氏春秋》曰：伊尹说汤曰："水之美者有三危之露，(三危，西极山名。)和之美者揭雩之露，揭雩之露其色紫。"
《淮南子》曰：方诸取露于月。(高诱注曰：方诸，阴燧也。)
东方朔《神异经》曰：西北海有人长二千里，两脚中间相去千里，腹围一千六里，但日饮天酒五斗。(张华云：天酒，甘露也。)
又曰：黄父以雾露为浆。
《古史考》曰：太古之初，民吮露精，食草木实。
刘向《说苑》曰：吴欲伐荆，王令曰："敢有谏者死！"舍人有少孺子者欲谏，怀弹于后园，露沾其衣者三朝。王曰："子求何苦，露沾衣如是？"对曰："园中有树，其端有蝉，蝉高居悲鸣，饮风噏露，不知螳螂在其后曲跗，(方无反。)欲取其蝉。而螳螂又不知黄雀居其后，延颈欲啄之。然黄雀又不知臣操弹丸在其下，臣但捕其黄雀，不觉露沾衣。此者为窥其利而不思患。"王闻之，遂不伐荆。
又曰：腾蛇游于雾露，千里不止。
《汉武帝故事》曰：帝作金茎擎玉杯，以承云表之露，拟和玉屑服之以求仙。
又曰：作铜承露槃，上有仙人掌以承露也。
蔡邕《月令章句》曰：露者，阴液也。释为露，凝为霜。
《白虎通》曰：甘露者，美露也，降则物无不盛。
又曰：露者霜之始，寒即变为霜。
《论衡》曰：甘露味如饴，王者之太平应则降。
《地镜图》曰：视山川多露无霜，其下有美玉。
徐整《长历》曰：北斗当昆仑山，气运注天下，春夏为露。
崔豹《古今注》曰：《薤露》，丧歌，言人命如薤上露，易晞灭也。其一章曰："薤上露，何易晞，明朝更复落，人死何时归。"
《瑞应图》曰：露色浓甘者，谓之甘露。王者施德惠则甘露降其草木。
又曰：甘露者，美露也，神灵之精，仁瑞之泽。其凝如脂，其甘如饴，一名膏露，一名天酒。
又曰：王者德至于天，和气感则甘露降于松柏。
《山海经》曰：仙丘降甘露，人常饮之。
又曰：诸沃之野，摇山之民，甘露是饮，不寿者八百岁。
《列星图》曰：天乳一星，在氐北，主甘露。占。若明而润，则甘露降；不然，则否也。
《楚辞》曰：朝饮木兰之坠露，夕采秋菊之落英。
《张衡奏事》曰：飞尘增山，雾露增海。
曹植《魏德论》曰：玄德洞幽，飞化上蒸，甘露以降，蜜淳水凝，睹阳弗晞，琼爵是承，献之帝朝，以明圣征。
曹植《承露盘铭叙》曰：夫形能见者莫如高，物不朽者莫如金，气之清者莫如露，盛之安者莫如盘，乃诏有司，铸铜建承露盘于芳林园。
《束晳集》曰：薄冰凝池，非宗庙之宝；零露垂林，非缀冕之饰。
张载《羽扇赋》曰：濯以云精，拂以芝露。
