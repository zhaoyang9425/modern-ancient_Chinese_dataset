○涧
《释名》曰：涧者，言在两山间也。
《诗》曰：秩秩斯干。(秩秩，流行也。干，涧也。)
又曰：于以采苹，于涧之中。
又曰：于以采苹，南涧之滨。
又曰：考盘在涧，硕人之宽。
《尔雅》曰：两山夹水曰涧。
《汉书》曰：沛公与项籍临广武涧而语，数籍十罪。
《东观汉记》曰：耿恭以疏勒城傍有水，徙居之，匈奴来攻，绝其涧水，吏笮马粪汁饮之。
《水经注》曰：洛水东北流，注于公路涧，但世俗音讹，号之曰光禄涧，非也。
《异苑》曰：苻坚为慕容冲所袭，坚驰䯄马堕而落涧，追兵几及，计无由出，马即踟蹰临涧，垂鞚与坚，坚不能及，马又跪授焉，坚攀之得登岸而走。
《幽明录》曰：人有山行坠涧者，无出路，饥饿仅死，见龟蛇甚多，朝暮引颈向四方，人因学之，遂不复饥，体殊轻便，能登岩岸。经数年后，竦身举臂，遂超出涧上，即便还家，颜色悦泽，颇更聪慧。洎食谷啖滋味，百日复其本质。
《郡国志》曰：汉武元封二年，有白羊出庸涧，初出一羊，野中妇人大惊拍手，羊因止。今俗生羊禁妇人拍手是也。
又《水经》曰：吴房县山溪有白羊渊，渊水出羊。
又曰：赤松涧在东阳，赤松子游金华山，以火自烧而化，故山上有赤松子之祠，涧自山出，故曰赤松涧。
《十道志》曰：广武涧，在今荥泽县西。
又《西征记》曰：三皇山上有二城，谓东西广武城，相去二百馀步，隋河水从中东南流，今无水。今城东有高坛，即项羽坐太公于上以示汉军处，一谓鸿沟。
卢氏《嵩山记》曰：半马涧，人或云百马涧，亦曰拜马涧。故老传，王子晋得仙而马还，国人思之不见，乃拜其马于此也。
《韩子》曰：董安于为赵上地守，行石阜山，见深涧深百仞，问其御左右曰："人尝有入此乎！"曰："无有。""婴儿狂聋人入此乎？"曰："无有。""牛马犬彘入此乎？"曰："无有。"安于叹曰："吾能治矣，使吾法之无赦，犹入涧之必死，则民莫之犯也。"
○洲
《诗》曰：关关雎鸠，在河之洲。(四方有水，中央独高可居也。)
《尔雅》曰：水中可居者曰洲。
《史记》曰：越王勾践平吴，徙夫差于甬东。韦昭曰："即句章东溪口外洲是也。"
《晋书》曰：殷仲堪为荆州刺史。先是，仲堪游于江滨，见流棺接而葬焉，旬日间，门前之沟忽起成岸。其夕有人过仲堪，自称徐伯，云感君之惠，无以报也。仲堪因问门前之岸是何祥乎？对曰："水中有岸，其名为洲，君将为州。"言终而没。至是果临荆州。
王隐《晋书》曰：朱崖在大海中，遥望朱崖，洲大如菌，举帆一日一夜至洲，周匝二千里，径度七八百里，可十万家，女多姣好，长发美发。
《吴录地理志》曰：吴富春县有沙涨，武烈为郡吏，赴府，乡人饯之，会于沙上，父老曰："此沙狭而长，君后当为长沙太守。"后果然，因名孙洲。
《吴志》曰：孙权遣卫温、诸葛直将甲士万人，浮海求夷洲及亶洲在海中，长老传言，秦始皇帝遣方士徐福将童男女数千人入海求蓬莱神仙及仙药，止此不返，世世相承有万家，其上人民时有至会稽货市。
《隋图经》曰：汉水迳琵琶谷至沧浪洲，洲即渔父棹歌处，庾仲雍记云谓之千龄洲。
《水经注》曰：龙阳县之洲，长二十里，吴丹阳太守李衡植甘橘于其上，临死，敕其子曰："吾洲里有木奴千头，不匮汝衣食，岁绢千匹。"
又曰：峥嵘洲，冠军将军刘毅破桓玄于此洲。
《山海经》曰：郁洲，一曰都洲，在海中。郭璞注曰：即东海郁洲山也。传此洲从苍梧徙来，上有南方物。
《扶南传》曰：涨海中倒珊瑚洲，洲底有盘石，珊瑚生其上也。
《西京杂记》曰：梁孝王兔园之中又有雁池，池有鹤洲，诸宫馆相连，异树怪兽，靡不毕备，王与宫人宾客，弋钓其中。
《吴地记》曰：长洲在姑苏南大湖北岸，阖闾所游猎处也。吴王遣徐详至魏，魏太祖谓详曰："孤比者愿越横江之津，与孙将军游姑苏之上，猎长洲之苑，吾志足矣。"详对曰："大王欲奉至顺以合诸侯，若越横江而游姑苏，是踵亡秦而蹑夫差，恐天下之事去矣！"太祖笑曰："徐生得无逆诈耶？"
《湘中记》曰：或曰，昭潭无底桔洲浮。(昭潭，湘水至深处也。桔洲，每大水，诸洲悉没而桔洲独存焉。)
王韶之《始兴记》曰：城西百馀步有栖霞楼，临川王营置，清暑游焉，罗君章居之，因名为罗公洲。楼下洲上，果竹交荫，长杨傍映，高梧前竦，虽即城隍，趣同丘壑。
盛弘之《荆州记》曰：南江上有龙洲，下有宠洲，二洲之间，旧云多鱼，而投罟挥网，辄便挂绝。乃有客没而视之，中水有牛二头，常为破网，故鱼者患之。
又曰：江津东十馀里，有中夏洲，洲之首，江之汜也。故屈原云："经夏首而西浮。"又二十馀里有涌口，所谓阎敖游涌而逸，二水之间，谓之夏洲，首尾七百里。
又曰：枝江县西至上明，东及江津，其中有九十九洲。楚谚曰：洲不满百，故不出王者。桓玄有问鼎之志，乃增一为两，以充百数，僣号旬时，身屠宗灭，及其倾覆，洲亦消毁。至宋文帝在藩，忽生一洲，果龙飞江表，斯有验矣。
《荆州图副》曰：百里洲，其上平广，土沃人丰，湖泽所产，足穰俭岁。又特宜五果，甘柰梨蔗，于此是出。
《荆南志》曰：枝江县界内，洲大小凡三十七，其十九有人居，十八无人。
刘桢《京口记》曰：嘉子洲西一里，得贵洲，周回四十里许，上多有居民。昔魏文帝伐孙权至此洲，南望曰"彼人有焉"而退。因名曰贵洲。
《述征记》曰：晋宁县有龙莽洲，父老云：龙蜕骨于此洲，其水今犹多龙骨。
山谦之《丹阳记》曰：江宁县南二十五里有列洲，晋简文帝为相时，会桓温处也。
《郡国志》曰：朝洲白屿洲，亦自浮来，后会稽人姓丁识之，云曾藏铜熨斗于洲上，往取果得。
又曰：润州长命洲，梁武放生处。后魏使李诸来聘，武帝问曰："彼国亦放生否？"诸曰："不取，亦不放。"帝大惭。
《荆州图经》曰：襄阳县南八里，岘山东南一里，江中有蔡洲，汉长水校尉蔡瑁所居，宗族强盛，共保蔡洲，为王如所没，一宗都尽。
又曰：武当县西北四十里江中有沧浪洲，长四里，广十三里，《禹贡》称汉水东流为沧浪水，疑此洲是也。
《方言》曰：水可居者为洲，三辅谓之洲淤。(郭璞注曰：《上林赋》云：行于洲淤之浦。)
《舆地志》曰：伍子胥叛楚出关，于江上见渔父求渡，时傍多人，渔父歌曰："日灼灼骎己驰，与子期兮芦之漪。"子胥既渡，解百金之剑与渔父。渔父曰："楚购子粟五万，爵执圭，岂百金之剑乎？"子胥曰："勿令其露。"渔父知其意，遂覆舟而死，其处是氵罗洲，水路去洲一百九十里。
《江夏记》曰：鹦鹉洲在县北，按《后汉书》曰：黄祖为江夏太守，时黄祖与太子射宾客大会，有献鹦鹉于此洲，故以为名。
又《荆州记》曰：江夏郡城西临江有黄鹤矶，又有鹦鹉洲。侯景令宋子仙夜袭江夏，藏船于鹦鹉洲。
《建安记》曰：郡西南大溪之中有仙人洲，昔梅真人上升，坠马于此洲，故后名坠马洲。
《鄱阳记》曰：𧏖洲在县西南溪中，有蚌出珠，贞观年中，因雨雹乃有蚌出珠，百姓采之，咸亦不空。其水平浅可涉。
《丹阳记》曰：白鹭洲，在县西三里，隔江中心，南边新林浦，西对白鹭洲，洲在大江中，多聚白鹭，因名之。
又曰：烈洲，在县西南。《舆地志》云：吴旧津所也，内有小水堪泊船，商客多停以避烈风，故以名焉。王濬伐吴宿于此，简文为相时，会桓玄之所也。亦曰溧洲。洲上有山，山形似栗，伏滔《北征赋》谓之烈洲。
又曰：吴时客馆在蔡洲上，以舍远，使苏峻作逆，陶侃等率所统同赴京师，直指石头，次于蔡洲是也。
又曰：张公洲，在县西南，《梁书》太清二年，豫州刺史裴东之等舟师二万次张公洲。二年陈霸先击破侯子监师至张公洲，并此处。
又曰：加子洲，在县西南。
《三十国春秋》曰：晋咸和二年，温峤与陶侃起义兵伐苏峻，帅师四万直指石头，侃泊加子洲，即此处也。夏月堪泊船，冬月浅涸，自永昌之初，其洲忽一朝崩陷数里，随其形曲折，凡作九湾，行者所依，东西浩然矣。
《寻阳记》曰：鹊洲在县北。
《传》曰：昭公五年，楚以诸侯伐吴，吴败之于鹊岸。按鹊头与鹊尾相去八十里。杜预注曰：吴地也。庐江舒县东南有鹊尾渚。
○湍
《广雅》曰：湍，濑也。
《水经注》曰：益阳县西有关羽濑，所谓关侯滩也。南对甘宁故垒。昔关羽屯军水北，孙权令鲁肃、甘宁拒之于是水，宁谓肃曰："羽闻吾咳唾之声，不敢渡也；渡则成擒矣。"羽夜闻其处分，曰："兴霸声也。"遂不渡。
又曰：汉水东为鳝湍，洪波奔荡，崩浪云颓。古老言，有鳝鱼奋鳍溯流望涛直上，至此则曝〈鱼思〉失济，故因名湍。
《异苑》曰：永嘉郡有百簿濑，郡人断水捕鱼，宰牲祷祭以祈多获，逾时了无所得，众侣忿怨，弃业将罢。其夕并梦见老公云，诸君且可小停，要思其宜。夜忽闻有跳跃声，惊起共看，乃是大鱼剉以为，顿获百簿，故因以百簿名濑。
《益都耆旧传》曰：犍为符沅和氏女，名光雄，和父乘船城湍，堕水物故，尸丧不得，雄哀恸号咷，乘小船于父没处哭数声，自投水死，后与父相持浮出。
盛弘之《荆州记》曰：桂阳耒阳县有两濑，每县旱，百姓共壅之，甘雨普降，若一乡独壅，雨亦偏应。东有博望滩，张骞使外国经此船没，因以名滩。滩下接鱼复县界，有羊肠虎臂濑，阳亮为益州，至此覆没，人至今犹名为使君滩。
郑缉之《东阳记》曰：信安县去石门四十里，濑边悉有石牒，长三尺许，似罗列杂缯如店肆也。
刘德明《南记》曰：康赣水奔流二百馀里，横波险濑二十四处。
○滩
《益州记》曰：伏犀滩东南六十里有黄牛像，其崖峻险，远望之班润颇象黄牛。
又《水经》云：昔有黄牛从僰溪而出上此崖，乃化为石，是名伏犀滩。
又曰：荔枝滩东南二十五里山顶上有一冢，冢惟有女贞树，树上恒有白猿栖息，《郡国志》云：僰道有玉女冢是。
《水经注》曰：江水又东经狼尾滩而历人滩。袁山松云："二滩相去二里，人滩水至峻峭，南岸有青石，夏没冬出，其石嵚崟数十步，中悉作人面形，或大或小，甚分明者，鬓发皆具，因名人滩也。"江水又东迳黄牛山。下有滩。名曰黄牛滩，南岸重岭叠起，最外高崖间，有色如人负刀牵牛，人黑牛黄，成就分明，既人迹所绝，莫得究焉。此岩既高，加以江湍纡回，虽途经信宿，犹望见此物。故行者谣曰："朝发黄牛，暮宿黄牛。"言水路纡深，回环望如一矣。
