○槊
《通俗文》曰：矛丈八者谓之槊。
《晋书》曰：刘迈，毅之兄也。迈字伯群，少有才干，为殷仲堪中兵参军。桓玄之在江陵，甚豪横，士庶畏之，过于仲堪。玄曾于仲堪厅事前戏马，以槊拟仲堪。迈时在坐，谓玄曰："马槊有馀，精理不足。"玄自以才雄冠世而心知外物，不许之。仲堪为之失色。
《齐书》曰：长沙王晃。武帝常幸锺山，晃从驾。以马槊刺道边枯蘖，上令左右数人引之，银缠皆卷聚而矛肖不出。乃令晃复驰马拔之，应手便去。每远州献骏马，上辄令晃于华林中调试之。高帝常曰："此我家任城也。"
《后魏书》曰：宋大千骁果善骑射，迁中散。至于朝贺之日，大千常着御铠盘马殿庭，莫不叹异。尝从太宗猎，见虎在高崖上，大千持槊直前刺之，应手而死。
又曰：于栗䃅，(音低。)代人也，从太祖田于白登山，见熊将数子，顾谓栗䃅曰："卿勇干如此，宁能搏之乎？"对曰："天地之性人为贵，若搏之不胜，岂不虚毙壮士也。自可驱致御前，坐而制之。"寻皆禽获。刘裕之伐姚泓也，栗䃅虑其北扰，遂筑垒河上，亲自守焉。裕甚惮之，不敢前进。裕遗栗䃅书，远引孙权求讨关羽之事，假道西上，题书曰："黑槊公麾下。"栗䃅以状表闻，太宗许之，因授黑槊将军。栗䃅好持黑槊，以自摽卫，裕望而异之，故有是号。累迁豫州刺史。
《续晋阳秋》曰：太尉伐羌，于济口入河。索虏遣将鹅青步骑十万于河北，声云救羌。太尉遣队主丁旿(音五。)以车百乘五，北岸为却月阵，相去一步。车置七人，授以长白毦槊。(毦音饵。)
《三国典略》曰：文育小字猛奴，到都见太子詹事周舍。舍命兄子弘让教之书计。文育谓弘让曰："谁能学此，取富贵但有大槊耳。"弘让壮之，教之骑射。文育大悦。
又曰：羊侃字祖忻，尝从梁主宴乐游苑。时少府启两刃槊成，长二丈四尺三寸。梁主因赐侃河南国紫骝马命试之。侃执槊上马，左右击刺，特尽其妙，观者登树。梁主曰："此树必为侍中折矣。"俄而果折，因号此槊为"折树槊。"
又曰：北齐安州刺史卢胄，入海岛得一人胫，可长二丈，以为槊，献于神武。诸将咸莫能用，惟彭乐举之。胄未几遇疾，痛声闻外，巫言海神为祟，因此而卒。
《邺城故事》曰：紫陌浮桥在城西北五里，案《邺中记》云：赵王虎时，于此济置紫陌宫。暨齐时，因修为济口，帝巡幸又向并州。百官相饯，莫不至此而决别。迄今犹以为渡口。齐文宣时西巡，百官辞于紫陌，使槊骑围之曰："我举鞭一时刺杀。"淹留半日，文宣醉不能起。黄门侍郎连子畅进曰："陛下如此，诸臣恐怖。"文宣曰："大怖耶？若然，不须杀。"乃命解围。
又曰：北齐文宣于台上以槊刺都督尉子辉，应手而死。
《灵鬼志》曰：河间王颙既败于关中，有给使安甚壮健，常乘一赤马，隽快非常，双持二刀，皆长七尺，驰马运刀，所向披靡。关西为之歌曰：垄上健儿字陈安，头小面狭腹中宽，丈八长槊左右盘。
《语林》曰：桓宣武与殷刘谈不如甚，唤左右取黄皮袴褶，(音十。)上马持槊，数回，或向刘，或拟殷，意气始得雄王。傅玄歌诗曰："弯我繁弱弓，弄我丈八槊。一举覆三军，再举殄戎貊。"
梁简文帝《马槊谱序》曰：马槊为用，虽非远法，近代相传，槊已成艺。邓蔗萦魏后之庭，武而犹质；桓马入丹阳之寺，雄而未巧。聊以馀暇，复撰斯法。搜采抑扬，斟酌烦简。至如春亭落景，秋皋晚净，青霜旦尽，密雨初晴。纤骊沃若，天马半汉。盼金精而转态，交流汗血；爱连干而息影，不畏衣春。镂衢与白刃争晖，翠毦与红尘俱动。足使武夫愤气，观者冲冠。巴童留玩，不待轻舟之楫；越女踟蹰，无假如皋之箭。
○枪
《风俗通》曰：刻苇伤盗为枪。
《宋元嘉起居注》曰：谢灵运《自理表》云："及经山阴，防御彰赫。彭排马枪，断截衢巷。"
《卫公兵法》曰：听角声第一声绝，诸队即一时散立；第二声绝，诸队一时捺枪、卷幡、张弓、拔刀；第三声绝，诸队一时举枪；第四声绝，诸队一时笼枪，跪膝坐。
《唐书》曰：郯国公罗士信，容貌短小而骁勇绝伦。隋末贼起，士信始年十四，为通守张须陀执衣。遇翟让来寇，士信请自效。须陀小之曰："汝形容未胜衣甲，何可入阵？"士信怒，重着二甲，左右双鞬，跃而上马。须陀壮之，遂将其众击贼于澭水之上。阵才列，士信执长枪立于马上，驰至贼所，刺倒数人，斩一人首，掷于空中，用枪承之，戴以略阵。贼众愕然莫敢逼者。士信乃弃策驰马，为十下而还。须陀因而奋击。兵始接，贼师大溃。士信逐北，每杀一人，辄劓其鼻而怀之，每归而数其鼻，以表杀贼之多少也。须陀大悦之，引置左右。每战，须陀居前，士信为副，贼无敢当者。
又曰：太宗每当大阵，望贼中骁将、锐士炫曜人马、出入来去者，意颇怒之，辄命秦叔宝往取焉。叔宝应命跃马负枪而进，必刺之万众之中，人马俱倒。太宗因以是重之，叔宝亦以此颇自矜尚。贞观以后，恒多疾病，每谓人曰："吾少长戎马，所经二百馀阵，屡中重疮，计吾前后出血亦数斛矣，何能不病乎！"及卒，太宗甚伤惜久之。赠徐州都督，陪葬于昭陵。令所司于其茔内立石人马，以旌战之功焉。
又曰：哥舒翰为别将。时吐蕃大寇边，翰拒之于苦海。吐蕃之众三道从山相续而下，翰持半段枪当其锋逆击之，无不摧靡。又击其次军，复走之。又击其后军，皆大破。由是知名。天宝六载，擢受右武卫将军，仍充陇右节度使副都知、关西兵马使、河源军使。先是吐蕃每岁候麦秋即大掠，积石军前后不能御。至是翰使将王难德、杨景辉等潜领兵候蕃兵至，设伏以待之。吐蕃五千骑既至，放马脱甲，翰以城中率骁勇合伏兵驰击之，杀略尽。百馀骑奔突得走，王难德追击之，匹马不还。翰尝逐马惊坠于河，立于水中，吐蕃三人拟枪力刺之，翰大叱之，贼惊骇，俱废失枪而走。救骑至，贼便解散。翰有家臣曰左车，年十五，每随翰入阵。翰善使枪，追贼及，以枪搭其肩而遏之，贼惊顾，翰从而刺其喉，皆剔高三五丈而坠。左车辄下马斩其首，率以为常。
又曰：王难得有胆力，善骑射。天宝元年正月，吐蕃大寇河源军，难得以骑将为军锋。赞普有子曰琅支都，恃其趫悍，乘谙真马，宝钿装鞍，军前求较斗者，难得横枪突往，刺杀之，斩其首，以其马归。虏众无敢追者。军使以闻，玄宗召至御殿，问之。因令驰突作杀琅支都状，壮之。衣以锦袍，拜左金吾卫羽林将军。
《五代晋史》曰：梁将有王彦章者，勇力过人，常执铁枪重百斤。所向辟易，庄宗畏之。
○鋋
《释名》曰：鋋，延也，达也。去此至彼之言也。
《方言》曰：矛，吴、扬、江淮、南楚、五湖之间，谓之鋋，或谓之𫓩，其柄谓之钤。
《东都赋》曰：戈鋋彗云。(鋋，小矛也。)
○钩镶(音穰，又音襄，又音娘。戎器也。)
《释名》曰：钩镶，两头曰钩，中央曰镶。或推钩、推镶，或钩引，用之宜也。
《东观汉记》曰：诏令赐邓遵金蚩尤辟兵钩一。
又曰：桓帝永兴二年，光禄勋府吏舍夜壁下忽有气，掘之，得玉玦，各有钩长七寸三分，玦周五寸四分，身中皆有雕镂。
《汉名臣奏》曰：丞相薛宣奏：汉兴以求，深考古义，惟万变之备，于是制宫室出入之仪，正轻重之冠。故司马殿省门闼至五六重，周卫击刁斗。近臣侍侧尚不得着钩带入房。
《梁书》曰：吉士瞻初为荆府城局参军，浚池得一金革带钩。隐起镂甚精巧，篆文曰："锡尔金钩，且公且侯。"士瞻取夏侯洋兄之女，女窃以与洋，洋喜佩之。及是革命，洋果封侯，而士瞻不锡茅土。
《列仙传》曰：钩弋夫人姓赵。病卧，左手拳。望气者云："东北有贵人气，推而得夫人。"武帝发手得玉钩，手亦舒，遂幸而生昭帝。后被害，殡之，尸不臭而香一月。
《三秦记》曰：藏钩因钩弋夫人，世人法之也。
《瑞应图》曰：汤都于亳，有神人牵白狼，口衔铜钩入汤庭。
《搜神记》曰：京兆长安有张氏者，昼独处室，有鸠自外入。张氏恶之，披怀而祝曰："鸠介来，为我祸耶，飞上受尘；为我福耶，来入我怀。"鸠翻入怀，以手探则不知鸠之所在，而得一金带钩焉。遂宝之。自是之后，子孙昌盛，有为必偶，货财万倍。蜀客贾至长安中闻之，乃厚赂内婢，婢窃钩以与蜀客。张氏失钩，渐渐衰耗，而蜀客数罹难厄，不为己利。或告之曰："天命也，不可以力求。"于是以钩反，张氏复昌。故关西称"张氏传钩"云。
《陈留风俗传》曰：浚仪，周时梁伯所居国都。多池沼，时池中出神带钩，到今其民象而作之，号曰："大梁氏钩"焉。
《吴越春秋》曰：阖闾作金钩，令曰："能为善钩者赏之百金。"而有人贪赏之重，因杀其两子，以血衅金，遂成二钩，献之阖闾，而诣宫门求赏。王曰："为钩者多，而子独求赏，何以异于众人之钩乎？"作者曰："吾之作钩者，贪王之赏，杀吾二子以成两钩。"以示之曰："何者是也？"时王钩甚众，形体相类，不知所在。于是钩师向钩而哭，呼其两子名曰："吴鸿、泥稽，我在此！王不知汝之神也。"声未绝于口，两钩俱飞著于父之胸。吴王大惊，乃赏之百金。
《梦书》曰：梦得钩带，忧约束也。钩带著身，约敕已也。持钩带脱，事决已也。
《庄子》曰：曲者中钩。
《吴都赋》曰：吴钩越棘。
魏文帝《与王朗书》曰：丕白：不爱江汉之珠，而爱巴蜀之钩，此言难得之贵宝，不若易有贱物。
魏文帝《答刘备》曰：获累纸之命，兼美之贶，他既备善，双钩尤妙，前后之惠，非贤兄之贡，则执事之贻也。来若川流，聚成山积，其充匮笥、填府藏者，固已无数矣。
