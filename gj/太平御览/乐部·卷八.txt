○歌一
《释名》曰：人声曰歌。歌，柯也。以声吟咏有上下，如草木有柯叶。充言歌声如柯也。
《尔雅》曰：曰：徒歌谓之谣。
《尚书》曰：帝庸作歌曰："敕天之命，惟时惟几。"(用庶尹公谐，故作歌以戒之，安不忘危也。敕，正也。奏天命以临人，惟在顺时，惟在慎微也。)乃歌曰："股肱喜哉，元首起哉，百工熙哉。"(元首，君也。服肱之臣喜乐，尽忠君之理功，乃起百王之业。)乃赓载歌曰："元首明哉，股肱良哉，庶事康哉。"(赓，续；载，成也。帝歌归美，股肱乃安，以成其美。)又歌曰："元首丛脞哉，股肱惰哉，万事堕哉。"(丛脞，细碎无大略。曰君如此，则臣懈，万事隳废，其功不成。歌以申成也。脞音仓果反。)
又曰：九功惟序，九序惟歌。(六府三事之功，次序皆可歌乐，乃德政之致也。)劝之以九歌，俾勿坏。(六府三事之功，决序坏，在此三者而已。)
又曰：禹曰："于！帝念哉！德惟善政，政在养民。水、火、金、木、土、谷，惟修。正德、利用、厚生，惟和。九功惟叙。九叙惟歌。"
又曰：诗言志，歌永言，声依永，律和声。
又《五子之歌》曰：太康尸位以逸豫，畋于有洛之表，十旬不反。厥弟五人，御其母于洛之汭。五子咸怨，述大禹之戒，以作歌。其一曰："怨岂在明？不见是图。为人上者，奈何不敬？"其二曰："内作色荒，外作禽荒。甘酒嗜音，峻宇雕墙。有一于此，未或不亡。"其三曰："惟彼陶唐，有此冀方。今失厥道，乱其纪纲，乃厎灭亡。"其四曰："明明我祖，万邦之君。有典有则，贻厥子孙。荒坠厥绪，复宗绝祀。"其五曰："呜呼曷归，予怀之悲。万姓仇予，予将畴依。郁陶乎予心，颜厚有忸怩，弗慎厥德，虽悔可追。"
《毛诗》曰：情动于中，而形于言；言之不足，故嗟叹之；嗟叹之不足，故永歌之；永歌之不足，故不知手之舞之，足之蹈之也。
又《葛屦·园有桃》曰："心之忧矣，我歌且谣。"
又《谷风·四月》曰："君子作歌，惟以告哀。"
《礼记》曰：子贡问师乙曰："赐也闻声歌各有宜也。如赐者，宜何歌也？"师乙曰："乙，贱工也，何足以问其所宜？请诵其所闻，而吾子自执焉。宽而静，柔而正者，宜歌《颂》。广大而静、疏达而信者，宜歌《大雅》。恭俭而好礼者，宜歌《小雅》。正直而静，廉而谦者，宜歌《风》。肆直而慈爱者，宜歌《商》。温良而能断者，宜歌《齐》。夫歌者，直己而陈德也，动己而天地应焉，四时和焉，星辰理焉，万物育焉。《商》者，五帝之遗声也，商人识之，故谓之《商》。《齐》者，三代之遗声也，齐人识之，故谓之《齐》。明乎《商》之音者，临事而屡断。明乎《齐》之音者，见利而能让。临事而屡断，勇也；见利而能让，义也。有勇有义，非歌孰能保此？故歌者，上如抗，下如队，曲如折，止如槁木，倨中矩，句中钩，累累乎端如贯珠。故歌之为言也，长言之也。说之故言之，言之不足，故长言之；长言之不足，故嗟叹之；嗟叹之不足，故不知手之舞之，足之蹈之也。
又《檀弓》曰：原壤之母死，登木歌曰："狸首之班然，执女手之卷然。"
又《乐记》曰：昔者，舜作五弦之琴，以歌《南风》。
又《檀弓上》曰：孔子蚤作，负手曳杖，逍遥于门。歌曰："太山其颓乎，梁木其坏乎，哲人其萎乎。"
又曰：鲁人有朝祥而暮歌者，子路笑之，
又曰：歌者在上，匏竹在下，贵人声也。
又曰：奠酬而工升歌，发德音也。歌者在上，匏竹在下，贵人声也。
《周礼》：春秋太师大祭祀，师瞽登歌，小师掌教弦歌。(教谓教瞽蒙出音弦，谓琴瑟歌依咏诗也。)
《左传》：哀二十一年八月，公及齐侯、邾子盟。齐人责稽首，因歌之曰："鲁人之皋，数年不觉，使我高蹈。(言鲁人皋绥，数年不知答齐稽首，故使我高蹈来为此会。)惟其儒书，以为二国忧。"
又曰：昭十二年，南蒯将适费，饮乡人酒。乡人或歌之曰："我有圃，生之杞乎！从我者子乎，去我者鄙乎，倍其邻者耻乎！已乎已乎！非吾党之士乎！"(已乎已乎，言自遂不改。)
又曰：哀五年秋，齐景公卒。冬十月，公子嘉、公子驹、公子黔奔卫，公子鉏、公子阳生来奔。(皆景公子在莱者。)莱人歌之："景公死乎不与埋，三军之事乎不与谋，师乎师乎，何党之乎？"
又曰：襄二十五年，崔子称疾不视事。公问崔子，遂从姜氏。姜入于室，公拊楹而歌。(歌以命姜氏。)
《论语》曰：夫子与人歌而善，必使反之，而后和之。
又曰：楚狂接舆歌而过孔子，曰："凤兮凤兮，何德之衰？往者不可谏，来者犹可追。已而，已而！今之从政者殆而！"
又曰：子于是日哭，则不歌。
《史记》曰：古者《诗》三千馀篇。及至孔子去其重，取可施于礼义。上采契、后稷，中述殷、周之盛，至幽、厉之缺，始于衽席，故曰："《关雎》以为《风》始，《鹿鸣》为《小雅》始，《文王》为《大雅》始，《清庙》为《颂》始。"三百五篇孔子皆弦歌之，以求合《韶》、《武》、《雅》、《颂》之音。礼乐自此可得而述。
又曰：汉家常以正月上辛祠太一甘泉，夜到明，常有流星至于祠坛上，使童男女七十人俱歌。又得神马渥洼水中，为《太一歌》曰："太一贶兮天马下，沾赤汗兮沫流赭，今安匹兮龙为友。"后伐大宛，得千里马，马名蒲梢，为歌曰："天马来兮从西极，经万里兮归有德；承灵威兮降外国，涉流沙兮四夷服。"
又曰：箕子朝周，过故殷墟，咸生禾黍。箕子伤之，欲哭则不可，欲泣为近妇人，乃作《麦秀之诗》，以歌咏之，曰："麦秀渐渐兮，禾黍油油。彼狡童兮，不与我好兮！"所谓狡童者，纣也。民为流涕。
又曰：淳于髡见梁惠王，王屏左右见之，终无言。王让之，髡曰："王志在音，吾是以默也。"王曰："会有献歌者，未及言之也。"
又曰：赵武灵王梦见处女鼓琴而歌曰："美人荧荧兮，颜若苕(颜若舜，华若苕。)之荣。命乎命乎，曾无我嬴。"旦日，王饮酒乐，言所梦，想见其状。吴广闻之，内其女娃嬴孟姚也。甚有宠，立为后。
又曰：武王克殷，伯夷、叔齐耻之，不食周粟，隐首阳山。作歌曰："登彼西山兮，言采其薇矣。以暴易暴兮，不知其非矣，神农、虞、夏，忽焉没兮，我安适归矣？"
又曰：项羽军壁垓下，兵少食尽。军四面皆楚歌，(应劭曰：楚歌者，鸡鸣时歌也。)项王乃大惊曰："汉皆已得楚乎？是何楚人之多？"项王乃悲歌忼忾，曰："力拔山兮气盖世，时不利兮骓不逝；骓不逝兮可奈何，虞兮虞兮奈若何！"
《汉书》曰：李延年善歌，武帝幸之。时人语曰："一雌复一雄，双飞入紫宫。"
又曰：孝惠帝所教歌儿百二十人，有缺辄补。
又曰：田横，齐王建之亲族也。秦灭六国，田氏悉为庶人。高祖遣韩信破齐，后定天下，田横乃与五百人深居海岛。高祖即位，遣使者征之。横与将士俱至尸乡亭顿止，横乃奋跃自刎而死，从者不敢哭，遂歌以寄之。今之挽歌，起于此矣。
又曰：张释之为中郎将，从行至霸陵。是时，慎夫人从，上指视慎夫人新丰道曰："此是邯鄣道也。"使慎夫人鼓瑟，上自倚瑟而歌。
又班固《颂论功歌诗·灵芝歌》曰：因露寐兮产灵芝，象三德兮瑞应图，延寿命兮光此都。缘上帝兮象太微，参日月兮扬光辉。
又曰：武帝幸雍，祠五畤，获白麟，作白麟之歌。
又曰：上幸行河东，祠后土，顾视帝京，忻然，中流歌曰："秋风起兮白云飞，草木黄落兮雁南归。兰有秀兮菊有芳，怀佳人兮不能忘。泛楼舡兮济汾河，横中流兮扬素波，箫鼓鸣兮发棹歌。欢乐极兮哀情多，少壮几时兮奈老何。"
又曰：孝武帝巡狩，至于盛唐。自寻阳浮江，亲射蛟江中，获之。舳舻千里，薄枞阳而出。作《盛唐枞阳之歌》。
又曰：高帝崩，皇太后乃令戚夫人髡钳，衣赭舂，舂且歌曰："子为王，母为虏，终日舂薄暮，常与死为伍。相离三千里，当使谁告汝？"太后闻之，大怒，曰："乃欲倚汝子耶？"遂鸩杀赵王，断戚夫人手足，去眼，薰耳，名曰"人彘"。
又曰：汉以江都王女细君妻乌孙，悲愁自作歌曰："吾家嫁我兮天一方，远托绝国兮乌孙王。穹庐为室兮毡为墙，以肉为食兮酪为浆。居常悲思兮内感伤，愿为黄鹄兮归故乡。"
又曰：燕王旦谋反，事败，王忧懑，置酒万载宫会宾客，群臣妃妾坐饮，王自歌曰："归空城兮狗不吠，鸡不鸣，横术何广广兮，固知国中之无人。"华容夫人起舞，歌曰："发纷纷兮寘渠，骨借借兮亡居。母求死子兮妻求死夫，俳徊两渠间兮君子独安居！"
又广陵王胥祝诅事发觉，有司按验有实，使者反。及置酒显阳殿，召太子霸及子女董訾、胡生等夜饮，使所幸八子、郭昭君、家人子赵左君等鼓瑟歌舞。王自歌曰："欲久生兮无终，长不乐兮安穷！奉天期兮不得须臾，千里马兮驻待路。黄泉下兮幽深，人生要死兮何为苦心，何用为乐心所喜，出入无悰为乐亟。蒿里召兮郭门阅，死不得取代庸，身自逝。"
又曰：元帝自度曲被歌声。注云：歌终更授其次曰度曲。"度曲未终，云起雪飞"是也。
谢承《后汉书》曰：祭遵为将，取士皆用儒术，对酒设乐，必雅歌投壶。
《东观汉记》曰：朱酺，明帝时为益州刺史。移书属郡，喻以圣德。白狼王等百馀国重译来庭，歌诗三章，酺献之。
《后魏书》曰：郑道昭字僖伯。兼中书侍郎。从征沔汉，高祖飨侍臣于悬瓠，方丈竹堂。道昭与兄懿俱侍坐。乐作酒酣，高祖乃歌曰："日月光天兮无不曜，江左一隅独未照。"彭城王勰续歌曰："愿从圣主兮登衡会，万国驰诚混内外。"郑懿歌曰："云雷大振兮天门辟，率土来宾一正历。"邢峦歌曰："舜舞干戚兮天下归，文德远被莫不思。"道昭歌曰："皇风一鼓兮九地匝，戴日依天请六合。"高祖又歌曰："遵彼汝坟兮昔化贞，未若今日道风明。"宋弁歌曰："文王政教兮晖江沼，宁如大化光四表。"
《吴书》曰：留赞初为将，临敌必先被发叫天，因抗音而歌，左右应之，乃进战。
《晋书》曰：三月上巳日，会稽夏统，字仲御，入洛阳市药。太尉贾充问曰："卿能作土地间曲乎？"统曰："百姓感咏，遂作《慕歌》，为孝女曹娥作《河女之章》，为伍子胥作《小海唱》，今欲歌之。"充曰："善。"乃以足扣船，引声啭喉，清激慷慨，大风应至，含水〈口敕〉天，云雨响集。充曰："听《慕歌》之声，便仿佛见大禹之容。闻《河女》之音，不觉涕泣交。即谓伯姬高行在目前也，聆《小海》之唱，谓子胥、屈平立吾之左右矣。"
又曰：袁山松善音乐。旧歌有《行路难》曲，词颇疏质。山松乃文其辞句，婉其节制，因酣歌之。闻者流涕。
又曰：应詹督南平、天门、武陵三郡事。时政令不一，诸蛮怨望，并谋背叛。詹召蛮酋，破铜券与盟，由是怀詹，数郡无虞。其后天下大乱，詹境独全。百姓歌之曰："乱离既普，殆为灰朽；侥幸之运，赖兹应后。岁寒不凋，孤境独守。拯我涂炭，惠隆丘阜；润同江海，恩犹父母。"
又曰：山简慠诞好酒，尝止襄阳习公池。日晚醉归，自歌曰："山公时一醉，遥造高阳池。日暮倒载归，酩酊无所知。时复能骑马，倒着白接篱。举头问葛强，何如并州儿？"
《晋阳秋》曰：高祖伐公孙渊，过本县，赐牛酒谷帛，郡守典农会。墓次，父老故旧燕饮。高祖作歌曰："天地开辟，日月重光。今遭际会，奉辞遐方，将扫逋秽，还过故乡。肃清万里，总齐八荒。告成归老，待罪舞阳。"
邓粲《晋纪》曰：太子洗马郭讷字敬言，尝入洛，观伎人歌言佳，石崇问其曲，讷不知。崇笑："卿不识曲，那得言佳？"讷答："譬如见西施，何必识其姓名然后知美？"崇无以难。
崔鸿《十六国春秋》曰：初，苻坚二十五年灭慕容，冲姊清河公主年十四，有姝色，坚纳之，宠冠后庭。冲时年十二，亦有龙阳之美，坚又幸之。姊弟专宠，宫人莫进。长安中歌之曰："一雌与一雄，双飞入紫宫。"咸惧为乱，王猛切谏，乃出冲。冲卒为坚贼。
又《前燕录》曰：慕容廆父涉归分户以封长庶子，吐谷浑分马以给之。及廆嗣位，而二部马斗。廆怒，遣使让浑曰："先公分建有别，奈何不相远离而令马有斗伤？"浑曰："马饮食水草，门其常性，何故怒及于人？兄弟至亲而斗起于马，当去汝万里。"于是遂西移八千里。廆后悔之，遣乙那楼追浑谢之，乃拥回浑马。马东行数百步，辄悲鸣西奔，冲突山谷，如是者十馀曰。此非人事，遂附阴山面黄河。晋永嘉之乱，南迁陇右，廆以孔怀之思作《吐谷浑阿干歌》，岁暮穷思，常歌之。及俊、垂僣号，以为辇后大曲。
《孟嘉别传》：桓温问嘉曰："听伎，丝不如竹，竹不如肉，何谓也？"答曰："渐近自然。"一坐咨嗟。
《宋书》曰：晋孝武太元中，琅琊王轲之家有鬼歌《子夜》。殷允为豫章时，侨人庾僧度家亦有鬼歌《子夜》。殷允为章郡亦是太元中，则子夜是此时以前人也。
《齐书》曰：萧惠基解音律，尤好魏三祖曲及《相和歌》。每奏，辄赏悦不能已也。
《梁书》曰：羊侃有妓孙荆玉，能反腰帖地，衔得席上玉簪。敕赉歌人玉娥儿，东宫亦赉歌者屈偶之，并妙尽奇曲，一时无对。
《唐书》曰：刘禹锡贬朗州司马，蛮俗好巫，每淫祠鼓舞，必歌俚辞。禹锡或从事于其间，乃依骚人之作为新辞，以教巫祝。故武陵溪洞间夷歌，率多禹锡之辞也。
又曰：开元中，歌工长孙元忠，元忠之祖受业于侯将军名贵昌，并州人也，亦代习北歌。贞观中，有诏令贵昌以其声教乐府。元忠之家代相传习如此，虽译者亦不能通知其辞。盖年岁久远，失其真矣。丝桐唯琴曲有胡笳声。
