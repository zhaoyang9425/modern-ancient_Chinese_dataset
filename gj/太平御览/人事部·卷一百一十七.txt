○施恩上
《周易》曰：见龙在田，德施普也；云行雨施，天下治也。
《周礼》曰：小司徒以岁时巡国野，而赒万人之艰厄，以王命施惠。
《左传》曰：冬，晋荐饥，使乞籴于秦。秦伯谓子桑曰："与诸乎？"对曰："重施而不报，其民必携，携而讨焉，无众必败。"谓百里曰："与诸乎？"对曰："天灾流行，国家代有，救灾恤邻，道也，行道有福。"是以输粟于晋，自雍及绛相继，命之曰"泛舟之役"。
又曰：晋侯逆秦师，使韩简视师，复曰："师少于我，斗士倍我。"公曰："何故？"对曰："出因其资，入用其宠，饥食其粟，三施无报，是以来也。"
传曰：宋公子鲍礼于国人，宋饥，竭其粟而贷之。年七十以上，无不馈饴也，时加羞珍异。无日不数于六卿之门，国之贤人，无不事也，亲自桓以下，无不恤也。公子鲍美而艳，襄夫人欲通之，(鲍嫡祖母。)而不可，乃助之施。
传曰：郑子皮即位。于是郑饥而未及麦，民病。子皮以子展之命，饩国人粟，户一锺，是以得郑国之民。故罕氏常掌国政，以为上卿。
传曰：楚子伐萧。申公巫臣曰："师人多寒。"王巡三军，拊而勉之。三军之士，皆如挟卿。
传曰：晋公子重耳及曹，僖负羁之妻曰："吾观晋公子从者，皆足以相，公子必反其国。若反其国，必得志于诸侯，而诛无礼，曹其首也。子盍早自贰焉。"乃馈盘餐，置璧焉。公子受餐反璧。
传曰：子西曰："昔阖庐有国，天有灾厉，亲巡孤寡，而供其乏困。在军，熟食者，分而后敢食。"
《语》曰：子华使于齐，冉子为其母请粟。子曰："与之釜。"请益。曰："与之庾。"冉子与之粟五秉。子曰："赤之适齐也，乘肥马，衣轻裘。吾闻之，君子周急不继富。"
《史记》曰：范蠡之陶，修产积居。十九年中，三致千金，再散分与贫交友兄弟。此谓谓好行其德者也。
又曰：田常以大斗出贷，以小斗收。齐人歌之曰："妪乎采芑，归乎田成子。"
又曰：苏秦为从约长，并相六国。北报赵王，乃行过雒阳。周显王使人效劳。于是苏秦散千金以赐宗族贫友。
《汉书》曰：韩信钓于城下，诸母漂，(漂水击拏为漂。)有一母见信饥，饭信，竟漂数十日。信谓漂母曰："吾必重报。"母怒曰："大丈夫不能自食，吾哀王孙而进食，(苏林曰：如言公子也。)岂望报乎！"
前列曰：吴楚反，窦婴为大将军，赐金千斤。婴言袁盎、栾布诸名贤士在家进之。所赐金，陈廊庑下，军吏过，辄令财取为用，(苏林曰："自令裁取为用。")金无入家者。
又曰：李广历七郡太守，前后四十年，得赏赐，辄分其麾下，饮食与士卒共之。家无馀财，终不言生产事。
前列曰：娄护，字君卿，为谏议大夫。使郡国，护贷，多持币帛。至齐，上书求上先人冢，因会宗族故人，各亲疏以与束帛，一日散百金之费。使还，奏事，事称旨，擢天水太守。
前列曰：韦玄成，字少翁，以父任为郎。少好学，修父业，尤谦逊下士。出遇相识步行，辄下从者，与载送之，以为常。其接人，贫贱者益加，由是名誉日广。以明经擢为谏议大夫，迁大河都尉。
前列曰：张临，安世曾孙，亦谦俭。每登阁殿，常叹曰："桑、霍为我戒，岂不厚！"且死，分施宗族故旧，薄葬不起坟。
又曰：苏武为右曹典属国，所得赏赐尽以施与昆弟故人。
又曰：朱邑为人淳，笃于故旧，以爱和为行，居处俭节。赐以供九族乡党，家无馀财。
《后汉书》曰：赵典兄子温，字子恭，初为京兆郡丞，叹曰："丈夫当雄飞，安能雌伏！"遂弃官去。遭岁大饥，散家粮以赈穷饿，所活万馀人。
后列曰：刘诩，字子相，颍川人。家世丰产，常能周施而不有其惠。尝行于汝南界中，有陈国张季礼远赴师丧，遇寒冰车毁，顿滞道路。诩见而下车与之，不告姓名，自策马去。季礼意其子相也，后故至颍阴，还所假乘。诩闭门辞行，不与相见。后黄巾贼起，郡县饥荒，诩救给乏绝，资粮者数百人。又逢知故困馁于路，不忍委去，因杀所驾牛以救之，众人止之，诩曰："视没不救，非志士也。"遂俱饿。
又曰：折像，字伯式，广汉雒人。父国有资财二亿，家僮八百人。豫幼有仁心，不杀昆虫，不折萌芽。能通《京氏易》，好黄老言。及国卒，感多藏厚亡之义，乃散金帛资产，周施亲疏。自知亡日，召宾客饮食辞诀，忽然而终。
又曰：廖扶逆知岁荒，乃聚谷数千斛，悉用给宗族姻亲，又敛葬遭疫死亡不能自收者。常居先人冢侧，未曾入城市，人因号为"北郭。"
袁弘《后汉书》曰：种暠，字景伯。父为定陶令，有财三千万。父卒，暠皆以赈乡里贫贱者。其进趣名利者，皆不与交通。
《东观汉记》曰：邓弘收恤故旧，无所失。父所厚同郡郎中王临，年老贫乏，弘常居业给足，乞与衣裘舆马，施之终竟。
后列曰：马援少年处处田牧，至有牛马羊数千头，谷万斛。既而叹曰："凡殖货财产，贵其能施赈也，否则守钱虏耳。"乃尽散以班昆弟故旧。
又曰：崔骃学于太学而粮尽，邓卫尉欲饩焉，而未果。季彦九岁，以其父命往见卫尉曰："施不必丰，期于救乏。崔生，臣父之执也，不幸而贫，公许赈之有日矣。嘉贶未至，或欲丰之，然后乃致之乎？"答曰："家物少，须租入。"曰："是犹古人欲决江海以救牛蹄之类也。"邓公曰："诺。"
又曰：邓琳，字叔孙。西羌反，破郡县，上乃拜琳谒者，屯田三辅。琳临发之日，散千金之产，分与兄弟甥舅亲族，各有差品。
又曰：朱晖。建初四年，南阳大饥，米石千钱。初，同县张堪有名德，每与相见，常接以友道。晖以堪宿望成名，未敢安也。堪至，把晖臂曰："欲以妻子托朱生。"晖举手不敢答。后堪仕至蜀郡渔阳太守，物故。晖自为临淮太守，后遂绝，不复相闻。南阳饥时，闻堪妻子贫穷，晖乃自往候视，困厄分所有以赈之。
又曰：王丹，字仲回，京兆人。王莽时连征不至，家累千金，隐居养志，好施周急。(已具"富"部。)
又曰：寇恂经明行修，名重朝廷，所得秩俸，尽施朋友、故人及所从吏士。常曰："吾因士大夫以致此，其独享之乎！"时人称其长者，后为宰相。
又曰：窦固久历大位，甚见尊贵而性谦俭，爱人好施，士以此称之。
又曰：梁商，饥年谷贵民馁，辄遣苍头去帻着巾，车载米盐菜钱于四城门与贫乏，不语主人。知其阴德伏恩，绝不望报，匿名隐誉，皆此类也。
司马彪《续汉书》曰：郭伋，字细侯，为并州牧。后征为太中大夫，赐宅一区，及帷帐钱谷，伋辄散与宗族九族，无所遗馀。
又曰：张纯，字奋。少好学，节俭行义，常分捐租奉，贻恤宗亲，虽匮而施与不怠。
又曰：伏湛，字惠公。更始玄年拜为平原太守。遭仓卒兵起，莫不惊扰，而湛独安然，教授不废。谓妻子曰："一谷不升，国君彻膳；今人皆饥，奈何独饱？"且食粗粝，尽分奉禄以赈活乡里，来客者百馀家。
司马彪《续汉书》曰：献帝初，百姓饥荒，张俭资计差温，乃倾竭财产，与邑里共之，赖其差温故存者以百数。
又曰：肃宗崩，廉范奔赴敬陵。时卢江郡掾严麟奉章吊国，俱会于路。麟乘小车，涂深马死，不能自进，范见而愍然，命从骑下马与之，不告而去。麟事毕，不知马所归，乃沿路访之。或谓麟曰："故蜀郡太守廉叔度，好周人穷，今奔国丧，独当是耳。"麟亦素闻范名，以为然，即牵马造门，谢而归之。世伏其义。
《魏志》曰：杨俊，字秀才。以兵乱方起，而河内处四达之衢，必为战场，乃扶老弱去，诣京、雒间，同行者百馀家。俊赈济贫乏，通共有无。宗族知故为人所略作奴仆者凡六家，俊皆倾财赎之。
鱼豢《魏略》曰：赵喜，字伯阳，为平原太守。百官大食，光武问喜在郡何如，咸称喜政有迹。时亲家诸夫人皆会，会罢，诸夫人言喜笃义多恩，从长安还，收护妾等衣食生活，使得蒙今日之富贵，非独能临人也。
《吴志》曰：鲁肃，字子敬。大散财货，摽卖田地，以赈穷结士为务，甚得乡邑欣心。周瑜为居巢长，将数百人故过候肃，并求资粮。肃家有两囷米，各三千斛，肃乃指一囷与瑜，瑜益知其奇也，遂相亲结，定侨、札之分。
又曰：朱据，字子范，吴郡人。有姿貌，膂力绝人，又能论难。黄武初，征拜五官中郎。权迁建业，据尚公，拜左将军，封云阳侯。谦虚接士，轻财好施。
《吴志》曰：骆统，字公绪，时年八岁，与亲客归会稽，事嫡母甚谨。时饥荒，多有困乏，公绪为之饮食衰少。其姊仁爱有行，寡居无子，见甚哀之，数问其故。公绪曰："丈夫糟糠不足，我亦何必独饱！"纰曰："诚如是，何不告我，而自苦若此！"乃自以私粟与公绪，又以告母，亦觉之，遂使分施，由是显名。
《晋书》：郗鉴时所在饥荒，州中之士素有感其恩义者，相与资赡。鉴复分所得，以恤宗族乡曲孤老，赖而全济者甚多。
又曰：纪瞻少与陆机兄弟亲善，及机被诛，瞻恤其家周至，及嫁女资送，同于所生。
王隐《晋书》曰：潘勖，字玄茂。值年荒，部曲之家健儿渠帅皆素服重名，共相率送迎，道路所在为储，以供行资。勖随主人多少口率均分，无有尊卑优劣。若所赋已尽，偶有不足，则推己之分以周未遍，父老有颂之曰："且贵且富，有南山之寿，吾仍得与潘玄茂。"又曰："恩不可忘，无如我潘郎。"
《晋中兴书》曰：应詹以孝称，年拾馀岁，祖父母亡，家富于财而詹年稚弱，乃请宗中单贫者与共为居。弱冠知名，太宰何邵见而称之曰："质文之士也"。
《晋纪》曰：祖逖梗概有大志，年十五，不知书，轻财好施。每至诸田舍，辄称兄意散帛，以是嘉焉。
