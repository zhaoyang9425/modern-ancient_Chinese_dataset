○孙
《尔雅》曰：子之子为孙，孙之子为曾孙，曾孙之子为玄孙，玄孙之子为来孙，(言有往来之亲。)来孙之子为昆孙，(昆，后也。)昆孙之子为仍孙，(仍，重也。)仍孙之子为云孙。(言轻远若浮云。)
《毛诗·文王有声》曰：贻厥孙谋，以燕翼子。
《礼记·曲礼》曰：君子抱孙不抱子，此言孙可以为王父尸，(以孙与祖昭穆同。)子不可以为王父尸。
又《杂记》曰：祭称孝子孝孙，丧称哀子哀孙。
《史记》曰：张苍父不满五尺，苍长八尺，苍子复长八尺，馀孙类长六尺。
《后汉书》曰：庞参字仲连，缑氏人。拜汉阳太守。郡民任棠有奇节隐教。参到，先候之。棠不与言，但拔薤一大本，水一盆，致于屏前，自抱孙儿伏于户下。(见《逸民部》。)
又曰：虞诩字升卿，陈国人。孝养祖母，县举为顺孙。
又曰：冯氏兄弟形皆伟壮，惟冯勤祖父偃长不满七尺，常耻短陋，恐子孙似之，乃为子伉娶长妻。生勤，勤长八尺三寸。
《魏志》曰：王粲字仲宣，山阳人。蔡邕见而奇之。时邕显贵，车马填门。粲在门，邕倒屣迎之。粲年幼，貌弱短小，一座皆惊。邕曰："此王公之孙，有异才，吾不如也。吾家所有书籍，当悉与之。"
《晋书》曰：张凭字长宗。祖镇，苍梧太守。凭年数岁，镇谓其父曰："我不如汝，汝有佳儿。"凭曰："阿翁讵宜以子戏父乎？"
又曰：李密字令伯。父早亡，母改醮。祖母刘氏躬抚养，密奉事，以孝谨闻。有暇即讲学，忘疲。师事谯周，周门人方之游夏。太始初，征为洗马，密以祖母年老，上表自陈曰："母孙二人，更相为命。"(已具祖门中。)
又曰：李胤字宣伯，祖敏为公孙度所迫，浮海莫知所终。子信娶妻生胤，遂绝房室，以忧卒。胤以祖不知所亡，设木主以事之，由是显名。
《宋齐语录》曰：虞愿字士恭，会稽人，祖为给事中。中庭有橘树，冬熟，子孙争取，愿独不取，祖及家人并异之。
又曰：张元字孝始。祖丧明三年，元每忧涕，读佛书以求福祐。后见药师经云盲者得视，遂请七僧燃灯，七日七夜，转药师经行道，每自责曰："为孙不孝，使祖丧明。今以灯施普照法界，愿祖目见明，元求代暗。"其夜，梦一老人以金𫔇治其祖目，谓之曰："勿悲，三日之后必差。"元于梦中喜跃惊觉，乃遍告家人。居三日，祖目果渐见明，从此遂差。
《后周书》曰：薛登字景猷，汾阴人。早丧父，家贫，以养祖母，暇则览文籍，躬耕，以孝见称。
《列子》曰：北山愚公者，年且九十，面山而居。惩山北之塞，出入之迂也，遂率子孙荷担，叩石垦壤，箕畚运于北海之尾。河曲智叟笑而止之。愚公长息曰："虽我之死，有子在焉，子又生孙，孙又生子，子又生孙，孙孙子子，无穷匮也。而山不加增，何苦而不平？"河曲智叟无以应之。
又曰：舜问乎丞曰："道可得而有乎？"曰："汝身非有也，汝何得有夫道？性命非汝有也，是天地之委顺也；子孙非汝有也，是天地之委蜕也。"
《陈留志》曰：范乔字伯孙。年二岁，祖父馨临终执其手曰："恨不见汝成人。"因以所用砚留与之。后家人告乔，乔执其砚涕泣。
《孝子传》曰：原谷者，不知何许人。祖年老，父母厌患之，意欲弃之。谷年十五，涕泣苦谏。父母不从，乃作舆舁弃之。谷乃随收舆归。父谓之曰："尔焉用此凶具？"谷云："后父老不能更作得，是以取之耳。"父感悟愧惧，乃载祖归侍养，克己自责，更成纯孝，谷为纯孙。
又曰：吴郡陆元者，晋太尉玩曾孙。自玩至仲，四世为侍郎，时人方之全张二族。
《幽明录》曰：许逊少孤，不识祖墓，倾心所感，忽见祖语曰："我死三十馀年，于今得正葬，是汝孝悌之至。"因举标榜曰："可以此下求我。"于是迎丧。葬者曰："此墓中当出一侯及小县长。"
○女
《礼记·内则》曰：女子出门，必拥蔽其面，夜行以烛，无烛则止。
又曰：女子十年不出，(恒居内也。)姆教婉娩听从，(婉谓言语也。言语婉之，言媚也。媚谓容貌也。)执麻枲，治丝茧，织纴组紃，学女事，以共衣服。观于祭祀，纳酒浆、笾豆、菹醢，醴相助奠。(当乃女时而知。)十有五年而笄，二十而嫁。凡女拜，上右手。(右，阴也。)
《左传·襄五》曰：初，宋芮司徒生女子，赤而毛，弃诸堤下。恭姬之妾取以入，长而美，名之曰弃。
《谷梁传》曰：礼，送女，父不下堂，母不出门。父戒之曰："谨慎从汝舅之言。"母诫之曰："谨慎从汝姑之言。"诸母鞶绅诫之曰："谨慎从汝父母之言，无违宫事。"
《史记》曰：齐太仓令淳于公有罪，当刑，诏徙系长安狱。公无男，有女五人，将行，骂曰："生子不生男，缓急非有益。"小女缇萦随父至长安，上书曰："妾父为吏，齐中皆称其廉平。今坐法当刑，妾愿入官没为婢，赎父之罪。"书奏，天子悲怜其意，遂为除肉刑。
《汉书》曰：王章为京兆尹，为大将军王凤所陷，下廷尉狱，妻子皆收。章小女年十二，夜起号哭，曰："每旦狱上呼囚，常至九。今八而止，我家君素刚烈，先死者必我君也。"及明问之，果章死矣。
《东观汉记》曰：孝女郁字叔异，五岁，母不能食，郁亦不肯食，故字曰异也。
《后汉书》曰：孔融被诛，女年七岁，男年九岁，幼弱，遂得全。寄住他舍，主人有遗肉汁，男饮之，女曰："今日之祸，岂得久活，何赖知肉味乎？"或有言于曹操，收之将杀。女谓兄曰："若死而有知，得见父母，岂非志愿？"乃延颈就刑。
《晋书》曰：周𫖮母李氏字络秀，汝南人。少时在室，𫖮父浚为安东将军，时尝出猎，遇雨，过至络秀之家。会秀父兄不在，络秀见周浚至，与一婢于内宰猪羊，具数十人馔甚精，办而不闻人声。浚怪使觇之，独见一女甚美，因求为妾。其父兄不许。络秀曰："门户殄瘁，何惜一女？若连姻贵族，将来庶有大益。"父兄许之。遂生𫖮、嵩、谟。而𫖮等既长，络秀谓之曰："我屈节为汝家作妾，门户计耳。汝不与我家为亲亲者，吾亦何惜馀年！"𫖮等从命。由此李氏遂得为方雅之族。
又曰：胡奋字玄威，安定人，为护军。太始末，武帝怠于政事而耽于颜色，大采公卿女以充六宫，奋女选为贵人。奋惟有一男为南阳王友，早亡。及闻女为贵人，哭曰："老奴不死，惟有二子，男入九地之下，女升九天之上。"尝谓后父杨骏曰："卿恃女更益豪耶？见前代与帝家婚，未有不灭门者。见君举措，益速祸耳。"骏曰："卿女不在天子家乎？"奋曰："我女与卿女作婢耳。"
又曰：羊耽妻辛氏字宪英，魏侍中辛毗之女也，聪明有才鉴。初，文帝为太子，抱毗项曰："知我喜否？"毗以告宪英，英曰："太子代君主社稷者也。代君不可以不戚，主国不可以不惧。今宜戚而反喜，何以能久？魏其不昌乎？"
又曰：悯怀太子妃，太尉王衍之女，字惠风。太子废，衍请绝婚，惠风号泣而归，行路为之流涕。后刘曜陷洛阳，以惠风赐其下，将妻之。惠风拔剑拒曰："吾太尉之女，太子之妃，誓不为逆胡所辱。"遂害之。
又曰：韦逞母宗氏，家世儒学。母早丧，父躬养之。及长，授以《周官音义》，谓曰："世传儒业，无男可传，汝宜授之，勿令绝世。"
又曰：吴隐之字处默，濮阳人。谢石请为将军主簿。隐之将嫁女，石知其俭素，令移厨帐就其家经营。使者至，方见卖犬，此外萧然无办。
又曰：靳康女者不知何许人也。美姿容，有志操。刘曜诛靳氏讫，将纳其女为妾。女曰："陛下既诛其父母，焉用妾为？妾闻逆人之诛也，尚污宫伐树，况其子女乎？"号泣请死。曜惭，乃固免之。
《晏子春秋》曰：齐景公有所爱槐树，令吏守之，犯槐者刑，伤槐者死。有不闻令而犯之者，吏收之。将加罪，犯者之女说晏子曰："妾闻明君不为禽兽以杀人。今吾君以树木之故杀妾父，孤妾身，恐害明君之政，损明君之义。"晏子早朝而复其言于君，公乃令吏罢守槐之役，出犯槐之囚。
《华阳国志》曰：荀崧小女灌，幼有奇节。崧为襄城太守，为杜曾所围，力弱食尽，欲投于故吏平南将军石览，计无所出。灌时年十三，乃率勇士数十人逾城突围。夜出，贼追甚急，灌督厉将士，且战且前，后得入曾阳山获免，得向览乞师。又为崧书，与南中郎将周访仍结弟兄。访即遣子抚率三千人会石览，俱救崧。贼闻兵至，散走，灌之力也。
又曰：王广女美姿容，性慷慨，有丈夫之节。广仕刘聪，为西扬州刺史。蛮梅芳攻陷扬州，广被杀。王年十五，芳纳之，于暗室中击芳，不中。芳曰："何故反？"王曰："蛮畜！我诛父贼。吾闻之，父仇不同天，母仇不同地。汝逆害人父母，复以无礼陵人，吾所以不死者，欲诛汝尔。所恨不得枭汝首于通达，以塞大耻。"乃自杀。
又曰：杨姬生自寒素，父坐狱，杨涣为尚书郎，告归。姬乃邀道扣涣马，讼父罪，言词慷慨，涕泣推感。涣悯之，语郡县，令为出其父。因奇其才，为子文方以礼聘之。
《汝南先贤传》曰：戴良字叔鸾。嫁五女，皆布裙无缘。
《蔡琰别传》曰：琰，邕之女，年六岁。邕夜中鼓琴，弦绝，琰曰："第二弦。"邕乃故绝一弦。琰曰："第四弦。"邕曰："汝偶得中之。"琰曰："昔吴季札观乐，知国之兴亡；师旷吹律，识南风之不竞。由此言之，何得不知？"邕奇之。
《异苑》曰：顺阳南乡杨丰为虎所噬，女香年十四，手无寸刃，直搤虎头，父遂得免。
○子婿
《尔雅》曰：子之夫为婿，壻之父为姻，两婿相谓为亚。
《仪礼》曰：婿，女子之夫。
《传》曰：何以服缌？布之也。
《左传·桓公》曰：祭仲专，郑伯患之，使其婿雍纠杀之。雍姬知之，谓其母曰："父与夫孰亲？"其母曰："人尽夫也，父一而已，胡可比焉？"遂告祭仲曰："雍氏舍其室，而将享子于郊。吾惑之，以告。"祭仲杀雍纠，尸诸周氏之汪。公载以出，曰："谋及妇人，宜其死也。"
又《文下》曰：赵穿，晋君之婿也。
《论语》曰：子谓公冶长可妻也，虽在缧绁之中，非其罪也。以其子妻之。南容三复白圭，孔子以其兄之子妻之。
《史记》曰：陈馀者，大梁人。好儒术，数游赵。富人公乘氏以其女妻之，知馀非庸人。
《汉书》曰：京房字君明，东郡人。习《易》，淮阳宪王舅张博从京房受学，以女妻房，房与相亲。
《后汉书》曰：马融，扶风人。为人美辞貌，有俊才。初，京兆挚恂以儒术教授，隐于南山，不应征聘。融从其游学，通经籍。恂遂奇融才，以女妻之。
《晋书》曰：韩谧字长深。母贾氏，贾充少女也。父寿字德真，南阳人，美貌，充辟为司空掾。充宴宾僚，女从青琐中窥见寿，悦焉，感想发于寤寐。有婢往寿家，说其光彩艳逸。寿闻动心，令通殷勤。寿劲捷过人，至夕逾垣而入，家人莫知，惟充觉。女悦畅异于常日。时西域有贡香，每着人衣，一月不歇，帝甚贵之，唯以赐充。女密盗以遗寿。僚佐与充宴，闻香芬馥。自此充意女与寿通，乃夜半佯有盗，惊起行之，惟东北角有狐狸行处。充考问女左右，知之。充遂因妻焉。
又曰：郄鉴使门生求女婿于王导，导令自东厢遍观诸子门生。归，谓鉴曰："王氏诸少年并佳，然闻信至，咸自矜持。惟一人在东床，坦腹食，独若不闻。"鉴曰："此正佳婿也。"访之，乃羲之也。
《宋书》曰：刘秀十馀岁时，与诸兄戏。忽有一大蛇，来势甚猛，莫不惊怖。秀知独不动，众共异焉。东海何承天雅相知器，以女妻之。
《齐书》曰：谢朓为王敬则婿，曾告敬则，其女常怀刀，欲报朓，朓不敢相见。及当拜吏部，谦挹尤甚。尚书郎范缜嘲曰："卿人才无惭小选，但恨不可'刑于寡妻'。"朓有愧色。及临诛，叹曰："天道其不可昧乎？我不杀王公，王公因我而死。"
《三十国春秋》曰：前赵殷州刺史杜广，初为刘景厩卒，以马肥良，引为直士。侍立通夜，未曾休倦。景因问之，广流涕申曲，有章条。景执其手曰："吾罪人也，久负贤者。"谓妻曰："为女求夫三年，不觉厩中有麒麟。"于是妻之。
《搜神记》曰：阳公罪窈伯，洛阳人，至情笃孝。父母终殁，葬无终山。阳公常为人补履，终不取价。无终山上无水，阳公乃行车汲水，作义浆。居三年，有一人就阳公饮，出一升石子与之，使向有平好地有石处种之，玉当生其中，并得好妇。阳公后种其石，数年，时往看，玉子生焉。北平徐氏有女，甚有名行，人多求，不许。阳公有佚气，试求焉。徐氏以为狂，乃戏媒人曰："雍伯能得白璧一双来，当听为婚。"致命，雍伯于种石中，索得五双白璧以至。徐氏大惊，遂以女妻之。
