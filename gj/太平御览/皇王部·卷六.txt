○帝舜有虞氏
《史记》曰：虞舜，名重华。冀州人也。作什器于寿丘，就时于负夏。舜父顽，母嚚，弟象傲，皆欲杀，不可得；即求，在侧。舜耕历山，历山之人皆让畔；渔雷泽，雷泽之人皆让居；陶河滨，器皆不苦窳。尧乃赐舜𫄨衣与琴，为筑仓廪，与牛羊。舜举八凯，使主后土，以揆百事；举八元，使布教于四方。皋陶为大理，民服其实。伯夷主礼，上下咸让。垂主工师，百工致功。益主虞，山泽开辟。弃主农，则百谷时茂，契主司徒，百姓亲和。龙主宾客，远人至。四海咸戴帝舜之功。于是，禹乃兴《九韶》之乐，凤凰来翔。舜年五十，摄行天子事，年五十八而尧崩，年六十一代尧践帝位。即位三十九年，南巡狩，崩于苍梧之野。葬于九疑，是为零陵。
《帝王世纪》曰：舜，姚姓也。其先出自颛顼。颛顼生穷蝉，穷蝉有子曰敬康，生勾芒。勾芒有子曰桥牛，桥牛生瞽瞍。妻曰握登，见大虹，意感而生舜于姚墟，故姓姚，名重华，字都君。龙颜大口，黑色，身长六尺一寸，有圣德，始迁于夏，贩于顿丘，责于傅虚，家本冀州，每徙则百姓归之。其母早死，瞽瞍更娶生象。象傲而父顽母嚚咸欲杀舜，舜能和谐，大杖则避，小杖则受。年二十始以孝闻。尧以二女娥皇、女英妻之。见舜于贰宫，设飨礼，送为宾主，南面而问政。命为司徒太尉，试以五典，有大功。二十，梦眉长与发等，尧乃赐舜以昭华之玉，老而命舜代已摄政。明年正月上日，始受终于文祖，太尉行事。尧崩三年丧毕。以仲冬甲子月，次于毕，始即真。以土代火，色尚黄。乃询四岳，辟四门，明四目，达四聪。东巡狩，登南山，观河洛，受图书，表赐群臣，尊伯禹、稷、契、皋陶皆益地。有苗氏负固不服，禹请征之。舜曰："我德不厚，行武非道也。吾其敷吾未也。"乃修教三年，执干戚而舞之，有苗请服。立诽谤之木，申命九官十二牧及殳斨、朱虎、熊罴等二十五人，三载一考绩，黜陟幽明。于是俊乂在官，群后德让，百僚师师，以五采章施于五色为服，以六律、五声、八音协治。烝民乃粒，万邦作乂，庶绩咸熙，乃作《大韶》之乐，《箫韶》九成，凤凰来仪，击石拊石，百兽率舞。故孔子称《韶》尽美矣，又尽善也。景星曜于房，群瑞毕臻，德被天下。初，舜既践帝位，而父瞽瞍尚存，舜常戴天子车服而朝焉。天下大之，故曰大舜。都乎咸阳，或营蒲坂、妫汭，嫔于虞，故因号有虞氏。有二妃，元妃娥皇无子，次妃女英生商均。次妃登北氏，生二女：霄明、烛光。有庶子八人，皆不肖，故以天下禅禹。舜年八十即真，八十一三而荐禹，九十五而使禹摄政。摄五年，有苗氏叛，南征，崩于鸣条，年百岁，殡以瓦棺，葬苍梧九嶷山之阳，是为零陵，谓之纪市，在今营道县下，有群象为之耕。
《洛书灵准听》曰：有人方面，日衡重华，握石椎，怀神珠。(衡有骨表如日也。眉上日衡。重华，重，童子。)。握石椎，怀神珠。(椎读曰锤，锤平轻重也。握谓如璇玑玉衡之道。怀神珠，喻有圣性也。)西王母受益地图，(西王母，西荒之国也。在西方得此益地之图来献。)舜受终，凤凰仪，黄龙感，朱草生，蓂荚孳。
《尚书·舜典》曰：慎徽五典，五典克从。纳于百揆，百揆时序。宾于四门，四门穆穆。纳于大麓，烈风雷雨不迷。帝曰："咨，尔舜！询事考言，乃言厎可绩，三载。汝陟帝位！"
《尚书帝命验》曰：虞舜圣，在侧陋，光耀显都，握石椎，怀神珠。(椎读曰锤，神珠喻圣性。)
《尚书中候考·河命》曰：帝舜曰："朕惟不仁，蓂荚浮著，百兽凤晨。"(蓂荚浮著，萌芽。百兽率舞，凤凰司晨也。)
又曰：若稽古，帝舜曰："重华钦翼皇象。"(翼，奉也。象，历也。舜敬奉皇天之历数，七政得失也。)
又曰：舜至于下稷，荣光休至，(稷读曰侧下之侧，日西之时。休，美也。荣光，气也。)黄龙负卷，舒图出水，坛畔赤文绿错。(错，分也。文而以绿色分其间。)
《尚书大传》曰：舜不登而高，不行而远。
又《虞夏传》曰：维元祀巡狩，四岳八伯，(尧始得羲和，令为六卿，主春夏秋冬，并掌方岳之事，是为四岳，出则为伯，后乃分置八伯。)坛四奥，沉四海，(祭水曰沉。)封十有二山，肇十有二州。
《韩诗外传》曰：昔舜甑盆无膻，而功不以巧获罪。
《诗含神雾》曰：握登见大虹，意感生帝舜。
《大戴礼》曰：宰我曰："请问帝舜？"孔子曰："𫊸牛之孙，瞽瞍之子也，曰重华，好学孝友，闻于四方。陶家事亲，宽裕温良。教而知时，畏天而爱民，恤远而亲亲，世以孝闻于天下。三十在位，嗣帝位，五十乃死，葬于苍梧之野。"
《礼记》曰：舜作五弦之琴，以歌南风。
又曰：舜其大智也与！德为圣人，尊为天子，富有四海之内。宗庙飨之，子孙保之。
又曰：舜其大智也与：舜好问而好察迩言，隐恶而扬善，执其两端，用其中于民，其斯以为舜乎？(迩，近也。近言而善易以进人察而行之也。两端，过与不及也。用其中于民，贤与不肖皆能行之也。斯，此也。其德如此，乃号为舜。舜之言充也。)
又曰：子曰："之后世虽有作者，虞帝弗可及也矣。君天下，生无私，死不厚，其子子民如父母，有恻恒之爱，有忠利之教。"
《礼含文嘉》曰：舜损己以安百姓。
《乐动声仪》曰：孔子曰："《箫韶》者，舜之遗音也。温润以和，似南风之至。其为音，如寒暑风雨之动物，如物之动人，雷动禽兽，风雨动鱼龙，仁义动君子，财色动小人。(言乐之动人也深，故举见事以为喻。)是以圣人务其本。"
《春秋演孔图》曰：舜目四瞳童谓之重明。承干，干踵尧，海内富昌。(童，童子也。踵犹履也，履其所行也。)
《春秋运斗枢》曰：舜以太尉受号，即位为天子。五年二月，东巡狩，至于中月。与三公诸侯临观，(太尉公官名也。唐虞五载一巡狩。中月，月半也。临观为舟，以泛于河中也。)黄龙五彩负图出，置舜前，图以黄玉为匣，如柜，长三尺，广八寸，厚一寸，四合而连有户。(此含枢纽之命，故龙匣黄也。四合有横道相合也。有户，言可开阖。)白玉检，黄金绳之，为泥封，两端章曰："天黄帝符玺"五字。广袤各三寸，深四分，鸟文。(文，字也。四或为三。)舜与大司空禹、临侯、望博等三十人集发，(大司空，公官名也。临侯，国氏，望博，名。)图玄色而绨，状可舒卷，长三尺二寸，广九寸，(而，如也。三或为五。)中有七十二帝地行之制，天文官位度之差。
《孝经援神契》曰：舜龙颜重瞳，大口，手握襃。(龙颜取象车，故有此骨表也。重童取象雷，多精光也。大口以象斗星，又为天作喉舌。握褒，手中褒字，喻从劳苦起，受褒饬，致大位者也。)
《论语》曰：舜有臣五人而天下治。(五人者，禹、稷、契、皋陶、伯益。)
又曰：无为而治者，其舜也与？夫何为哉？恭己正南面而已矣！(为犹安也。言舜相尧，去四凶，旋四门，穆穆也。)
《论语撰考讠韱》曰：尧舜等升首山，观河渚，有五老游于河渚，相谓曰："河图将来告帝期，五老流星上入昴。有顷，赤龙负玉苞舒图出，尧与大舜等共发。曰："帝当枢百则禅虞。"(百年而禅与舜。)尧喟然叹曰："咨，尔舜！天之历数在尔躬。"
《孔丛子》曰：舜身六尺有奇，面颔无毛，亦圣也。
《韩子》曰：历山农者侵畔，舜往耕，期年而耕者让畔；河滨渔者争坻，舜往渔，期年而渔者让长；东夷之陶者苦窳，舜往陶，期年而器以牢。
《墨子》曰：尧举舜于服泽之阳。
《孟子》曰：鸡鸣而起，孳孳为善者，舜之徒也。鸡鸣而起，孳孳为利者，蹠之徒也。
又曰：尧之于舜，使其子九男事之，二女女焉。百官牛羊仓廪备，以养舜于畎亩之中，而后举之加诸上位。
又曰：舜生于诸冯，迁于负夏，卒于鸣条，东夷之人也。(诸冯、负夏、鸣条皆地名也。负夏在海东方，东夷之地，故曰东夷之人也。)
又曰：舜之饭糗茹草也，若将终身焉。及其为天子也，被袗衣，鼓琴二女，果若固有之。(袗衣，画绘者也。此言舜穷居之时，若将终身，及其为万乘之主，被服绘绣，若固常自所有也。分定使之然也。)
又曰：舜之居深山之中也，与木石居，与鹿豕游。其所以异于深山之野人者几希；(舜耕历山之时，居山之间，鹿豕近人，若与人游。希，远也。当此之时，舜与野人，相去岂远哉。)及其闻一善言，见一善行，若决江河，沛然莫之能御也。
又曰：舜流共工于幽州，放驩兜于崇山，杀三苗于三危，殛鲧于羽山。四罪而天下咸服。
又曰：大舜有大焉：善与人同，舍己从人，乐取于人以为善；(大舜，虞舜也。孔子称曰巍巍，故曰大舜也有大善焉，能舍已从人。子路与舜同也。)自耕稼陶渔以至为帝，无非取于人者。取诸人以为善，是与人为善者也。故君子莫大乎与人为善。
又曰：天下大悦而将归己，视天下悦而归己犹草芥也，惟舜为然。(舜不以天下归己为乐，号泣于田也。)不得乎亲，不可以为人。不顺乎亲，不可以为子。舜尽事亲之道，而瞽瞍底豫。瞽瞍底豫，而天下化。瞽瞍底豫而天下之为父子者定。此之谓大孝。
又曰：尧崩三年之丧毕，舜避尧之子于南河之南。天下诸侯朝觐者，不之尧之子而之舜；讼狱者，不之尧之子而之舜；讴歌者，不讴歌尧之子而讴歌舜。曰："天也，夫然后之中国，践天子之位焉。"
《庄子》曰：羊肉不慕蚁，蚁慕羊肉，羊肉膻也。舜有膻行，百姓悦之，故三徙成都，至邓之墟十万家。尧闻舜之贤，举之童土之地，(童土，不生草之地。)曰："冀得其来之泽。"(舜来施恩泽也。)
又曰：舜让天下于善卷，善卷曰："余立于宇宙之中，冬日衣皮毛，夏日衣葛𫄨。春耕种，足以劳动；秋收敛，足以休食。日出而作，日入而息，逍遥于天地之间，而心意自得。吾何以天下为哉？悲夫！子之不知余也。"遂不受。于是去而入深山，莫知其处。
又曰：舜以天下让其友北人无择，北人无择曰："异哉！后之为人也，居于畎亩之中，而游尧之间。不若是而已，又欲以辱行污漫我。吾羞见之！"自投清冷之泉。
《尸子》曰：舜兼爱百姓，务利天下。其田也，荷彼耒耜，耕彼南亩，与四海俱有其利。其渔雷泽也，旱则为耕者凿渎，俭则为猎者表虎。故有光若日月，天下归之若父母。
又曰：舜南面而治天下，天下太平，烛于玉烛，息于永风，食于膏火，饮于醴泉。舜之行，其犹河海乎，千亻刃之溪亦满焉。由此观之，禹汤之功，不足言也。
又曰：尧问于舜曰："何事？"曰："事天。"问："何任？"曰："任地。"问："何务？"曰："务人。"
又曰：舜一徙成邑，再徙成都，三徙成国，其致四方之士。尧闻其贤，征之草茅之中，与之语政，至简而易行；与之语道，广大而不穷。于是妻之以皇，媵之以娥，九子事之，而托天下焉。
又曰：舜云："从道必吉，反道必凶，如影如响也。"
又曰：舜事亲养兄为天下法，其游也得六人，曰雒陶、方回、续牙、伯阳、东不识、秦不空，皆一国之贤者也。
又曰：昔者，舜两眸子，是谓重明。作事成法，出言成章。
又曰：舜举三后而四死除。何为四死？饥渴、寒暍、勤劳、斗争。
又曰：有虞之君天下也，使天下贡善；商周之君天下也，使天下贡财。
公孙弘曰：舜牧羊于黄河，遇尧，举为天子。
陆贾《新语》曰：舜藏黄金于崭岩之山，捐珠玉于五湖之渊，以塞淫邪之欲。
《淮南子》曰：舜之时，共工振滔鸿水，(滔，漫也。共工，炎帝之后。随高堙下，壅百川以为民害。)以薄空桑，(空桑，地名，在鲁。)龙门未开，吕梁未发，江淮通流，四海涬溟，民皆上丘陵，赴树木。舜乃使禹疏三江五湖，决伊阙，导瀍涧，通沟洫，注之东海。鸿水漏，九州干，万民皆宁其性。
又曰：昔者，舜耕于历山，(历山，在济阴城阳。)期年，而田者争处硗确，以封畔肥饶相让也。钓于河滨，期年，而渔者争处湍濑，(湍，急。濑，浅。)以曲隈深涧相与也。
又曰：舜作室筑墙茨屋，辟地树谷，令民皆去岩穴，各有室家，南征三苗，道死苍梧。
又曰：舜不降席而天下治。
周生《列子》曰：舜尝驾五龙以腾唐衢，武尝服九駮以驰文涂，此上御也。
徐氏《中论》曰：小人耻其面不如子都；君子耻其行不如舜禹。
《杜夷幽求》曰：以舜禹之登庸，视孔氏之穷屈，不似跛鳖之与晨骥乎？
《符子》曰：舜禅夏禹于洞庭之野。
《吕氏春秋》曰：舜有九男，不予其子而授禹，至公也。
《风土记》曰：舜，东夷之人，生于桃丘妫水之汭，损石之东。旧说言舜上虞人也。虞即会稽县，距馀姚七十里，始宁上虞，南乡也，后为县。桃丘，即姚丘，方相近也。今吴北亭虞滨，在小江里，县复五十里对小江北岸。临江山上有立石，所谓"损石"者也。斜角西南堵俗呼为"𫇭公崭"，高石也。
