○玺
《说文》曰：玺，王者印也。以守土，故字从土。籀文从玉。
《春秋后语》曰：秦破魏军于华阳，走我将军孟卯，王授魑干木子崇与秦南阳以千金和。苏代谓王曰："欲玺者，段干木子也，欲地者，秦也。今王使欲地者制玺，欲玺者制地，魏地不尽则不和。(言段干木子以地兑秦，而求相印。)且夫以地事秦，譬犹以薪救火，薪不尽火不灭也。"王曰："是则然也。虽然，事始己行，不可更矣。"
《史记》曰：沛公先至霸上，秦王子婴系颈以组，封皇帝玺符节，降轵道旁。
又曰：人有告绛侯周勃欲反，下捕勃治之。文帝曰："绛侯绾皇帝玺，将兵于北军，不以此时反。今居一小县，顾欲反耶？"
《汉书》曰：初，高祖入咸阳，得秦玺。及即天子位，因御服其玺，世世传授，号曰"传国玺"。以孺子未立，玺藏长乐宫。及莽即位，请玺元后。后不肯以授莽，莽使安阳侯王舜谕旨，太后怒骂之，曰："而属父子宗族蒙汉家力，富贵累世。既尾馛报，授人孤寄便夺取其国。为人如此者，狗不食其馀！若自以金匮符命为新皇帝，当自更作玺，何以用此亡国不祥玺？我为汉家老寡妇，旦暮且死，欲与此玺俱葬，终不可得也。"太后因涕泣。舜曰："莽必欲得传国玺，宁能终不与耶？"太后闻舜语切，乃出玺，投之地以授舜，曰："我老己，知而兄弟今族灭也。"
又《王莽传》曰：梓橦人哀章素无行，好为大言。见莽居摄，即作铜匮，为两检署，其一曰"天帝行玺"金匮，其二曰："赤帝行玺"，莽至高庙拜授。
又曰：王闳，王莽叔父，哀帝世为中常侍。时董贤为大司马，帝临崩，以玺绶付贤曰："无妄以与人。"时国无词主，内外恐惧。闳白元后，请夺之。即带剑至宣德闼，谓贤曰："宫车晏驾，国词未立。君授恩深重，当俯伏号泣，何事久持玺绶以待祸至耶？"贤不敢拒，乃跪授玺绶。
《后汉书》曰：涿郡太守张丰执使者，举毙薮，自称无上大将军，与彭宠连兵。四年，祭遵、朱祐破之。初，丰好方术，有道士言丰当为天子，以五彩囊裹石系丰肘，云："石中有玉玺。"丰信之，遂反。及执当斩，犹曰："肘石有玉玺。"遵为椎破之，丰乃知被诈，仰天叹曰："当死，无所恨！"
又曰：延熹八年，渤海妖贼盖登等称太上皇帝，有玉印、珪璧、铁券相署置，皆伏诛。(《续汉书》曰：时登等有玉印五，皆如白石，文曰：皇帝信玺、皇帝行玺，其三无文字。)
《续汉书》曰：献穆曹后，曹操之女也。魏授禅，遣使求玺绶。后怒以玺绶抵轩下，因涕泣横流曰："天不祚此玺。"
《魏志》曰：太祖崩洛阳，时隐陵侯彰行越骑将军从长安来赴，问贾逵先王玺绶所在。逵正色曰："太子在邺，国有储副。先君玺绶，非君所宜问也。"
又曰：太和元年，以中山魏昌之安城乡追封甄逸，谥曰"敬侯"，孙豫袭爵。初，营宗庙，掘地得玉玺，方一寸九分，其文曰："天子羡思慈亲。"明帝为之改容。
《魏略》曰：司马景王废齐王芳，使郭芝入白太后，取玺绶。太后取玺绶，置坐侧。及迎高贵乡公，又请玺绶。太后曰："我见高贵乡公小时识之明白，我欲自以玺绶手付之。"
《吴书》曰：汉大乱，天子北诣河上，六玺不自随。掌玺者以投井。孙坚讨董卓，顿军洛南。其井每有五色气从井中出，坚使人浚之，得汉传国玉玺，其文曰："授命于天，既寿永昌。"方圆四寸，上绥交蟠五龙，龙上一角缺。
《蜀志》曰：太傅许靖等上言先主曰："前关羽围于禁襄阳，襄阳子张嘉、王休献玉玺、潜汉水，伏于渊泉，晖影烛耀，灵光彻天。夫汉者，高祖本所起定天下之国号也，大王袭先帝轨迹，兴于汉中也。今天子玉玺神光见，玺出襄阳，汉水之末明，大王承其下流，授与以天子位，瑞命、符应非人力所致。"
邓粲《晋记》曰：江宁民虞迪垦地，得白玉驎玺一钿以献，文曰"长寿万年。"
《晋书》曰：义阳王威无操行，謟附赵王伦。伦将篡，使威与黄门郎骆休逼帝，夺玺绶。伦败，惠帝反正，曰："阿皮捩吾指，夺吾玺绶，不可不煞。"阿皮，威小字也，于是诛威。
又曰：冉闵子智以邺来降，安西将军谢尚使濮阳太守戴施应之。进据枋头，会冉智行人刘猗至，施乃止。使猗求传国玺，猗归以告智，智犹豫不许。施因遣参军何融率壮士百人入邺，登三台助戍，谲之曰："今且出玺付我。凶寇在外，道路梗涩，亦未敢即送。当遣单使驰告天子，天子闻玺己在吾边，知卿至诚，当遣重兵相援。"智信之，乃出玺付融。融诣施，施使赍玺驰还。玺自秦传汉，汉入魏，魏入西晋。永嘉末，洛京不守，玺为刘聪所得。及石勒灭刘氏，玺入伪赵，冉闵诛石氏，又入闵。及是四十二年而玺复归于晋。
《晋中兴书》曰：义熙十二年，左卫兵陈阳于府前淮水中得玺。王者不隐其过则玉璧见，玺亦璧也。
崔鸿《十六国春秋·前赵录》曰：河瑞元年，汾水中得玉玺，高一寸二分，方四寸，文曰"有新保之"，盖王莽时玺也。献者因增"深海光"三字，渊以为己瑞，大赦。
又《前赵录》曰：光初五年，并州牧安定王策献玉玺一，文曰"赵盛"。
又《前凉录》曰：张实元年，兰池赵婴上言于青涧水中得一玉玺，钳钮，光照水外，文曰"皇帝玺"。群寮上贺，实曰："何忽有此言？"乃送之于京师。
《晋书载记》曰：石季龙克上邽，遣主簿赵封送传国玉玺，太子玉玺各一于勒。
又曰：符坚奔五将山，姚苌遣将军吴忠围之。坚众奔散，独侍御十数人而己，神色自若，坐而待之，召宰人进食。俄而忠至，执坚以归新平，幽之于别室。苌求传国玺于坚，曰："苌次应符历，可以为惠。"坚嗔目叱之，曰："小羌乃敢干菲天子，岂以传国玺授汝羌也？图纬符命，何所依据？五胡次序，无汝羌名。违天不祥，其能久乎？玺己送晋，不可得也。"
又曰：冉闵煞石袨，僣大号，遣其使人常炜聘慕容俊。俊使记室封裕诘之，曰："石袨去岁使张举请援，云：'玺在襄国。'其言信不？"炜曰："诛胡之日，在邺者略无所遗，玺何从而向襄国？此求救之辞耳。"
又曰：冉闵败，蒋干以传国玺送于建邺。慕容俊欲神其事业，言历运在己，乃诈云："闵妻得之以献。赐号曰奉玺君"，因以永和八年僣即皇帝位，大赦境内，建元曰"元玺"。
《宋书》曰：元凶劭既败，时不见传国玺。问劭，云："宰上道育处。"就取得之。
又曰：蔡兴宗拜侍中，每兆茉得失，无所顾惮。孝武新拜陵，兴宗负玺陪乘。
《齐书》曰：谢朏为宋侍郎，领秘书监。及高帝授禅，朏当日在值，百僚陪位，侍中当解玺。朏阳不知，曰："有何公事？"传诏云："解玺授齐王。"朏曰："齐自应有侍中。"乃引枕卧。传诏惧，乃使称疾，欲取兼人。朏曰："我无疾，何所道？"遂朝服步出东掖门，乃得车，仍还宅。是日遂以王俭为侍中，解玺。既而武帝请诛朏。高帝曰："煞之则成其名，正应容之度外。"
《北史·后妃传》曰：典琮三人，掌琮玺玩器。
《北齐书》曰：辛术镇广陵，获传国玺，送邺，文宣以玺告于太庙。此玺即秦所制，方四寸，上纽交盘龙，其文曰："授命于天，既寿永昌。"二汉相传，又应魏晋。晋怀帝败，没于刘聪。聪败，没于石氏。石氏败，晋穆帝永和中，濮阳太守戴僧施得之，遣督护何融送于建邺。历宋齐梁败，侯茎洑之。景败，侍中赵思贤以玺投景南兖州刺史郭元建，送于术，故术以进焉。
又曰：元晖业天保二年从驾至晋阳，于宫门外骂元韶曰："尔不及一老妪，背负玺与人，何不打碎之？我出此言，知即死，然尔讵得几时？"文宣闻而煞之。
《后周书》曰：宇文氏其先曰普回，因狩得玉玺，三钮，有文曰"皇帝玺"。普回异之，以为天授。其俗谓天曰宇，因号宇文，国并以为氏。
《唐书》曰：贞元二年，神策将温嘉顺得白玉印，其文曰"天子之宝"，献之，即传国八玺之一。上幸奉天后失之，及是方获。
《玉玺谱》曰：传国玺是秦始皇所刻，其玉出蓝田山，是丞相李斯所书，其文曰"授命于天，既寿永昌"。汉高祖定三秦，秦王子婴献此玺。及汉高祖即位，仍珮之，因以相传，故号曰"传国玺"。汉昭帝时，殿中一夜相惊。霍光即召持节郎取玺，郎不与。光欲夺之，郎案剑曰："头可得，玺不可得！"光善之。明日，迁郎秩二等。光后废昌邑王贺，立宣帝，光自手解取贺玺，扶令下殿。至汉平帝，王莽篡位，就元后求玺。乃出玺，投之于地，玺上螭一角缺。及莽败时，带玺绶避火于渐台。商人杜吴煞莽，取绶，不知取玺及莽头。公宾就见绶，问绶主所在，乃斩莽首，弁玺与王宪。宪得无所送，又自乘天子车辇。李松入长安，斩宪，送玺诣宛，上更始。赤眉大司马谢禄至高陵，更始奉玺赤眉，亦立眉刘盆子。建武三年，盆子败于宜阳，玺还光武。孙坚从桂阳入讨董卓，卓时已焚烧洛邑，徙都长安。坚军于城南，见井中旦旦有光。军人莫敢汲，坚乃探得玺。初，卓作乱，掌玺者投于井中，故坚得之。袁绍有僣盗意，乃拘坚妻，逼求之。绍得玺，见魏举以向肘，魏武恶之。绍败，得玺还。汉以禅魏，魏以禅晋。赵王伦篡立，使义阳王威就惠帝取玺。帝不与，强夺之。晋怀帝永嘉五年，王弥入洛阳，执怀帝及传国六玺，诣刘曜。后为石勒所并，玺复属勒。勒刻一边云"天命石氏"，此题今不复存。勒为冉闵所灭，此玺属闵。闵败，玺存闵大将军蒋干。晋镇西将军谢尚遣督护何融至，购赏得之，以晋穆帝永和八年还江南。晋元帝东渡，历数帝无玉玺，北人皆云："司马家是白板天子。"
又曰：雍州玺者，晋泰光十九年，雍州刺史郗恢表："慕容永称藩奉玺，方六寸，厚七分，上蟠螭为鼻，合高四寸六分，四边龟文。下有八字，其文曰：'授天之命，皇帝寿昌。'鸟篆隐起，巧丽惊绝。是慕容所制，源其所由，未详厥始也。"
《吕氏春秋》曰：民之于上，若玺于涂，印方则方，印圆则圆。
《山阳公载纪》曰：袁术将僣号，闻孙坚得传国玺，乃拘坚夫人而夺之。(《玉玺谱》云：袁绍拘坚夫人得之。)
应劭《汉官仪》曰：孔子称"封泰山，禅梁父，可得而数七十有二传。"曰封者，以金泥银绳印之以玺。玺，施也，信也，古者尊卑共之。《月令》曰"固封玺"，《春秋传·襄公》曰"楚武子使季冶问玺书而与之"是也。秦汉以来，尊者以为名，乃始避。
又曰：天子有传国玺，文曰："授命于天，既寿且康。"
《汉旧仪》曰：秦己前，民皆以金、玉、银、铜、犀、象为方寸玺，各服所好。汉己来，天子称玺，又以玉，群臣莫敢用也。
又曰：皇帝六玺，皆白玉，螭虎剑文曰："皇帝行玺"、"皇帝之玺"、"皇帝信玺"、"天子行玺"、"天子之玺"、"天子信玺"，凡六玺。皇帝行玺赐诸侯王书，信玺发兵征大臣，天子行玺外国事，天子之玺事天地鬼神。玺皆以武都紫泥封，青布囊白表里，两端尺一，柜中约署。
崔浩《汉纪音义》曰：传国玺，是和氏璧作之。
《赵书》曰：刘曜于龙门河水中得玉玺，文"融尅昌"曜以为天赐神玺，斋而授之。
《石虎别传》曰：武乡长城县民韩强，在长城西山岩石间得玄玺一，方四寸，厚二寸，与玺同，文曰"授命于天，既寿永昌"，虎以为瑞。
《燕书》曰：元玺六年，蒋干遣太子詹事刘猗赍传国玺诣晋求救。猗负玺行数里，天黄雾四塞，不得进。易取行玺，始得去。
段龟龙《凉州记》曰：吕光时，州人陈冲得玉玺，广三寸，长四寸，直看无文字，向日视之，字在腹里，言"光当王"。
王彪之《议》曰：未祥传国玺造创之始。历代以来，揖让禅位，以兹相授，故是传国之守器也。
《拾遗录》曰：武王灭纣，樵夫牧竖探鸟巢，得赤玉玺，文曰"水德方灭，火祚方盛"，文皆大篆。故三分天下而二分归周。
又曰：晋太康元年，孙皓送六金玺，云时无玉工，故以金为印玺。
《汉武内传》曰：西王母珮金刚灵玺。
《邓析书》曰：为之符玺以信之，则并与符玺而窃之。
○绶
《尔雅》曰：䍁，绶也。(即珮玉之组也，所以连系瑞王者，因通谓之䍁也。)
《礼记·玉藻》曰：天子珮白玉而玄组绶，公侯珮山玄玉而朱组绶，大夫珮水仓玉而纯组绶，世子珮瑜玉而綦组绶，士珮瓀玟组绶。
《说文》曰：緺，紫青色绶也。
应劭《汉官仪》云，绶者，有所授，以别尊卑，彰有德也。
又云，绶长一丈二尺，法十二月；阔三尺，法天地人。
董巴《与服志》曰：战国解去绂珮，留其丝禭以为章表。秦乃以彩组结连于禭，光明章表，转相结绶，故谓之绶。乘与黄赤绶，四彩，黄赤缥绀，淳黄圭，长二丈九尺，五百首。(太皇太后、皇太后、皇后皆同。又《汉官仪》云：乘与绶黄地骨白羽，青丝绿，五彩四百首，长二丈三尺。)王赤绶，四彩，赤黄缥绀，淳赤圭，长二丈八尺，三百首。(公主、大贵人、诸侯皆同。又《汉官仪》云：四彩绛地骨白羽，青黄赤绿，长二丈一尺，二百六首。)诸国、贵人、相国绿绶，三彩，绿紫白，淳绿圭，二丈一尺，百四十首。将军紫绶，二彩，紫白，淳紫圭，长一丈七尺，百八十首。(公主封君同。又《汉官仪》云：丞相、御史大夫、匈奴亦同。)九卿中二千石一云青緺绶，(緺，紫青色。緺音瓜。)二千石青绶，三彩，青、白、红，淳青圭，长一丈七尺，一百二十首。(又《汉官仪》：绶羽青桃花缥，长丈八尺。)自青绶以上縌(音逆)皆长三尺二寸，与绶同彩而首半之。縌者，古珮襚也。珮襚相迎授，故曰縌。紫绶之间得施玉环玦。千石六百黑绶，三彩，青、赤、绀，淳青圭，长丈六尺，八十首。(又《汉官仪》云：黑绶白羽青地绛，二彩，长丈七尺。)四百丞尉三百长相二百石皆黄绶，一彩，淳黄圭，长丈五尺，六十首。(又《汉官仪》云：黄绶丝八十首，长丈七尺。)自黑绶以下縌长三尺，绶同彩而首半之。百石青绀绶一彩，宛转缪织圭，长丈二尺。凡先合单纺为一丝，四丝为一扶，五扶为一首，五首成一文，文彩淳为一圭，首多者丝细，少者粗，皆广六寸。
《史记》曰：武帝召东郭先生出，拜为郡都尉。先生久待诏公车。行雪中，履有上无下。及其拜为二千石，珮青緺之绶也。
《汉书》曰：诸侯王，高帝初置，金玺𫄫绶。(如淳曰：𫄫音戾，绿也。晋灼曰：𫄫，草也，出琅邪平昌县。)
又曰：朱买臣字翁子，拜会稽太守。上谓之曰："富贵不归故乡，如衣锦夜行。"买臣顿首谢，乃微行，怀其印绶，步归郡邸。邸吏方与群饮，不视买臣。买臣共饮，醉饱。少间，守邸微见其绶而引之，即会稽太守章也。守邸惊出相语，掾吏皆云妄诞，守邸曰："试观之。"素轻买臣者入见，皆惊走，大呼曰："实然！"乃推排庭中拜谒。
又曰：萧育字次君，与朱博友善，人称曰"萧朱结绶"。
又曰：南越反，杨仆拜楼船将军。东越反，上复欲使为将。仆甚伐前劳，敕责之，曰："士卒暴露连岁，将军不念其勤劳而造佞巧，请乘传行塞。因用归家，怀银黄，垂三组，夸乡里，是三过也。"
又曰：金日䃅两子赏、建俱侍中，与昭帝同共卧起。赏为奉军都尉，建驸马都尉。及赏词侯珮侯绶，上谓霍将军曰："金氏兄弟两人，不可使俱两绶耶？"霍光曰："赏自词为侯耳。"上笑曰："侯不在我与将军乎？"光曰："高帝之约，有功乃得封侯。"时年俱八九岁。
又曰：莽上渐台，商人杜吴煞莽，取其绶。
《汉名臣奏》云：大司空朱浮奏曰："车府承弘授诏乘与，绶五彩，何多黄也？可更用赤丝为地。"
《东观汉记》曰：沛王、楚王来朝，就国。明帝告诸王傅相，王之子年五岁以上皆令带列侯绶，复送绶十九枚，为诸子在道，欲急带之也。
又曰：李忠仲都发毙揞世祖，封武固侯。时无绶，上自解所珮绶以赐忠。
又曰：弟五伦，诸王当归国，诏书选三署郎补王家长史，除伦为淮阳王医工长。时辈除者多，绶尽，但假印。伦请于王，王赐之绶。
又曰：马防为车骑将军、城门校尉置掾史，位在九卿上，绝席，诏封颖阳侯，持以前参医药勤劳省闼，以襄城美亭千二百五十户，增防身带三绶，宠贵至盛。
又曰：掠得羌侯君长紫绶十七，艾绶二十八，黄绶二枚，皆入簿。贵人、相国绿绶三彩，绿紫白，纯绿圭。公侯、将军紫绶二彩，紫白，纯紫圭。公主封君同九卿中二千石青绶三彩，青白红，纯青圭。千石六百石黑绶二彩，青绀，纯青圭。四百、三百、二百石黄绶，纯黄一彩。百石青绀绶，一彩，宛转缪织。
《魏志》曰：太祖与吕布书，"国家无好金，孤自取家好金，更相为作印。国家无紫绶，自取所带绶以藉心。"
又曰：丁谥父斐，字文侯，建安末，太祖征吴，斐随行。自以家牛羸困，私易官牛，被收送狱，夺官。后太祖〈口周〉斐曰："文侯，印绶何在？"斐亦知见戏也，对曰："以易饼。"
《晋与服志》曰：诸假印绶而官不给鞶囊，得自具作。其但假印不假绶者，不得珮绶也。
《晋书》曰：卫瓘录尚书事，加绿缘绶，履上殿，入朝不趋。
《晋令》曰：皇太子及妃、诸王𫄸朱绶，郡公主朱绶，郡侯青朱绶。
《梁书》曰：张缵为尚书仆射，议南郊印绶，"官若备朝服，宜并着绶。"时并施行。
《博物志》曰：光武嫌二千石绶不青而细，朱浮议更用青羽。
又曰：太仆朱浮言，诏书曰"百官皆带王莽时绶，又不齐因前袁安故绶。二李涉等六家所织绶，不能旧丙丁文能如组状。募能为丙丁文，谨图画一绶，丙丁制度，赐缣五十匹。"今王莽时六安都尉留应募能为丙丁文，谨武处库给食，留昼夜思念，讽诵狂痴，三十日病愈。今文以成，请赐缣五十匹。
《西京杂记》曰：昭阳殿上设五色流苏，带以绿文紫绶。
又曰：赵飞燕为皇后，其弟，上遗五色文绶。
蔡邕《独断》曰：皇后赤绂玉玺，贵人緺绶金印，五色也。
蔡邕《杂章》曰：相国金印绿绶，位在公上，所以殊异休烈，群臣莫得而齐。
《新序》曰：昌邑王取侯王、二千石黑绶、黄绶与左右珮之。龚遂谏曰："高皇帝造花绶五等，陛下取之而与贱人，臣以为不可，愿陛下收之。"
《风俗通》曰：车骑将军冯绲字鸿卿，为议郎，发绶笥，有二赤蛇，可长二尺，分南北走，大用忧怖。季山孙字宁方，得其先却守要。绲请卜，云："君后三岁，录为边将，东北四、五千里，官以东为名。复五年，为大将军，南征。此吉祥也。"居无几，拜辽东太守。会武陵蛮夷黄高攻烧南郡，鸿卿以威名素着，选登亚将，奋虓虎之势。
又曰：秦昭王遣李冰为蜀郡太守，开城都两江，辟田万顷。江神每岁须童女二人，不然为水灾。冰曰："以女与神。"因责之。良久，有苍牛斗于岸上，有间，冰还谓官属曰："斗太极，可相助也。若欲知向南腰中正白者，我绶也。"主簿刺煞北向者，神遂绝。
管氏《易林》曰：遘鼠咋紫绶衣服皆迁之象新。
《五行书》曰：悬虎鼻门上，子孙带绶。
《张衡集》曰：南阳太守鲍得，有诏所赐先公绶笥，传世用之。时得更治笥，平子为主簿，作铭。
陆机《吊魏武》曰：今为着作郎，游秘合，见魏武遗令，云："吾衣裳可为一藏，历官所着者绶内藏中。"
