○簠簋
《三礼图》曰：簠受一升，下足高一寸，中方外圆，漆丹中。盖龟形，诸侯饰以象，天子玉饰。盛黍稷。簋受一升，足高一寸，中圆外方，挫其四角，漆赤中。盖亦龟形，其饰如簠。盛稻粱。
《易》曰：樽酒簋，贰用缶。(郑玄曰："惟北有斗，不可以挹酒浆"，斗上有建星，建星形似簋。贰，副也。建星上星又似缶也。)纳约自牖，无咎。
《诗》曰：《权舆》，刺康公与贤人有始无终也。于我乎每食四簋，今也每食不饱。于嗟乎不承权舆！
又曰：于粲洒扫，陈馈八簋。
《周礼》曰：瓬(音放。)人为簋，实一觳，(音夫。)崇尺，厚半寸，唇寸。
《仪礼》曰：佐食分簋。(士用敦。言簋者，客同女生之士得从周制。)
《礼》曰：管仲镂簋而朱纮，(郑玄曰：刻而饰之。大夫刻之为龟，诸侯饰之以象，天子饰之以玉。)君子以为滥矣。
又曰：周之八簋。(黍稷器也。)
《传》曰：卫孔文子之攻太叔也，访于仲尼。仲尼曰："簠簋之事，则尝闻之矣；甲兵之事，未之学也。"
《孝经》曰：陈其簠簋，(郑玄曰：方曰簋，圆曰簋。)而哀戚之。
《墨子》曰：尧饭土簋，啜土铏。
《贾谊书》曰：古者，大臣有坐不廉而废者，不谓不廉，曰簠簋不饰。
○瑚琏
《三礼图》曰：瑚受一升，形制未闻。《制度》云：如簋而平下。琏受一升，漆赤中，盖亦龟形，大夫饰口以白金。《制度》云：如簋而兑下。
《礼》曰：夏后氏之四琏、殷之六瑚。(皆黍稷器。)
《论语》曰：子贡问："赐也何如？"曰："汝，器也。"曰："何器也？"曰："瑚琏也。"(盛黍稷之器，夏曰瑚，般曰琏。)
○敦牟(上音堆)
《三礼图》曰：敦有足，其形如今酒樽。法牟受一斗，如敦形。古牟受一升，平下，漆赤中，饰口以白金，盖亦龟形。
《周礼》曰：若合诸侯，则共珠盘玉敦。(敦，盘类也。珠、玉，以为饰也。古以盘盛血，以敦盛食也。)
《礼》曰：敦牟卮匜，(音移)非馂莫敢用。(敦牟，黍稷器也。)
又曰：有虞氏之两敦。(黍稷器。)
《仪礼》曰：主妇设两敦黍稷于俎南。
○俎豆
《说文》曰：豆，古食肉器也。
《尔雅》曰：木豆谓之豆，(豆，礼器也。)瓦豆谓之登。
《三礼图》曰：豆以木为之，受四升，高尺二寸，漆赤中。大夫以上亦云画，诸侯加象饰口足，天子悠希。登以几，盛湆，(音泣。)受斗二升，口径尺二寸，足径八寸，高二尺四寸，小身，有盖，似豆状。
《诗》曰：卬盛于豆，于豆于登。
又曰：边豆大房。(大房，玉饰俎也。)
《周礼》曰：上公豆四十，侯伯豆三十有二，子男豆十有四。
《仪礼》曰：宰夫自东房荐豆六，设千酱东。
又曰：太羹湆，不和，实于登也。
《大戴礼》曰：武王践祚，于觞豆为铭焉。
《礼》曰：鲁季夏六月，以禘礼祀周公于太庙，俎用梡{山厥}。(梡，音丸。{山厥}，居卫切。)
又曰：俎，有虞氏以梡，夏后氏以{山厥}，殷以椇，(音矩)周以房俎。(郑玄曰：梡，断木为之，四足而已。{山厥}之言蹶也，谓中足为横距之象，《周礼》谓之距。椇之言积惧也，谓曲桡之也。房，谓足下跗也，上下两间，有似于堂房，《鲁颂》曰边豆大房也。)夏后氏以楬(苦戛切。)豆，殷玉豆，周献(息列切。)豆。(褐，无异物之饰也。献，疏刻之。)
又曰：礼有以多为贵者，天子之豆二十有六，诸公十有六，诸侯十有二，上大夫八，下大夫六。
又曰：子云："觞酒豆肉，让而受恶，民犹犯齿。"
《传》曰：鸟兽之肉不登于俎，皮革齿牙骨角毛羽不登于器，则公不射，古之制也。
《论语》曰：卫灵公问陈(音阵。)于孔子，孔子曰："俎豆之事，则尝闻之矣；军旅之事，未之学也。"
《史记》曰：孔子为小儿时，常陈俎豆以为戏。
《国语》曰：晋侯使聘周，王召士季曰："汝今我王室之一二兄弟以相见，将和协典礼，以示民训。奉其牺(息奇切。)象，出其尊彝，陈其俎豆。"
《汉书》曰：韩延寿为颍川太守，令文学诸生皮弁，执俎豆，为吏民行丧娶之礼。
又曰：刘向说上曰："有司定法笔削，救时务也。至于礼乐，则曰'不敢'。是敢于杀人，不敢于养人。为其俎豆管弦之间，小不备因绝不为，是去小不备而就大不备。"
《东观汉记》曰：刘昆教授弟子恒五百馀人。每春秋飨射，常备列典仪，以素木瓠叶为俎豆。
《庄子》曰：祝宗人说彘曰："汝奚恶死？吾将加汝肩尻乎雕俎之上。"
贾谊《新书》曰：昔周文王使太公望傅太子发，嗜鲍(步刀切。)鱼而公弗与。文王曰："发嗜鲍鱼，何为弗与？"太公曰："礼，鲍鱼不登乎俎豆。岂有非礼而可以养太子乎？"
○笾
《说文》曰：笾，竹豆也。
《尔雅》曰：竹豆谓之笾。(礼器也。)
《书》曰：祀于周庙，邦甸、侯、卫骏奔走，执豆、笾。
《诗》曰：傧尔笾豆，饮酒之饫。
又曰：笾豆有楚，殽核维旅。
《礼》曰：鼎俎奇而笾豆偶，阴阳之义也。
《左传》曰：楚子入享于郑，加笾豆六品。
又曰：郑伯飨，赵孟为客，具五献笾豆幕下。
《语》曰：笾豆之事，则有司存焉。
《韩子》曰：晋文公反国至河，令笾豆捐之，手足胼胝者后之。咎犯闻之而哭，公问之，对曰："笾豆，所以食也，而君捐之；手足胼胝，有功者也，而君后之。今臣与在后中，不胜其哀，故哭。"
《神异经》曰：西北荒中有玉馈之酒，其上有玉樽、玉笾。
○樏(音垒)
《晋太康起居注》曰：齐王出蕃，诏赐榼樽樏杯盘各有差。
《东宫旧事》曰：漆三十五子方樏二沓，盖二枚。
《抱朴子》曰：世有使酒之客，以杯樏相掷者有矣。
《世说》曰：王夷甫尝属族之事，族人大怒，便举樏掷其面。
《陶侃表》曰：盐塞荒俭，惟作方九子樏，趋以供事，谨上五十叶。
曹毗《杜兰香传》曰：兰香降张硕，赍方九子樏、七子樏。
○铏(音刑)
《三礼图》曰：铏以盛羹，受一升，口径六寸。有足，高一寸。有两耳。盖，士以铁，大夫以铜，诸侯以白金饰，天子以黄金饰。
《周礼》曰：上公铏四十有二，侯伯铏二十有八，子男铏十有八。(铏，羹器也。)
《礼》曰：实其簠簋笾豆铏羹。
《墨子》曰：尧饭土轨，啜(尺劣切。)土铏。(如淳曰：钅刑器之属，以土为之，瓦器也。)
○钵
沈约宋书》曰：庐江王祎以铜钵二枚，饷宋祖珍。
《齐书》曰：竟陵王子良与丘令楷、江栱(音拱)等共打铜钵立韵，响灭则诗成，可以观览。
《北齐书》曰：元韶，魏室奇宝多入韶家。有二玉钵相盛，可转而不可出。
《二石伪事》曰：佛图澄死，以生所服金杖、银钵送终。后开棺视之，惟见杖、钵存焉。
《佛图澄别传》曰：澄以钵盛水，烧香咒之。须臾，钵中生青莲花。
《西域诸国志》曰：佛钵在干陁越国，青玉也，受三升许。彼国宝之，供养，乞愿终日花香，不满则如言也，满亦如言也。
《交州杂事》曰：太康四年，刺史陶璜表林邑王范熊所献银钵一只、白水精钵一口。
《异苑》曰：司州卫士度苦行居士也。其母常诵经长斋堂，众僧未食，俱望见空中有一物下，既落其前，乃是天钵，满中香饭。度以晋惠、怀之际得道。
齐王融《谢安陆王赐银钵启》曰：素金之贵，有访《山经》。镌刻可奇，见符神鼎。撤膳器于珍羞之席，降宝玩于箪瓢之门。
○洼(乌瓜切。)
《俗说》曰：毛秦买一玉洼八十八万。
○瓯
《方言》曰：瓯、甂，(音遍。)陈魏宋楚之间谓之〈是瓦〉，(今河北人呼小盆为〈是瓦〉子，杜启切。)自关而西谓之甂，其大者谓之瓯。
《通俗文》曰：小瓯曰〈是瓦〉。
《抱朴子》曰：取金液及水银，以黄土瓯盛，置之猛火上，皆化为丹。以此丹金为盘碗，食其中，令人长生。
《诸葛恢集》曰：诏赐恢白瓯二枚。
庾翼《与燕王书》曰：今致白瓯二枚。
袁彦伯《罗山疏》曰：善道开尸在石室北壁下，形体朽坏，止有白骨在。昔在都，识此道士，闻之使人慨然。其业行殊异，当蝉蜕解骨耳。石室中先有瓯，盛香。得便，扫除烧香。
梁皇太子《谢敕赉广州瓯等启》曰：淮南承月之杯，岂均符彩西国浮云之碗，非谓瑰奇。臣南珍靡究，未读奏曹之表；方物罕逢，不识议郎之画。
○杯
《说文》曰：杯，〈匚赣〉也。〈匚赣〉，小杯也。(〈匚赣〉，音贡、盛二音。)
《通俗文》曰：酱杯曰盏，或谓之{汜皿}。(夫凡切，又薄淹切。)
《方言》曰：{匹皿}、(音雅。)椷、(音缄。)閜、盏(酒盏也。){汜皿}、{杨皿}、(音章。){麻皿}(音摩。)杯也。秦晋之郊谓之{匹皿}。(所谓伯{匹皿}者也。)自关而东赵魏之间曰椷，或曰盏，(最小杯也。)或曰{汜皿}。其大者谓之閜。吴越之间曰{杨皿}，齐右平原以东或谓之〈麻皿〉。杯，其通语也。杯落，(盛杯器笼也。)陈楚宋魏之间谓之杯落，又谓之豆筥，自关而西谓之杯落。
《礼》曰：母没，而杯圈(巨阮切。)不能饮焉，口泽之气存焉尔。
《史记》曰：文帝十七年，新垣平使人持玉杯，阙下献之，刻曰："人主延寿。"平所言诈，下吏诛。
《汉书》曰：项羽置太公于高俎上，曰："不降，烹汝翁！"高祖曰："吾翁即汝翁，傥烹，遗我一杯羹。"
又曰：元帝征贡禹为谏议大夫。禹奏曰："臣尝从之东宫，见赐杯案，尽文画金银饰，非当所以食臣下也。"
又曰：朱博为御史大夫，为人廉俭，食不重味，案上不过三杯。
又曰：王嘉为丞相，数上言不宜封董贤。上怒，诏丞相诣廷尉诏狱。吏和药进，嘉引药杯以击地，谓官属曰："丞相幸得备位三公，奉职负国，当伏刑都市以示众；岂儿女子耶？何谓咀药而死！"
《续汉书》曰：郑玄饮三百馀杯不醉。
又《礼仪志》曰：天子明器，有瓦大杯十六，容三升；瓦小杯二十，受二升。
谢承《后汉书》曰：豫章宋叔平为定陵令，素杯食麦饮酒。高弘为琅琊相，桑杯盛浆。
《唐书》曰：胡楚宾属文敏速，每饮酒半酣而后操笔。高宗每令作文，必以金银杯盛酒令饮，便以杯赐之。
《吴越春秋》曰：阖闾女自杀，以玉杯送之。
《管子》曰：人君百杯而食。
又曰：桓公、管仲、鲍叔牙、宁戚四人饮。叔牙奉杯而起曰："愿公无忘在莒时。"
《文子》曰：清之为明，杯水而见眸子；浊之为暗，河水不见太山。
《韩子》曰：智伯身死，三国分其首以为杯。
又曰：纣为象箸，箕子怖，以为象箸必不加于土铏，必将犀玉之杯；象箸玉杯必不美菽藿，则必荐豹胎。
又曰：乐羊为魏文侯攻中山，其子在中山。中山之君烹其子而遗之，乐羊坐幕下而飨之，尽一杯。
《淮南子》曰：夫江河之腐胔，(音渍。)不可胜数也，然祭者用之，大也。一杯酒，蝇渍其中，匹夫不尝，小也。
《盐铁论》曰：古者污樽抔饮，盖无爵樽觞豆；及其后，庶人器用，即竹柳陶匏而已。惟瑚琏觞豆，而后雕文彤漆。今富者银口黄耳，金垒玉锺；中者舒玉纻器，金错属杯。失一杯得铜杯十价钱，而用不殊。箕子之讥，始在天子，今在匹夫。
《论衡》曰：项曼都好道学仙，去家三年而反，曰："有仙人将我上天，离月数里而止。月之旁甚寒，饥欲食，辄饮我流霞一杯。"
《王逸子》曰：颜渊之箪瓢，则胜庆封之玉杯。何者？德行高远，才能绝殊也。
《晋咸康起居注》曰：诏送辽东使段辽等鹦鹉杯。
《东宫旧事》曰：漆四升杯四十，漆杯子三百。
《汉武故事》曰：上崩后，鄠县有一人于市货玉杯。吏欲捕之，因忽不见。县送其器，推问茂陵中物。霍光呼问，说市人形貌如先帝。
又曰：武帝作承露盘，仙人象擎玉杯，以取云表之露。
《十洲记》曰：周穆王时，西胡献夜光常满杯，杯容三升。是白玉之精，光明照室。夕以杯于庭中仰向天，比明，水便满杯中。水甘香异美，斯实灵神之器。
《葛仙公别传》曰：仙公为客设酒，不令人传之，见杯自至人前，若不尽者，则杯不去。
《神仙传》曰：左慈能分杯饮酒。曹公闻，试之。慈拔簪以画杯，酒即断。饮毕，以杯掷屋栋，杯悬著屋栋，动摇似飞鸟，欲落不落，良久乃堕地。
又曰：刘刚未仙时，姮娥降，共语。如人语，不解其意。
又曰：刘刚未仙时，姮娥降，共饮留一明月杯，云：以示世人。
《南州异物志》曰：鹦鹉螺，状似复杯，形如鸟头。向其腹视，似鹦鹉，故以为名。
《南越志》曰：南海以虾头为长杯，头长数尺，金银镂之。晋广州刺史尝以杯献简文，简文用以盛药。未及饮，无故酒跃于外。时庐江太守曲安远颇解术数，即命筮之。安远曰："却三旬后，庭将有告庆者。"
《永嘉郡记》曰：君鄣山袁君庙，神降于祝史。以神前杯灌地，以大羹杯覆之，有顷发杯，而茵芝生于杯下。
后汉冯敬通《杯铭》曰：乐则思旧，宴则思欢。民之失德，干糇以愆。
束晳《贫家赋》曰：持缺耳之破杯。
班彪《上启事》曰：官吏二千石，布襦羊裘，以白木杯饮酒饰虚，欲以求名采誉。
魏武帝《上杂物疏》曰：有银画象牙杯盘五具。
《陶侃故事》曰：侃《上杂物疏》有上成帝螺杯一枚。
○棬(音卷)
《方言》曰：盂，海岱东齐北燕之间，或谓之棬。
《礼》曰：母没，而杯圈不能饮焉，口泽之气存焉耳。(圈者屈木，所以谓卮匝之属。)
《孟子》曰：告子云："性犹杞柳也，义犹杯棬也。"
《孟子》曰：能顺杞柳之性，以为杯棬乎？
○𣗋
《吴越春秋》曰：越以甘蜜九𣗋，报吴增封之礼。
