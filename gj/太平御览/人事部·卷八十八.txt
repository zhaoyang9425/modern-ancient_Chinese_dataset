○品藻下
《孔丛子》曰：子高谓魏王曰："臣入魏，见君二，计臣张叔谋有馀，范威知不逮，然其功一也。"王曰："叔也有馀，威也不逮，何得同乎？"答曰："驽骥同辕，伯乐为之咨嗟；玉石相糅，和氏为之叹息。故贤愚共贯，则能士匿谋；真伪相错，则知士结舌。虽有馀，犹不逮也。"
又曰：东里闾空腹而好自贤，欲自亲于子顺，子顺弗下，曰："夫东里闾外质顽拙，有似疏直，内怀虚妙，非丈夫之节。若其度骸称肤，面目鬓眉实美于人也。圣人论士，不以此为贵者，无益于德故也。"
又曰：宫他见子顺曰："他困于贫贱，欲自托富贵之门，庶克济乎？"子顺曰："夫富而可以托贫，贵而可以寄贱者，天下寡矣。非信义君子，明识通达，则不可。所欲托者谁也？"宫他曰："将适赵公。"子顺曰："非其人矣。虽好养士，奉而已，终不能称也。"宫他曰："将之燕相。"子顺曰："彼从兄弟甥舅，各济其私，无求贤之志，不足归也。"宫他曰："将之齐田氏。"子顺曰："齐，大国也。其士大夫皆有多党之心，不能容子也。"他曰："然则何向而可？"子顺曰："济子之欲，则宜若后成子可也。"
又曰：魏安厘王问子顺曰："马回之为人，虽少文，桓桓亮直，丈夫之节，吾欲以为相，可乎？"答曰："知臣莫若君，何有不可！至于亮直之节，臣未明也。""何故？"答曰："闻诸孙卿，其为人也，长目而永视者，必体方而心圆，每以其法相人，千百不失。臣见回，非不伟其体干，然甚疑其目。"王卒用之，三月，果以谄得罪。
《淮南子》曰：管子文锦也，虽丑登庙；(相桓公以霸功成事，衣文锦之服，大书在明堂，故曰虽丑登庙也。)子产绢染也，美而不尊。(子产相郑，以乘车济朝涉者，孟子曰：惠而不知为政。绢染者，以子产喻母人。《月瘤路曰：命妇宫染绢，温暖其民。如人之母也。)
袁子《正书》曰：孔子称蘧伯玉，国无道，可卷而怀也。今李膺居浊世之中，皦然与世殊途，此西山饿夫之畴耳。卒死于非罪，恶得为雅人。
又曰：李膺言出于口，人莫得违也。有难李君之言者，则乡党非之。李君子与人同舆载，则名闻天下。
又曰：或云："少府杨阜，岂非忠哉？"答曰："然。可谓直士，忠臣则吾不知也。夫为人臣，见人主失道，指其非而播扬其恶，可谓直士，未为忠臣。故司空陈群则不然，其谈论终日，未尝言人主之非，书数十上而外不知。君子谓陈群于是乎长者。"
姚信《士纬》曰：论清高之士，上可如老子、庄周，下可如君平、子贡耳。若于陵仲子及严遵、夏甫子治，未可尽以为师矣。平议之士若季札、赵武逮于林宗，皆可尽为则也。其泄冶、伯宗及末世史云、子将之属，皆美而未善也。圣人考功黜陟，犹以三载，而子将月旦之处，史云睚眦废人。其观进者，或饰虚；其怠沮者，皆离叛，识诚可谓妙矣。然非洙泗之风，三千之弘化。
又曰：延陵季子际会之间，卫尉蔡君限之于弱，余必以然。季子通妙达道之机，假其讨光，恐增祸乱，受光之让，非其本志。若季子之为君也，欲行王道，其与周争治霸术，以力与列国争强，则不肯破强楚而并其封疆也。国人疾光而心归季子。季子不立，社稷将倾，恐光忧迷内灼而异图，外生非常之变，将加于高人。是以季子相时虑事，顺以安民而谓其弱，未闻厥旨。蔡子答曰：诸兄以贤让国，与之冀能，扬文、武之遗教，崇仁义之美化，以移风易俗耳！何必当与周争乎？而苟守一节，退耕于野，使还国无讨贼之意，反云国家有主，社稷有祠，乃吾君也。盖开篡弑之路，非所谓从忠教也。
又曰：杨子云有深才潜知，屈伸沉浮，从容玄默，近于柳下惠、朝隐之风，知似蘧瑗而高不及也。班固称之有大度，不孜孜于富贵，不戚戚于贫贱，二者之美，盖亦良矣。然杨子之书，清贵甚远，然无庙堂之议，对王公大人之辞，故令其骨鲠不见，节操不显也。夫孟子之书，将门人所记，非自作也，故其志行多见，非惟教辞而已。或拒万锺之禄，或辞兼金之赠，或以周汉礼殊，二子时异，不可责之于周。或曰帝纳异言，而子云无正论，卒有投阁之累。孟轲昂昂其肯，然子云保家养知之士，孟轲凤峙高世之英也。
又曰：周勃之勋，不如霍光，此前史所载，较然可见。而人以勃功大于光，意窃不安，何者？勃本帝大臣居太尉之位，拥兵百万，既有陈平、王陵之力，又有朱虚诸王之据。矍寄托游说，以谲诸吕，因众之心，易以济事。若霍光者，以仓卒之际，受寄之任，辅弼幼主，天下晏然。遇燕王、上官之乱，诛除凶逆，以靖王室，废昌邑，立宣帝，任汉家之重，隆中兴之祚，参声伊周为贤相，推验事校，优劣明矣。
又曰：汝南陈仲举，体气高烈，有王臣之节。颍川李玄礼，忠平正直，有社稷之能。海内论二士，有议而未决。陈留蔡伯喈云："仲举强于犯上，玄礼长于接下，犯上为难，接下为易，仲举为先，玄礼后矣。"天下于是为定。愚思窃以伯喈未必可从也。夫皋繇戒舜，犯上之征也；舜治百揆，接下之效也。故陈平谓王陵言：面折廷争，我不如公；至安刘氏，公不如我。而犯上则为优，是王陵当高于陈平，朱云殊乎吴邓矣！陆恭仲答曰："陈李二君，德齐于行，才等于身，无长短之馋拢"时人或其先后。
魏文帝《典论》曰：或有方周成王于汉昭帝者，余以为周氏体圣考之休气，禀贤妣之胎教，周邵为保傅，吕尚为太师，故咳笑必含仁义之声，观听必觌礼义之容。弘践祚之义，隆太平之化，礼乐兴于上，颂声作于下。时成王年二十二，享国三十年，世永治长，德与年丰。夫孝昭，父非武王，母非邑姜，体不承圣，化不胎育，保无仁孝之德，佐无隆平之治，所谓生深宫中，长妇人手矣。德与体并，知与性成。孝昭之崩，年二十有一，承衰弊之世，牧凋落之民，臣无淑圣之知，身有短折之期，欲高隆周，岂不谬哉！
曹植《汉二祖论》曰：高祖因暴秦而起，官由亭长，自亡徒招集英雄，遂诛强楚，光有天下。功齐汤武，业流后嗣，诚帝王之玄勋，人君之盛事也。直寡善人之美称，鲜君子之风采，惑秦宫而不出，窘项座而不起，计失乎郦生，忿过乎韩信，太公是诰，于孝违矣！败古今之大教，伤王道之实义。然其骁将荩臣，皆古今之鲜有，而能任其才而用之，听其言而察之，故兼天下而有帝位也。不然，斯不免当世之妄夫。世祖体干灵之休德，韬亚圣之懿才，聪达而多识，乐施而爱人。神光前驱，威风先逝。军未出于南京，莽已毙于西都。当此时也，九州鼎沸，四海渊涌，言帝者二三，称王者四五。咸鸱视狼顾，虎超龙骧。光武秉朱光之巨钺，震赫斯之隆怒，荡涤凶秽，剿除丑类，若劲风而纵烈火，晒白日而扫朝云也。计功则业殊，比隆则事异，语德则靡愆，言行则无秽。卒能立不刊之遐迹，建不朽之玄功。故曰光武其近优也。
曹植《成王汉昭论》曰：周公以天下初定，武王既终，而成王尚幼，未能定南面之事。是以推己忠诚，称制假号。二弟流言，邵公疑之，发金縢之匮，然后用寤亦未决也。至于昭帝所以不疑于霍光，亦缘武帝有遗诏于光。使光若周公，践天子之位，行周公之事，吾恐叛者非徒二弟，疑者非徒召公也。且贤者固不能知，圣贤自其宜耳。昭帝固可不疑霍光，周王自可疑周公也。若以昭帝胜成王，霍光当逾周公耶？若以尧舜为成王，汤禹作管、蔡、邵公，周公之不见疑必也。
陈群《汝颍士论》曰：群以为孔氏先汝颍士胜负之评矣。孔答曰：汝南戴子高亲止千乘万骑，与光武帝共揖于道中。颍川士虽抗节，未有能颉顽天子者也。汝南许子伯与友人共说世俗将坏，同夜起，举声号哭。颍川土虽颇忧时，未有能哭世者也。汝南许掾教太守刘晨图开稻陂，灌数万顷，累世获其功。韩玄长虽好地理，未成功见效如许掾者也。汝南张玄伯身死之后。见梦于范巨卿。颍川虽有奇异，未有鬼神能灵者也。汝南应世叔读书，五行并下，颍川土虽多聪明，未有能《离娄》并诵者也。汝南李鸿为太尉掾，弟杀人当死，鸿自缚诣门，乞代弟命，使饮鸩而死，弟因得全。颍川土虽欲尚节义，未有能煞身成仁者也。汝南翟文仲为东郡太守，始举义兵以诛王莽，颍川士虽疾恶，未有破家为国者也。汝南袁公著吻甲科郎中，上书欲治梁冀，颍川士虽务忠谠，未有能没命直言者也。
何晏《冀州论》曰：略言春秋以来，可以海内比而校也，恭谨有礼，莫贤乎赵衰；仁德忠义，莫贤乎赵盾；纳谏服义，莫贤乎韩起；决危定国，莫贤乎狐偃；勇谋经国，莫贤乎魏绛；达雠为主，莫贤乎祁奚；延誉先主，莫贤乎张老；明知识物，莫贤乎赵武；清直笃义，莫贤乎叔向；聪明肃恭，莫贤乎羊舌职；守信不移，莫贤乎荀息；见利思义，莫贤乎中行穆子；忧国扞君，莫贤乎先轸；书法不讳，莫贤乎董狐；分谤和众，莫贤乎郄克；流放能显，莫贤乎冀缺；拔幽直滞，莫贤乎臼季；守义死节，莫贤乎栾恭子；抗言不屈，莫贤乎旬莹；劫略不动，莫贤乎解杨；审听知机，莫贤乎师旷；放而益显，莫贤乎狼瞫；儒雅博通，莫贤乎董仲舒；体恭笃敬，莫贤乎石奋；才兼文武，千金不入私门，莫贤乎窦婴；明君显贤，莫贤乎田叔；证主知分，莫贤乎贯高；忠义正直，莫贤乎鲍子都；謇谔忠谏，莫贤乎王弘。
张辅《名士优劣论》曰：世人论司马迁、班固才之优劣，多以固为胜，余以为失。迁叙三千年事，五十万言；固叙二百年事，八十万言。烦省不敌，固之不如一也。良史述事，善足以奖劝，恶足以鉴诫，人道之常。中流小事无取之，固又因循，难易益不同矣。又为苏秦、张仪、范雎，蔡泽作傅，逞辞流离，亦足以明其大才也。此真所以为良史也。
又曰：世人见魏武皇帝处有中土，莫不谓胜刘玄德也。余以玄德为胜。夫拨乱之主，当先以能收相获将为本，一身之善战不足恃也。世人以玄德为吕布所袭，为武帝所走，举军东下为陆逊所覆，未若武帝为徐荣所败、马被创之危也。玄德在荆州，刘景升父子不能用其计，举州降魏，手下步骑不满数千，为武帝大众所走，未若武帝为吕布奔北骑所擒勒突火之急也。玄德为陆逊所覆，未若武帝为张绣所困，挺身逃遁以丧二子也。若令高祖死于彭城，世人方之不及项羽远矣。武帝死于宛下，将复谓不及张绣矣。而其安忍无亲，若杨德祖之徒多见贼害，孔文举、桓文林等以宿恨见杀，良将不能任，行兵三十馀年，无不亲征，功臣谋士曾无列土之封；岂若玄德威而有思、勇而有义，诸葛孔明、张飞、关羽曰皆人杰也。服而使之。夫明暗不相为用，臧否不相为使，武帝虽处强不为用矣。况在危急之间，势弱之地乎？若令玄德据有中州，将与周室比隆，岂三杰而已！
又曰：乐毅、诸葛孔明之优劣乎？或以毅为弱燕合五国之兵，以破强齐，雪君王之耻，莫不谓毅为优。余以为五国之兵，共伐一齐，不足为强；大战济西，伏尸流血，不足为仁。夫孔明苞文武之德，刘玄德以知人之明，屡造其庐，咨以济世，至如奇策泉涌，知谋纵横，遂东说孙权，北抗大魏，以乘胜之师，翼佐取蜀。及玄德终，禅登大位，在扰攘之际，立童蒙之主，设官分职，班叙众才，文以宁内，武以折冲，勋业济而殒。观其遗文，谋谟弘远，雅规恢廓，已有功则让于下，阙则躬自咎，见善则迁，纳谏则改，故烈声震遐迩者也。
习凿齿《周鲁通诸葛论》曰：客问曰："周瑜、鲁肃何人也？"主人曰："小人也。"客曰："周瑜奇孙策于总角，定大计于一面，摧魏武百胜之锋，开孙氏偏王之业，威震天下，名驰四海。鲁肃一见，孙权建东帝之略，子谓之小人，何也？"主人曰："此乃真所以为小人也。夫君子之道，故将竭其真忠直，佐扶帝室，尊主宁时，远崇名教。若乃力不能合，事与志违，躬耕南亩，遁迹当年，何由尽臣礼于孙氏，于汉室已亡之日耶！"客曰："诸葛武侯，翼戴玄德，与瑜、肃何异而子重诸葛，毁瑜、肃，何其偏也？"主人曰："夫论古今者，故宜先定其所为之本，迹其致用之源。诸葛武侯，龙蟠江南，托好管，乐，有匡汉之望，是有崇本之心也。今玄德，汉高之正胄也，信义著于当年，将使汉室亡而更立，宗庙绝而复继，谁云不可哉！"
袁弘《七贤序》曰：阮公瑰杰之量，不移于俗，然获免者，岂不以虚中荦节、动无近对乎？中散遣外之情最为高绝，不免世祸，将举体秀异，直致自高，故伤之者也。山公中怀体默，易可因任，平施不挠，在众乐同，游刃一世，不亦可乎！
《新序》曰：晋献公用荀息之谋而禽，虞不用宫之奇谋而亡。故荀息非霸王之佐，乃战国并兼之臣也；若宫之奇，则可谓忠臣之谋也。
蒋子《万机论》曰：太史迁云：颜回虽笃行，不遇仲尼不能彰其名也。故五尺之童，德拟大舜，使在他门，未或及此也。夫甘罗少回六岁，获河东五城，万乘郊迎而佩印，虽所弘非道义，然当秦之时，染诈变之风也。使罗在孔门治丘之训，亦可闻一知十乎？曰：未必也。昔齐欲伐鲁，回求说陈常，而孔子不许，遂使子贡。子贡一出，破齐、强晋、亡吴、霸越、存鲁也。夫颜子与赐，程知比才，相校于八，至于此事而丘不使也。
《抱朴子》曰：凡薄之徒，虽便辟流俗，而怀空抱虚，有似蜀人瓠壶之喻，胸中无一纸之识，不过酒炙，所谓冒于货贿，贪于饮食，左生所载，不才之子。
《傅子》曰：夏侯玄求交于傅嘏，嘏不纳。荀粲谓傅嘏曰："夏侯太初，一时之俊，虚心交子，不合则怨，至二贤不睦，非国之利也。"嘏答之曰："太初能虚声而无实才；何平叔言远而情近，好辩而无诚；邓玄茂外徇名利，内无关钥。此三人者，皆败德也。"
《孙子》曰：谯周劝主降魏，何乎？曰："自谓天子而乞降请命，何耻之深乎？夫为社稷，死则死，亡则亡，先君正魏之篡，不与同天，过于其父，俯首而事仇，可谓苟存，岂大君之正道哉！"
《郭子》曰：庾道季云，蔺相如虽千载死人，懔懔恒如有生气；曹蜍、李志虽见在，厌厌如九泉下。
又曰：世中称庾文康为丰年玉，庾稚恭为荒年谷。
又曰：魏明帝世使后弟毛曾与夏侯太初共坐，时人谓"兼葭倚玉树"。时目夏侯太初，朗如明月入怀。
又曰：人有问王长史、(王仲祖也)。江霦群从兄弟者，王答云："诸江皆能自生祸拢"
又曰：人问："谢太傅、王子敬可与先辈谁比？"谢答曰："阿敬近王、刘之间。"(王修与真长。)
又曰：王子敬问谢公："嘉宾何如道季？"(嘉宾，郄超小名。道季，庾和小名。)答云："道季诚抄撮清悟，嘉宾故自胜。"桓公(桓温也)称云："锵锵有文武。"
又曰：王右军道刘真长"树云柯而不扶疏"。
又曰：桓公问孔思阳："安石何如文度？"孔思未答，反问公谓如何，答曰："安石居然不可陵践。"
又曰：简文云："谢安南(名奉，字弘道。)清泠如其弟，(弟名躬，字弘远。)学义不如孔严。"(严字彭祖。)
又曰：王丞相云：雒下论以我比安期、千里，(王丞，字安期。阮瞻，字里。)我亦不推此二人，惟王共推太尉夷甫也。
又曰：周伯仁道桓茂伦；钦崎历落，可笑之人也。或云是谢幼舆言。
又曰：王丞相言，刁玄亮之察察，(刁协，字玄亮。)戴若思之岩岩，(戴渊，字若思。)卞望之峰岠，并一见我而服也。
又曰：祖士少道："右军，王家阿菟，(菟，羲之小名吾菟。)何缘复减处仲。"右军道："祖士少风领毛骨，恐没世不复见如此人。"王子猷说："世目士少为朗迈，我家亦以为彻朗。"
又曰：孙子荆应上品状，王武子时为之目曰："天才英博，亮拔不群。"
