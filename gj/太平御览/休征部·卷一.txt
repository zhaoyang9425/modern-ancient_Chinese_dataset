○叙休征
《书》曰：休征：(叙美行之验。)曰肃，时雨若；(君行敬则时雨顺之。)曰乂，时旸若；(君行政治，则时旸顺之。)曰哲，时燠若；(君能照哲，则时暖顺之。)曰谋，时寒若；(君能谋，则时寒顺之。)曰圣，时风若。(君能通理，则时风顺之。)
《礼》曰：国家将兴，必有祯祥。
又曰：用民必顺，(不夺农时。)故无水旱昆虫之灾，民无凶饥妖孽之疾。(言大顺之时，阴阳和也。)
又曰：四灵以为畜，故饮食有由也。何谓四灵？麟、凤、龟、龙谓之四灵。
又曰：天降膏露，地出醴泉，山出器车，河出马图，凤凰麒麟皆在郊棷，(典薮同也。)龟龙在宫沼，其馀鸟兽之卵胎，皆可俯而窥也，则是无故。(非有他事使之然也。)先王能修礼以达义，体信以达顺，故此顺之实也。
又曰：升中于天而凤皇降，龟龙假。(功成而太平，阴阳气和而致象物。假音格。)
又曰：享帝于郊而风雨节，寒暑时。(五行木为雨，金为阳，火为奥，水为寒，土为风。)
《黄帝太阶六符经》曰：三阶平则阴阳和、风雨时，社稷咸获其宜，天下大安，是谓太平。
《韩诗外传》曰：成王之时，有三苗贯桑而生为一秀，大几满车，长几充箱。成王问周公曰："此何物也？"周公曰："三苗同为一秀，意者天下殆同一也。"比期三年，果有越裳氏重九译而至，献白雉于周公曰："道路悠远，山川幽深，恐使人之未达也，故重译而来。"周公辞曰："吾何以见赐也？"译曰："吾受命国之黄发日久矣。天下之不迅风疾雨也，海之不波溢也，三年于兹矣。意者中国殆有圣人，盖往朝之？"于是周公乃敬其所来。故《小雅》云："有黭凄凄，兴云祁祁。"以是知太平无飘风暴雨亦明矣。
又曰：祥者，福之先见者也。(《风角占》曰：福先见曰祥。)
《春秋繁露》曰：王者，人之始也。王正则元气和顺，风雨时，景星见，黄龙下。
又曰：五帝三王之理天下，不敢有君民之心，什一而税；教以爱，使以忠，敬长老，亲亲而尊尊；不夺民时，使民不过岁三日；民家给人足，无怨望忿怒之患。故天为下甘露，朱草生，醴泉出，风雨时，嘉禾兴，凤凰骐麟游于郊。
○日
《孙氏瑞应图》曰：君贤，得土地，则日有黄抱。
又曰：扬光者，人君不假臣之权，则日扬光。
又曰：王者动不失，日扬光也。
《符瑞图》曰：日，二黄人守者，外国八方自来降也。
又曰：少皞氏邑于穷桑，日五色互照穷桑。
《易说》曰：日者，至阳之精，象君德。玄黄照耀，五色无主。
《春秋潜潭巴》曰：君德应阳，君臣得道叶度，则日含王字。含王字者，曰中有王字也。王者德象日光，所照无不及也。
《春秋考异邮》曰：黄帝将兴，有黄雀赤头，立于日傍。黄帝曰："黄者土精，赤者火荣，爵者赏也，余当立大功乎？"黄雀者，桑也。
《礼斗威仪》曰：君承土而王，其政太平，则日五色无主。宋均曰："五行之色，不王于一也。"
又曰：君乘木而王，其政升平，则黄中而青晕；乘火而王，则黄中而赤晕；乘金而王，则黄中而白晕；乘水而王，则黄中而玄晕。
《孝经援神契》曰：黄气抱日，辅臣纳忠，德至于天曰抱载。(在上曰载，在旁曰抱。)
○月
《汉书》曰：元后生成帝，梦月入怀。(《吴志》云：孙弟生。)
京房《易飞候》曰：正月有偃月，国必有喜。
《礼斗威仪》曰：君乘土而王，其政太平，则月黄而多辉。
《礼瑞应图》曰：昔太清之治世也，昭明于日月。
《礼含文嘉》曰：人君政尊，则日月贞明。
《春秋潜潭巴》曰：君臣和，得道叶度，则日月大光明，天下和平，上下俱昌，延年益寿。
○星
《孙氏瑞应图》曰：景星者，大星也。状如半月，生于晦朔，助月为明。王者不私于人则见。
又曰：王者德至幽微，则景星见。
又曰：景星者，星之精也，先后月出于西方。王者不私人以官，使贤者在位则见，佐月为明。
又曰：王者孝行之溢，则斗𫕥精。(北斗七星光明若将𫕥也。)
又曰：王者承天得理，则老人星临国。
《符瑞图》曰：镇星合房者，年谷丰熟。
《易坤灵图》曰：至德之萌，五星若连珠。
《尚书中候》曰：帝尧即政七十载，景星出翼。(景，大也。翼，朱鸟宿也。)
《礼稽命征》曰：出号施令叶民心，制礼作乐得天意，则景星见。
又曰：外内之制，各得其宜，四方之事，无有留滞，则天苑有德星见。
《礼斗威仪》曰：君承土而王者，其政太平，则镇星黄而多晕。
又曰：宫星黄大，其馀六星耀光四起。(宫星，北斗魁星也。)
又曰：君乘水而王，其政太平，则辰扬光；乘金而王，则太白扬光。
《礼含文嘉》曰：天子崇有德、彰有道、显有功、褒有行，则太微七星明，少微、处士有德星应。(宋均云："太微，正教之宫也；七星，衣裳正礼。今施教布化，仪服应礼，故星明；今少微、处士有德星应，则星皆有威仪矣。")
《春秋合诚图》曰：天子精耀，心愤务德，则景星见。(宋均曰：愤犹盛也。)
《春秋感精符》曰：王者上感皇天，则景星见。
《春秋佐助期》曰：虞舜之时，景星出房。
《春秋孔演图》曰：天子举贤，则景星放于天。
又曰：王者德政，海内富昌，则镇星入阙。(阙，华阙之门，当帝坐。)
《春秋元命苞》曰：老人星者，治平则见，见则主寿。帝以秋分，候之南郊。
又曰：帝位明，即毕星光大也。
《春秋文耀钩》曰：老人星见则主安下，不见则兵起。
又曰：王者安静，则老人星见。
《春秋运斗枢》曰：王政和平，则老人星临国，万民以歌。
《孝经援神契》曰：德至天，则斗极明。
又曰：天子刑于四海，德洞沦冥，八方神化，则斗𫕥精。
又曰：神灵滋液，百珍宝用，有景星。
又曰：镇星舍房，符明道兴。(宋均曰：符验明而道兴年丰也。)
又曰：太白合表，四夷从服之象。(宋均曰：合表，从中道也。太白进退主侯兵。合从中道，无进退。)
《孝经内事》曰：天子行孝德，则景星见。
又曰：王者动得天度，止得地意，从容中道，阴阳合度，则太微五帝座星明以光也。
又曰：王者得礼之制，不伤财，不害民，君臣和，草木昆虫各象正性，则三台为齐明，不阔不狭，如其度。(宋均云："君臣制度，宫室、车旗多少各有科品，则应也。")
又曰：王者敬诸父有差，则斗角光明以扬。(宋均云："诸父，伯仲叔季也。斗为帝车，帝所乘也。角坚刚而居帝前，帝敬诸父，感天应之也。")
又曰：王者远嫌别微，殊贵贱，抑骄臣，息乱子，则屏星为之明以润，帝座章而光。(宋均云："屏星、五帝座为之明以润，章大也。")
又曰：天子得云台之礼，则五车均明，河行不离其常。(宋均云："天子考察天气若梓慎，见星之祲者也，所以获福禳灾。五车主五谷，君禳灾得福，民无饥寒之困，五谷星明以应之。河若离常，则有决溢之忧，则九谷失所殖矣。")
又曰：昆弟有亲亲之思，则钩钤不离房。(宋均云："钩钤远房则疏阔，今昆弟相亲，故天相近，明其友也。)
又曰：王者厚长幼，各得其正，则房、心有德星应之。(宋均云："房心为天子明堂，布政之宫，长幼厚则政教著，明房心应之而时也。")
○风
《史记》曰：黄帝行德，天为之起风，从西北东北，必以庚辛。一秋中五至，大赦；三至，小赦也。
《唐书》曰：肃宗在平凉，未知所适，会朔方留后杜鸿渐奉笺迎上，又河西行军司马裴冕劝上治兵于灵武，以图进取。上发平凉，至丰宁南，见黄河天堑之固，欲整军北渡以保丰宁。忽大风飞沙，跬步之间，不辨人物。及回军趋灵武，风沙顿止，天地廓清。
《尚书大传》曰：王者德及皇天，则祥风起。
又曰：舜将禅禹，于时八风修通。
《礼斗威仪》曰：王者乘火而王，其政升平，则祥风至。(宋均云：即景风，其来，长养万物。)
《符瑞图》曰：翔风者，瑞风也，一名景风。春为发生，夏为长盈，秋为收藏，冬为安宁。
《春秋繁露》曰：王者恩及金石，则凉风出。
《孝经援神契》曰：王者德被八方，则祥风至。
王充《论衡》曰：王者太平，则五日一风，风不鸣条。
《风角占》曰：风清明，高不及地二三尺，此下有圣人；或清明，其来久长，而不动摇树木枝叶，此龙德在其下。
《晋阳春秋》曰：刘裕平慕容超，将镇下邳，闻卢循反、何无忌败，乃还次山阳。造扬子江，问行人曰："朝廷如何？"对曰："刘公尚未至，刘公若还，无所忧也。"裕将济而风急，众咸难之。裕曰："吾有天命，风当自息，如天不助，覆溺何足可怯？"即命登舟，舟移而风止。
○雨
《礼斗威仪》曰：君乘金而王，其政平，则嘉雨时至。
《春秋说题辞》曰：大节二十四，小节十二，功德分也，故一岁三十六雨。
《盐铁论》曰：太平之世，则雨不破块，旬日一雨，雨必以夜。
《符瑞图》曰：周公时天下太平。当此之时，旬而一雨，雨必以夜。
又曰：灵雨者，遇岁亢旱，责躬引咎，理察冤枉，退去贪残，侧身修政，则降以灵雨。非诚感瑞应，则非灵也。
又曰：昔殷汤之世，天下大旱。以六条自责，于是大雨。
《淮南子》曰：神农之世，甘雨以时，五谷蕃殖。
《尸子》曰：神农氏治天下，欲雨则雨。五日为谷雨，旬五日为行雨，万物咸利，故谓之神。
○云
《史记》曰：若烟非烟，若云非云，郁郁纷纷，萧索轮囷，是谓庆云，嘉气也。
《汉书》曰：武帝封禅，夜有白云封中出。
《魏书》曰：文帝生时，有云气青色而圆如车盖，当其上终日。望气者以为至贵之证。
《宋书》曰：世祖在江州起义，建牙军门，有紫云二段落于牙上。
《唐书》曰：玄宗尝出畋，有紫云在其上，从者望而得之。
又曰：萧宗自奉天而北，夕次永寿，有白云起西北，长数丈，如楼阁之状。识者以为天子之气。
《尚书中候》曰：尧德清平，乃沉璧于河，白云起。
《礼斗威仪》曰：景云，景，明也，言云气光明也。
又曰：周成王治平，观于河，青云浮。
《春秋孔演图》曰：黄帝将兴，黄云升于堂。
《孝经援神契》曰：王者德至山陵，则景云出。
又曰：天子孝则景云出。
孙氏《瑞应图》曰：景云见者，太平之应也。
《符瑞图》曰：矞，庆云也，内赤外黄，一曰矞云。(矞音橘也。)
《帝王世纪》曰：黄帝有景云之瑞，以云纪官。
又曰：尧母庆都，生而神异，有黄云复上。
《汉武故事》曰：帝幸梁父祀地，山上有白云如盖。
又曰：宣帝祀甘泉，有紫云从西北来，散于殿前。
《归藏》曰：大昊之盛，有白云出自苍梧，入于大梁。
徐爰《宋书》曰：高祖北征至洛阳，常有紫云见于军上。
○雾
《史记》曰：高祖至平城，匈奴围上七日，大雾，汉人往来，故不觉。
《帝王世纪》曰：黄帝五十年秋七月庚申，天大雾三日。帝之洛水上，见大鱼负图书。
○露
《后汉书》曰：光武建武十二年，甘露降南行唐。
又曰：明帝永平十七年春正月，甘露降于甘陵。
又曰：明帝永平十七年，甘露降泉陵、洮阳二县。(二县属零陵。泉陵城，在今永州零陵县北。洮阳故城在湘原县西北。)
《东观汉记》曰：光武时，甘露降四十五日。
《宋书》曰：文帝元嘉中，甘露频降，状如细雪。
《唐书》曰：武德九年四月二十三日，甘露降于中华殿之桐树，泫如冰雪，以示群臣。
又曰：贞元十年正月，西川奏当管甘露降松柏、竹丛等二千四百四十二处。
《尚书中候》曰：尧时甘露降。
《孝经援神契》曰：王者德至天，则降甘露。
《礼斗威仪》曰：君政治，则轩辕之精散为甘露降。
又曰：人君乘土王，其政太平，则甘露降。
《春秋运斗枢》曰：天枢得则甘露降。
孙氏《瑞应图》曰：耆老得敬，则松柏受甘露；尊贤老不失细微，则竹苇受甘露。
又曰：甘露者，味清而甘，降则草木畅茂，食之令人寿。
又曰：王者德至于天，和气感，则甘露降于松柏。
《白虎通》曰：甘露者，美露也。降则物无不盛。
《论衡》曰：甘露味如饴，王者太平之应。
《鹖冠子》曰：圣德上及太清，下及万灵，则膏露下。
《晋中兴征祥记》曰：甘露，仁泽也。凝如脂，甘如饴，王者德至于天则降。
《吕氏春秋》曰：阴阳之和，不长一类，甘露时雨，不私一物。
《山海经》曰：轩丘凤卵，民食之；甘露，民饮之。所欲自存。
魏明帝《与东河王诏》曰：昔先帝时，甘露屡降仁寿殿前。自吾建承露盘以来，甘露复降芳林园。
○雷
《史记》曰：高祖母刘媪尝游大泽之陂，梦与神遇，时雷电冥晦，见蛟龙于其上。已而有妊，遂产高祖。
《河图》曰：黄帝以雷精起。
《尚书中候》曰：秦穆公出狩，天震大雷，下有火化为白雀，衔丹书集公车，曰："秦伯霸也。"
○气
《史记》曰：秦始皇曰："东南有天子气。"于是东游以厌当之。
又曰：高祖隐于芒砀山泽间，吕后与人俱求，常得之。高祖怪问后，后曰："季所居，上常有云气，故从往常得。"
《汉书》曰：宣帝系狱，望气者言长安狱有天子气，诏系者杀之。内谒者令郭穰夜至郡邸狱，邴吉拒，使者不得入。
《后汉书》曰：望气者苏伯河为王莽使，至南阳，遥见望春亭，郭唶曰：(唶，音子夜切。)"气佳哉！郁郁葱葱然。"
《东观汉记》曰：和帝时十一月夜，白气长三丈，起国东北。军市西域象奇、疏勒二国归义。
《魏书》曰：武宣卞皇后，琅琊开阳人，文帝母也。以汉延熹二年十二月乙巳生齐郡白亭，有黄气满室移日。父敬侯怪之，以问卜者王旦，曰："此吉祥也。"
《晋书》曰：天子气森森然，或如华盖，或如龙如马。
《宋书》曰：明帝太始二年六月，日入后，有黄白气东西竟天，光明润泽也。
《楚汉春秋》曰：项王在鸿门，亚父谏曰："吾使人望沛公，其气冲天，五彩相缪，或似人。此非人臣之气，不若杀之。"
应劭《汉官仪》曰：世祖封禅，夜有白气一丈，东南极望，正直坛所；有青气上与天属，遥望不见颠。瑞命之符也。
○光
《汉书·郊祀志》曰：武帝祀汾阴，汾阴傍有光如绛，上遂立后土祠于汾阴。
又曰：郊太一祠，上有光。
又曰：宣帝祠世宗，神光兴于殿旁。神光又兴于房中，如烛状。
《东观汉记》曰：李轶等闻谶言："刘氏当复起，李氏为辅。"遂市兵弩，绛衣赤帻。归旧庐，望见庐南有若火光，以为人持火，呼之，光遂盛，曈曈上属天，有顷不见。上异之。
《后魏书》曰：太祖武皇帝母曰献明贺皇后，梦日出室内，寤而光明属天，歆然有感。及生于参合之北，其夜复有光明。
又曰：高祖孝文皇帝母曰李夫人，皇兴元年八月生平城紫宫，神光照室，天地氤氲，和气充塞。
《尚书中候》曰：尧沉壁于河，荣光出。
《符瑞图》曰：玉烛者，瑞光也，见则四时之色洞如烛也。
又曰：景者，光也。亦曰象也，光而可象，应行而臻。故茂德内彰，则瑞光外烛。
又曰：昌光者，瑞光也，见于天。汉高受命，昌光出轸。
又曰：荣光者，瑞光也。其光五彩焉，出于水上。
又曰：五彩光者，天见五色、三光重辉于地也。
《春秋合诚图》曰：五光垂彩，天下大嘉。
○人
《尚书中候·洛师谋》曰：吕尚出游，于戊午有赤人雄出，(赤人，水神。)授吾青简丹书，曰："命由吕。"(吾，我也。由，用也。)
《礼含文嘉》曰：禹卑宫室，尽力乎沟洫，百馨用成，神龙灵龟驯伏，玉女降。
《魏志》曰：咸熙二年，晋太子袭位。襄武县言有大人见，长丈馀，迹长三尺一寸，白发，着黄单衣黄巾，柱杖呼民三，始语云："今当太平。"
《瑞应图》曰：真人者，黄帝时游于池。王者有茂德，不贪货利，则金人乘船游王后池。
○神
《龙鱼河图》曰：黄帝摄政，蚩尤兄弟八十一人，并兽身人语，铜头铁额，食沙石，造兵杖，威震天下，诛杀无道，不仁不慈。黄帝行天下事，仰天而叹。天遣玄女下授黄帝兵信神符，而令制伏蚩尤。蚩尤归臣，因使镇兵以制八方。
《尚书中候》曰：尧使禹治水，禹辞天地重功，帝钦择人，帝曰："出，尔命图，尔乃天。"(言天使汝治水，非我。)禹临河观，有白面长人，鱼身，出曰："吾河精也。表曰：文命治淫水。"(河图，谓括地象。)授禹河图，去入渊。
《汉书》曰：武帝太始四年三月，幸不其，(如淳曰：其音基。不其，山名，因以为县。)祠神人于交门宫，(应劭曰：神人，蓬莱仙人之属也。晋灼曰：琅琊县有交门，汉武帝所造。)若有向坐，拜者作交门之歌。
《山海经》曰：有人首蛇身，长如辕，左右有首，衣紫衣，冠旃冠，名曰延维。人主得而食之，伯天下。(即于蛇也。)
《瑞应图》曰：黄帝时，西王母使乘白鹿来献白环。一本云：帝舜时，西王母遣使献玉环。
又曰：二美母者，盖神女也，周穆王时持酒来酌之。
《管子》曰：桓公北征孤竹，未至卑耳溪十里，援弓将射，未能发，见人物具焉，右祛衣，走马前疾。管仲曰："臣闻登山之神有俞儿者，长尺，人物具焉。霸王之君兴，走马前导也祛衣，其前水；右祛，示从右涉。"至溪，如所言，公拜焉，曰："仲父之圣若此。"
《庄子》曰：齐桓公游于泽，管仲御。公见鬼，仲曰："泽有委蛇，其大如毂，其长如辕，紫衣朱冠，见人则举其首而立，见之者殆乎霸。"公曰："此寡人之所见也。"
《墨子》曰：郑缪公昼日处庙，有神入门而左，鸟身素服，面状正方。缪公乃惧，神曰："无奔，帝享汝明德，使锡汝寿十年，使君国昌。"公问神，神曰："予为勾芒。"
