○穷
《说文》曰：穷，极也。
《韩诗外传》曰：田子方出，见老马于道，曰："何马也？"御曰："公家畜，罢而不为用，故放之。"田子方曰："少尽其力，老弃其身，仁者不为也。"束帛赎之。穷士闻之，知所归心矣。
《论语》曰：君子固穷，小人穷斯滥矣。
《家语》曰：楚昭王聘孔子，孔子往拜礼焉，路出乎陈蔡，大夫相与谋曰："孔子贤圣，其所刺讥皆中诸侯之病，若用于楚，则陈蔡危矣。"遂使徒兵距孔子，孔子不得行，绝粮七日，无所通，藜羹不充，从者皆病。
《史记》曰：范睢说秦昭王曰："伍子胥托载而出昭关，夜行而昼伏，至于陵水，无以糊其口，膝行匍匐拜，稽首肉袒，鼓腹吹箫，乞于吴市，卒举吴国，阖庐为伯。使臣得进谋如子胥，加之以幽囚，终身不复见，是臣之说行也。"
又曰：管仲曰："吾尝为鲍叔谋事而更穷困，鲍叔不以我为愚，知时有利不利也。"
《汉书·苏武传》曰：单于弟于靬王弋射海上。武能结网缴，檠弓弩，于靬王爱之，给其衣食。三岁馀，王病，赐武马畜服匿穹庐。(穹庐，旃庐也。)王死后，人众徙去。其冬，丁令盗武牛羊，武复大穷。
《汉献帝春秋》曰：王朗降孙策。孙策令使者诘朗曰："问逆贼王朗，朗受国恩，当云何报德？"朗对曰："身轻罪重，死有馀辜。申脰就羁，蹴足入绊，叱咤听声，东西惟命。"
《魏氏春秋》曰：初，宣王使何晏治曹爽等狱。宣王曰凡有八族，晏疏丁、邓等七姓。宣王曰："未也。"晏穷急，乃曰："岂谓晏乎？"宣王曰："是也。"乃收晏。
《魏末传》曰：曹爽兄弟归家。敕洛阳县发民八百人使尉部围爽第，四角作高楼，令人在上望视爽兄弟举动。爽计穷愁闷，持弹到后园中，楼上人便唱："故大将军东行。"爽还厅事上。
《蜀志》曰：先主伐吴，先主败，引退，道隔，黄权不得还，降魏。魏文帝谓权曰："君舍逆归顺，欲追踪陈、韩耶？"权对曰："臣过受刘氏厚遇，降吴不可，还蜀无路，是以归命。败军之将，免死为幸，何古人之可慕。"文帝善之。
《蜀志》曰：许靖为许邵排摈，不得齿叙，以马磨自给。
王隐《晋书》曰：上攻张方，决千金堰，水碓不作，发王公家奴婢手舂给兵。男子自十三以上皆从役。于是公私穷踧，米石万钱。
《晋中兴书》曰：桓玄闻义军起，斩其二将。志虑窘塞，日与臧道士推算数厌胜之术。
皇甫士安《高士传》曰：陈仲，字子终，齐人。适楚，居于陵，自谓於陵子仲。穷不苟求，非义之食不食。
《吴越春秋》曰：越伐吴，吴王率其贤良投于胥山。越兵大至，围吴三重。大夫文种相拜，范蠡左手提鼓，右手操桴而鼓之。于是吴王书其弓矢而射种、蠡之军，其辞曰："臣闻狡兔已死良犬烹，敌国已灭谋臣亡。今吴已病也，子大夫何不虞之！"
《墨子》曰：孔子穷陈、蔡之间，藜羹不糁，子路烹豚，孔丘不问肉所从来而食之也。
《荀卿子》曰：鸟穷则啄，兽穷则攫，人穷则诈。
又曰：孔子适楚，游陈、蔡之间，七日不食。子路曰："由闻善者天报之福，不善者天报之祸，今夫子积德义，奚居之隐？"孔子曰："由！芳兰生于深林，非以无人而不芳，君子之学非为同也，居不隐者思不生，身不佚者志不广。"
《庄子》曰：泉涸，鱼相与处于陆，相煦以湿，相濡以沫，不若相忘乎江湖。
又曰：孔子穷于陈、蔡之间，七日不火食，藜羹不糁。颜回择菜，子路、子贡相与言曰："夫子载逐于鲁，削迹于卫，伐树于宋，穷于陈、蔡。君子之无耻也若此乎？"颜回无以应，入告孔子。孔子推琴，喟然而叹曰："由与赐，细人也。召而来，吾语之：今丘也抱仁义之道以遭世之暴，其何穷之为也！"
《尸子》曰：汤复于汤丘，文王幽于羑里，武王羁于王门，越王栖于会稽，秦缪公败于殽塞，齐桓公遇贼，晋文公出走，故三王资于辱而五伯得于困也。
《韩子》曰：鲁人身善织履，妻善织缟，而徙于越。或谓之曰："子必穷矣。履为人履之也，而越人乘舟；缟为人冠之也，而越人被发。欲无穷，可得乎？"
《燕丹子》曰：樊将军以穷归我，而丹卖之，心不忍也。
《淮南子》曰：今夫穷鄙之社(穷巷之小社也。)也，叩盆拊缶，相和而歌，自以为乐矣。尝试为之击建鼓，撞巨锺，乃始知其缶之足羞矣。
《新序》曰：宁戚欲干齐桓公，穷困无以自进，于是为商歌，宿于郭门之外，击牛角而歌。桓公闻之，曰："异哉之歌，非常人也！"
《杂道书》曰：地肺之山，其下生草，名曰："救穷，如竹，冬夏不枯。取而食之，可绝谷不食，令人长生；服之三十日，行及走马。
赵壹《穷鸟赋》曰：有一穷鸟，戢翼原野。罩网加上，机阱在下。前见苍隼，后逼驱者。缴弹张右，羿弓彀左。飞丸激矢，交集于我。思飞不得，欲鸣不可。举头畏触，摇足恐堕。内独怖急，乍冰乍火。
《琴操》曰：孔子使颜渊执辔，到匡郭外。孔子既似阳虎，以为今复来至，乃相率围孔子，数日不解，弟子皆有饥色。于是孔子仰天叹曰："君子固亦穷乎！"子路闻孔子之言悲感，勃然大怒，张目奋剑，声如钟鼓，顾谓二三子曰："使吾有此厄也。"
司马彪《与山巨源书》曰：根拔失据，托命此别。告求矜愍，许见赈恤。穷人易感，悲喜兼怀。承命之后，情过挟纩。
孔舒玄《在穷记》曰：遣信与义阳太守孙仲开相闻，告其困乏，得绢二匹，坏车一乘。卖，得绢三匹；以籴，得米一石，橡三斛。食口三十五人，百日之中以此自活人皆鹤节，无复血色。
○冻
《左传·襄十八年》曰：楚师伐郑，涉于鱼齿之下，(鱼齿山之下有水，故言涉也。)甚雨，楚师多冻，役徒几尽。
《汉书》曰：韩王信降匈奴，上自将击之，连战，乘胜北至楼烦，会寒大雨，士卒饥冻。
又曰：王莽。天凤四年八月，莽亲之南郊，铸作威斗。威斗者，以五石铜为之，(五色石铜合治为威斗也。)若北斗，长二尺五寸，欲以厌胜众兵。既成，令司命负之，莽出则在前，入则御旁。铸斗日大寒，百官人马有冻死者。
《三辅决录》曰：鲍恢父为县吏，有罪，令欲杀之。恢年十三，常伏门外冻地，昼夜号泣，令感而赦之。
《晋玄嘉起居注》曰：徐州刺史王仲德上言：下坯僮令殷道益，十一月冒寒出郡，履涉冰雪，主簿王黑等三人脚悉冻断。
《晏子春秋》曰：景公出游于塞途，睹死瘠者，默然不问。晏子曰："昔吾先君桓公出游，睹饥者与食，病者与财。今君游塞途，饥寒冻馁，死瘠相望，而君不问。失君道矣！"公于是敛死瘠，发粟赈贫，三月不出游。
《吕氏春秋》曰：戈夷违齐如鲁，天大寒而后门，与弟子宿于郭外，寒愈甚，谓弟子曰："子与我衣，我活；我与子衣，子活我国士也，为天下惜死；子不肖人，不足爱也。子与我衣。"弟子曰："夫不肖人，恶能与国士衣哉？"戈夷解衣与弟子，夜半而死，弟子遂活。
《琴操》曰：曾子幼少，慈仁质孝，耕于太山之下，遭天霖泽雨雪。寒，旬月不得归，乃作《忧思》之歌。
○饿
《礼记·檀弓》曰：齐大饥，黔敖为食于路，以待饿者而食之。有饿者蒙袂戢屦，贸贸然来。黔敖左奉食，右执饮，曰："嗟！来食！"扬其目而视之，曰："予惟不食嗟来之食以致于斯也！"(嗟来食，虽悯而呼之，非敬辞也。)从而谢焉，终不食而死。
《左传·宣上》曰：晋侯饮赵盾酒，伏甲将攻之。初，宣子田于首山，舍于翳桑，(田，猎也。翳桑，桑之多阴翳者也。)见灵辄饿，问其病。(灵辄，晋人。)曰："不食三日矣。"食之，舍其半。问之，曰："官三年矣，未知母之存否，今近焉，请以遗之。"使尽之，而为之箪食与肉，置诸橐以与之。既而辄为公介，(灵辄为公甲士。)倒戟以御公徒，而免之。问其何故，曰："翳桑之饿人也。"问其名居，不告而退。
《论语·季氏》曰：齐景公有马千驷，死之日，民无德而称焉。伯夷、叔齐饿于首阳之下，民到于今称之。
《史记》曰：赵主父游沙丘，公子章作乱。李兑起兵，败之，章往走主父，兑因围主父宫。令宫人"后出者夷"。主父不得出，探雀鷇而食之，三月遂饿死沙丘宫。
又曰：上使善相人相邓通，曰："当贫饿死。"文帝曰："能富通者在我，何谓贫！"于是赐邓通蜀严道铜山，得自铸钱。景帝立，有告邓通盗出崮吴铸钱，下吏验问，颇有。遂案，尽没入，一簪不得着身，遂饿死。
又曰：条侯周亚夫为河内守，时许负相之，曰："后三岁而侯，侯八岁为将相，持国柄，贵矣，于人臣无两。其后九岁而君饿死。"负指其口："有从理入口，此饿死法也，三岁，其兄绛侯有罪，文帝择绛侯子贤者，皆推亚夫，乃封亚夫为条侯。卒饿死。
又曰：赵王友以诸吕女为后，弗爱。太后怒，召赵王置邸、弗与食。赵王饿，遂幽死。
《战国策》曰：楚伐中山，中山君亡走。有二人挈戈随其后，曰："臣父尝饿且死，君下壶飧𫗦臣父。臣父曰：中山有事，女必死之！故来死君也。"
《汉书》曰：朱买臣独行歌道中，负薪墓间。故妻与夫家俱上冢，见买臣饥寒，呼饭食之。
又曰：苏武，字子卿，杜陵人。使匈奴，匈奴必欲降之，乃出置大窖中，绝不与饮食。天雨雪，武啮雪与毡毛并咽之，数日不死，匈奴以为神，乃徙武北海上无人之处，使牧羝羊。粟食不至，掘野鼠草实而食之。
又曰：玄帝即位，天下大水，关东郡十一尤甚。二年，齐地饥，谷石三十馀万，民多饥死，琅琊郡人相食。
又曰：王莽末，赤眉遂烧长安宫室市里，害更始。民饥饿相食，死者数十万，长安为虚，虚中无行人。宗庙园林皆发掘，惟霸陵完。
《东观汉记》曰：王莽末，南方枯旱，民多饥饿。群盗入野泽，掘凫茨食之。
又曰：建武九年正月，隗嚣饿，出城餐糗，腹胀死。
又曰：朱勃上书理马援曰："八年，车驾讨隗嚣，惟独狄道为国坚守。然民饥馑，啖弩煮履。寄命漏刻。"
又曰：上问第五伦曰："闻卿为吏挝妻父，不过从兄饭，宁有之也？"伦对曰："臣三娶妻皆无父。臣生遭饥扰攘，米石万钱，不敢妄过人饭。"
又曰：王郎起兵，上自蓟东南驰，晨夜草舍，至饶阳芜蒌亭。时天寒冽，众皆饥疲，冯异上豆粥。明旦，上谓诸将曰："昨得公孙豆粥，饥寒俱解。"
又曰：邓禹与赤眉战，赤眉佯败，弃辎重走，车皆载土，以豆覆其上。兵士饥，争取之。赤眉引还击之，军溃乱。时百姓饥，人相食，黄金一斤易豆五升，道路断隔，委输不至，军士悉以果实为粮。
又曰：耿恭在疏勒城，救兵不至，数月食尽，穷困，乃煮铠弩，食其筋革。
谢承《后汉书》曰：天下乱，人相食。赵孝弟礼，为饿贼所得，孝闻之，即自缚诣贼曰："礼久饿，羸瘦，不如孝肥饱。"贼大惊，并放之。
袁山松《后汉书》曰：赤眉入长安掖庭中，有数百千人。自更始败，闭殿门不出，掘庭中芦菔根，捕池中鱼食之，死因埋宫中。有故祠甘泉乐人，尚共击鼓歌舞，衣服鲜明，见盆子叩头言饥。盆子使中黄门廪之粟数升。后盆子去，皆饿死。
范晔《后汉书》曰：邓禹威稍损，又乏食，归附者离散。而赤眉后还入长安，禹与战败，走至高陵，军士饥饿，皆食枣菜。
《汉献帝传》曰：车驾至洛阳。是时宫室烧尽，百官披荆棘依丘墙间，州郡各拥强兵，而委输不至。群僚饥乏，尚书郎以下自出采穞，或饿死墙壁间。
《吴志》曰：袁术在寿春，谷石百馀万，载金钱之市求籴，市无米而弃钱去。百姓饥寒，以桑椹、蝗虫为干饭。
王隐《晋书》曰：永嘉五年，洛中大饥。五月，挚虞饿死。
又曰：刘琨与王丞相笺曰："不得进军者实困无食，残民鸟散，拥发徒跣，木弓一张，荆矢十发，编草盛粮，不盈二日，夏即桑椹，冬则营豆。视此哀叹，使人气索，恐吴孙、韩白犹或难之，况以琨怯弱凡才，而当率此以殄强寇。"
《晋中兴书》曰：王尼，字季孙。洛阳覆没，避乱江夏。王澄时为荆州刺史，见之欣喜，厚供给之。尼早丧妇，止有一息，不用居宅，惟畜露车牛一乘，每行辄使儿御，暮则宿车上，无定处。澄卒，荆州饿荒，尼杀牛坏车煮之，遂父子馁死。
《晏子春秋》曰：越石父冻饿，为人臣仆三年矣。晏子解左骖赎之。
《文子》曰：神农之法：丈夫丁壮不耕，天下有受其饿者。
《孟子》曰：陈仲居于陵，三日不食，耳目无闻，见井上有李，螬食实者过半矣，匍匐往将食之，三咽然后耳目有闻见。
《韩子》曰：秦大饿，应侯谓王曰："吾苑之草蔬橡果枣栗足以活民，请发之。"王曰："今发吾苑以活民，是使有功与无功争取也。人生而乱，不如死而治。"
贾谊《新书》曰：虢君骄恣，晋伐之，出走，逃于山中，遂饿死，为禽兽食之。
《风俗通》曰：俗说大饿不在一车饭，谓正得一车饭不复活也。
《苻子》曰：惠子家穷，饿数日不举火，乃见梁王。王曰："夏麦方熟，请以割，子可乎？"惠子曰："施方来，遇群川之水长，有一人溺，流而下，呼施救之。施应曰：'吾不善游，方将为子告急于东越之王，简其善游者以救子，可乎？'溺人曰：'我得一瓢之力则活矣。子方告急于东越之王，简其善游者以救我，是不如求我于重渊之下、鱼龙之腹矣。'"
《世说》曰：郗公遭永嘉丧乱，穷馁，乡人共食之。公常携兄子外甥二小儿往食，乡人曰："各自穷馁，以君之贤，共欲存君耳，恐不能兼食。"公于是独往食，讫辄含饭着颊，还，吐与二小儿。后并得存。
《幽明录》曰：乐安县故市经荒乱，人民饿死，枯体填地。每至天阴将雨，辄闻吟啸呻叹，声聒于耳。
《古艳歌》曰：行不随道，经历山陂，马啖柏叶，人啖柏脂，不可当饱，聊可过饥。
《傅玄诗》曰：炎旱历三时，天运失其道。河中飞尘起，野田无生草。一餐重丘山，哀之以终老。君无半粒储，形影不相保。
