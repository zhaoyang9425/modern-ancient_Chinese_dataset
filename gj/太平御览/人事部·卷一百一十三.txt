○富下
《家语》曰：鲁哀公问政于孔子，孔子对曰："政之急莫大乎使人富且寿也。"公曰："为之奈何？"孔子曰："省力役，薄赋敛，则民富矣。"公曰："寡人欲行夫子之言，恐吾国贫矣。"孔子曰："《诗》云：'恺悌君子，民之父母'未有子富而父母贫者。"
又曰：南宫敬叔富，得罪于定公而奔卫。期年，卫侯请复之，载其宝以朝。夫子闻之曰："富而不好礼，殃也。敬叔以之丧矣，而又弗改，吾惧其将有患也。"敬叔闻之，骤如孔氏，而后备礼散焉。
又曰：以富贵而下人，何人不与？以富而敬人，何人不亲！
《国语》曰：斗且(斗且，楚大夫。)曰："昔斗子文三舍令尹，无一日之积，恤民故也。成王每出子文之禄，必逃，王止而复。人谓子文曰："人生求富，而子逃之，何也？"对曰："夫从政者，以庇民也。民多旷，而我取富，是不勤民以自封也，死无日矣。我逃死，非逃富也。"
太公《六韬》曰：文王问守土奈何？对曰："人君必从事于富，弗富不足为人，弗与无以合亲。疏其亲则困，失其众则败矣。"
太史公《素王妙论》曰：诸称富者非贵其身，得志也乃贵，恩覆子孙，而泽及乡里也。
又曰：黄帝设五法，布之天下，用之无穷盖世有能知者，莫不尊荣，如范子可谓晓之矣。子贡、吕不韦之徒颇预焉。自是以后无其人，旷绝百馀年。管子设轻重九府，行伊尹之术，则桓公以霸，九合诸侯，一匡天下。范蠡为越相，三江五湖之间，民富国强。卒以擒吴，功成而弗居，变名易姓之陶，自谓朱公。行十术之计，二十一年之间，三致千万，再散与贫。
桓宽《盐铁论》曰：古者盂樽杯饮，盖无爵无觞，今富者银剑黄耳，垒樽玉铺。
又曰：人太富则不可以禄使也。
又曰：古者庶贱骑绳校草鞮皮荐而已，今富者黄金银镳罽绣掩汗。
又曰：燕之涿蓟，赵之邯郸，魏之温轵，韩之荥阳，齐之临淄，楚之宛陈，郑之阳翟，富冠海内，皆为天下名都也。
魏文帝《典论》曰：雒阳郭珍居财巨亿，每暑夏召客，侍婢数十，盛装饰，披罗縠，使之进酒。
刘义庆记曰：王武子移第北芒下。于时人多地贵，济好马射，买地作埒，编钱布地竟埒，时人号曰："金埒"。
又《幽明录》曰：馀杭人沈纵家素贫，与父同入山，得一玉豚。从此所向如意，田蚕并收，家富。
又曰：海陵人黄寻先居家单贫，常因大风雨散钱飞至其家，钱来触篱援，误落在馀处皆拾而得之。寻巨富，钱至数千万。
《异苑》曰：晋陵曲阿汤贶财数千万，三吴人多取其直，为商贾治生，辄得倍直。或行长江，卒暴风及劫盗者，若投钱，多获免济。贶死后，先所埋金皆移去，邻人尝晨起见门外忽有百许万钱，封题是汤贶姓字。然后知财物聚散，必由天运也。
又曰：张永家地有泉出，小龙宰缮。从此遂为富室。逾年因雨腾跃而去，于是生资日不暇给。俗说云："与龙共居，不知龙神效矣。"
《说苑》曰：楚王问庄辛曰："君子之富奈何？"对曰："君子之富，假贷人不德也，饮食人不便不役也，亲戚爱之，罪人善之，不肖者事之，皆欲其寿乐不伤于患。此君子之富也。"
《论衡》曰：扬子云作《法言》，蜀富贾人赍钱十万，愿载书，子云不能，曰："夫富无仁义，犹圈中之羊，安得妄载！"
《三辅决录》曰：平陵士孙奋，字景卿。少为郡五官掾，起宅得钱，资至一亿七千万，富闻京师，而性俭吝。客舍，雇钱甚少，主人曰："君士大夫惜钱如此，欲作孙景卿耶！"不知实是景卿。从子端，梁冀掾奋送绢五匹，食以干鱼，冀问奋"何以相送"，端以实对。冀素闻奋富且吝，乃以一镂安革遗奋，从贷钱五千万。奋智冀贪暴，畏之，以三千万与冀。冀大怒，乃告郡，诈认奋母为守官藏婢，云盗白珠十斛，紫金千万，收考奋兄弟，死狱中，财资尽没。
《越绝书》曰：富中大塘者，勾践治以为义，肥饶谓之富中。
王子年《拾遗记》曰：郭况累金数亿，庭中起高阁，厝衡石于其上，以称量珠玉也，谓为琼厨金窟。
张渊《广州记》曰：豪富子女以金银为大钗，执以叩铜鼓与主人，名为铜鼓钗。
《西京杂记》曰：茂陵富人袁广汉藏镪万亿，八九百人于芒山下筑园，东西四里，南北五里，百步激流注其内，构石为山，高十馀丈，连延数里，养白鹦鹉、紫鸳鸯、旄牛、青裒垄奇禽怪兽，委积其间也。
刘道真《钱塘记》曰：防海塘去邑一里，郡议曹华信家富，立此塘以防海水。始开募，有能致土一石即与钱一升，旬日之间来者云集，塘未成而谲不复取，皆弃置而去，塘以之成，于是改为钱塘。
《罗浮山记》曰：牛潭深洞无极，北岸有石，周员三丈许，鱼人见金牛自水而出，磐于此石。义兴周灵甫尝见此牛寝伏石上，旁有金锁如索绳焉。周甫素锐勇，往掩此牛，掣断其锁，得二丈许，遂以财雄。
干宝《搜神记》曰：魏郡张巨本富，忽衰死，散卖宅与程应，举家疾病。卖与何文，文先独持大刀，暮入北堂梁上。至一更见人丈馀，高冠赤帻，呼曰："细腰"，细腰应诺。曰："何以有人气？"答"无"，便去。文往向呼处，因问："向赤衣冠谁？"答："是金也，在屋西壁下。"问君谁，答云："我，杵也。今在灶下。"文掘得金三百斤，烧去杵，由此大富，宅清宁。
又曰：玄康中，屡县瑶怀家忽闻池中有犬声。视之，得犬子，雌雄各一。长老云："此名犀犬，得之者富。"
又曰：有周掔者，贫而好道。夫妇夜耕，困卧，梦天公过而哀之，敕外有以给与。司禄案云："此人相贫，限不过此。惟有张车子应赐钱千万，车子未生，请以借之。"公曰："善。"曙觉言之，于是夫妻戮力，昼夜以治生，所为辄得，资至千万。先时有妪者常往掔佣赁墅舍，有身，月满当孕，使遣出，驻车屋下，产得儿。主人往视，哀其孤寒，作糜粥以食之。问："当名汝儿作何？"妪曰："在车下生，梦天告之，名为车子。"掔乃悟曰："吾昔梦从天得钱，外白以张车子钱贷我，必是子也。财当归之矣。"自是居日衰减。车子长，富于周家。
又曰：京兆长安有张氏者，独处室，有鸠自外入于室，止于对床。张氏恶之，披怀而祝曰："为我祸耶，飞上承尘；为我福耶，来入我怀。"鸠翻入怀。以手探之，则不知鸠之所在，而得一金带钩焉，遂宝之。自是后子孙昌盛，资财万倍。故关西称张氏钩。
又曰：河间管弼侨居临水北岸作商贾，往往如意。尝载两舫米下都粜，垂行，忽于宅中见一物形似鼍而长大。行还，辄大得利。如此一家遂巨富，二十年恒有万斛米。
《续搜神记》曰：庐陵巴丘人夕晃者，世以田作为业。年市田数十顷，家渐富。晋太玄初，秋收已过，获刈都毕，明旦至田，禾悉复满，郁然如先，即便更获，于是遂巨富。
《列女传》曰：陶答子妻者，陶大夫答子之妻也。答子治陶三年，名誉不兴，家富三倍。其妻数之，答子怒曰："非汝所知。"居五年，从车百乘。归休，宗人牵牛酒而贺之，其妻抱儿而泣。姑怒其不祥也，妇曰："夫子能薄而官大，是谓萦害；无功而家昌，是谓积殃。昔楚令尹之治国，家贫而国富，君敬之，民戴之，故福禄结于子孙，名垂于后世。今夫子贪富务大，不顾后害。妾闻南山有玄豹，雾雨七日不下，食何也？饱其志，饥其腹，将欲以泽其毛衣而成其文章也，故藏而远害。豕不择食以肥身，坐而须死。今夫子治陶，家日益富而国日益贫，君不敬，人不戴也。夫子之逢祸必矣，请去，顾与少子俱脱。"于是遂弃之出。其年，答子之家果以盗诛。母老而免，妇乃与少子归养，终始天年。
《录异传》曰：昔庐陵邑子瓯明者，从客贾，道经彭泽湖，每辄以船中所有多少投湖中，云以为礼。积数年，后过，见湖中有大道，道上多风尘。有数吏乘车马来候，云是清洪君使要。明知是神，然不敢不往，甚怖。问吏，恐不得还，吏曰："无可怖，青洪君以君前后有礼，故要君，必重送君者，皆勿收，独求如愿。"尔去，果以缯帛送明，辞之，乃求如愿。神大怪明，知之意，甚惜。不得已，呼如愿使随去。如愿者，青洪婢也，常使之取物。明将如愿归，所欲辄得之，数年大成富人。意渐骄盈，不复爱如愿，岁朝鸡一鸣，呼如愿。如愿不起，明大怒，欲捶之。如愿乃走，明逐之于粪上，粪上有昨日故岁扫除聚薪，如愿乃于此得去。明不知，谓逃在积薪粪中，乃以杖捶使出。久无出者，乃知不能困，曰："汝但使我富，不复捶汝。"今世人岁朝鸡鸣时转往捶粪，云使人富也。
《韩诗外传》曰：陈之富人有处师氏者，校车百乘，觞于韫丘之上。
《风俗通》曰：河南平阴庞俭，本魏郡邺人，遭仓卒之世，失其父。时俭三岁，弟才襁抱耳，流傅客居庐里中，凿井得钱千馀万，遂富。俭作府吏，躬亲家事，行求老仓头谨信属任者，年六十馀，直二万钱，使主牛马耕种。有宾婚大会，母在堂上，酒酣，陈乐歌笑。奴在灶下助厨，窃言："堂上母，我妇也。"客罢，婢语次说："老奴无状，为妄语，所说不可道也。"穷诘，具白。母谓婢：试问其形状，奴曰："家居邺时，在富乐里宛西，妇艾氏女，字阿横，大儿字阿嶷，小儿曰越子。时为县吏，为人所略卖，阿横右足下有黑子，右胲下赤志，如半栉。"母曰："是汝公也。"因下堂，相对啼泣："儿妇前为汝公拜。"即洗浴，易见衣被，遂为夫妇如初。时人为之语曰："庐里诸庞，凿井得铜，买奴得公。"子孙羞之，言我先人初居庐里者兄弟二人，家买奴得公尔。
《世说》曰：司徒王戎既贵且富，区宅、僮役、膏腴、水碓之属，洛下莫有比。契疏鞅掌，夜与夫人烛下散筹算计。
又曰：武帝尝降王武子家，武子供馔，并不用盘，悉用琉璃器。婢子百馀人，皆绫罗袴褶，以手擎饮食。蒸肫肥，美于常味。武帝怪问何由得尔，云以人乳饮之。武帝色甚不平，所下饮食未毕便去。
又曰：王君夫以饴糒澳釜，石季伦以蜡炊。君夫作丝布步障四十里，崇作锦步障五十里。石以椒为泥泥屏，王以赤石脂泥壁。
《新序》曰：鲁孟献子聘于晋，韩宣子觞之，饮，三徙。锺石之悬不移而具。献子曰："富哉！"宣子曰："子之家孰与我富？"献子曰："吾家甚贫。我有二士，曰颜回、慈无灵。此二士者，使吾邦家安平，百姓和协。"客出，宣子曰："彼君子也，以畜贤为富；我鄙人也，以锺石金玉为富。"孔子曰："孟献子之富也，可著于《春秋》也。"
《归藏》曰：上有高台，下有雝池，以此事君，其贵若化，若以贾市，其富如何汉。
《列子》曰：虞氏者，梁之富人也。家既完盛，钱金无量，财货无比，登高楼，临大路，设乐陈酒，击搏楼上。
《管子》曰：凡为国之道必富人，人富则易理者也。七十九代之君，法制不一，号令不同，然而俱有天下，何也？必国富而粟众也。
又曰：天下有义则富，无则贫。
《文子》曰：帝王富其民，霸王富其地，危国富其吏，治国若不足，乱国若有馀，存国囷仓实，亡国囷仓虚。
《孟子》曰：阳虎云："为富不仁，为仁不富。"
《荀卿子》曰：循礼者王，为政者强，节民者安，聚敛者亡。故王者富民，霸者富土。
又曰：仁义礼善之于人，譬之若货财米粟之于家也，多有之者富，少有者贫，至无有者穷。
《韩子》曰：舆人成舆，则愿人富贵也。非舆人仁，不富不贵，则舆不集也。
又曰：人有福则富贵至，富贵则衣食美，衣食美则骄心生，骄心生则行僻邪而动弃理也。行僻邪，则身夭死；动弃理，则无成功。
《尸子》曰：家有千金之玉而不知，犹谓之贫也，良功治之则富掩二国。身有至贵而不知，犹谓之贱也，圣人告之，则贵最天下。
《孔丛子》曰：子思曰：吾不取于人谓之富，不屈于人谓之贵也。
又曰：猗顿，鲁之穷士也。耕则常饥，桑则常寒。闻陶朱公富，往问术焉，朱公告之："子欲速富，当畜五牸。"于是乃商西河，大畜牛羊于猗氏之南。十年之间，其孳息不可计，资拟王公，驰名天下。以兴富于猗氏，故曰猗顿也。
《淮南子》曰：天下有至富而非金玉也，至寿而非千岁也。适情知足则富矣，明死生之分则寿矣。
又曰：富贵而之不道，适足以为患。出车入辇，务以自供，命之曰蹶身之机。肥肉厚酒，务以相强，命之曰烂腹之食。靡曼皓齿，郑、卫之音，命之曰伐性之斧。三患者，富贵之所致。
又曰：隋侯之珠、和氏之璧，得之而富，失之而贫也。
刘邵《赵都赋》曰：爰及富人，郭侯之伦。资衍陶卫，奓溢无垠。金碧其舆，朱丹其轮。会遇燕好，其从如云。
