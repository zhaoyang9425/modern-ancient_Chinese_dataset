○喜
《说文》曰："喜，不言而悦曰喜，从壴口。(壴，音知句切。)
《易》曰：上九，倾否。先否，后喜。
《尚书》曰：股肱喜哉，玄首起哉。
《毛诗》曰：风雨如晦，鸡鸣不已。既见君子，云胡不喜。
又曰：我有嘉宾，中心喜之。
又曰：菁菁者莪，乐育才也。君子能长育人才，则天下喜乐之也。
《礼记》曰：乐者，音之所由生也，其本在人心之感于物。是故其喜心感者，其声发以散。
又曰：人喜则斯陶，(陶，郁陶也。)陶斯咏，咏斯摇。
又曰：何谓人情？喜怒哀乐爱恶欲七者，弗学而能也。
又曰：武王承命，兴师诛商，万国咸喜，军发盟津，前歌后舞。
又曰：文王朝夕至于大寝之门外，问于内竖曰："今日安否何如？"内竖曰："今日安。"太子乃有喜色。
《左传》曰：城濮之役，晋师三日谷，文公犹有忧色。左右曰："有喜而忧，如有忧而喜乎？"公曰："得臣犹在，忧未艾也。困兽犹斗，况国相乎！"及楚杀子玉，(子玉得臣。)公喜而后可知也。
又曰：子产始知然明，问为政焉。对曰："视民如子。见不仁者诛之，如鹰鹯之逐鸟雀。"子产喜，以语子太叔，曰："他日吾见蔑之面(蔑，然明名。)今吾见其心矣！"
又曰：公赐公衍羔裘使献龙辅于齐侯。齐侯喜，与之阳谷。
又曰：吴将伐齐，越子率其众以朝焉。吴人皆喜，惟子胥惧。曰："是豢吴也！"吴王闻之，使赐之属镂以死。
又曰：郑六卿饯韩宣子于郊。宣子曰："二三君子请赋，起亦以知郑志。"子赋《野有蔓草》。宣子曰："孺子善哉！吾有望矣。"子抑赋《萚兮》。宣子喜曰："郑其庶乎！"
《公羊传》曰：九月丁卯，子同生。子同者孰谓？谓庄公。何言乎子同生？喜有正也。此言喜有正何？久无正子也。
又曰：齐高子来盟。高子者何？齐大夫也。何以不称使？我无君也。然则何以不名？喜之也。
《尔雅》曰：坎坎，僔僔，喜也。
《论语》曰：父母之年不可不知也。一则以喜，一则以惧。
又曰：上失其道，民散久矣。如得其情，则哀矜而勿喜。
又曰：子曰："道不行，乘桴浮于海。从我者，其由也与？"子路闻之喜。
《尚书中候》曰："维王既诛崇侯虎，诸侯贡，万民咸喜。"(郑玄曰：王，文王也。贡，贡国异物色也。)
《尚书大传》曰：惟丙午，王还师。师乃鼓噪，师乃慆，前歌后舞。(郑玄曰：慆，喜也。众大喜前歌后舞也。)
《春秋玄命苞》曰：两口衔土为喜。喜得明心。喜者为憙，憙天心。(宋均曰：心为天王布政之宫，万物须之乃盛，所以为喜也。今于口间土移一画之者，于字体安也，是为两口土也。喜得明明得所喜也。)
《春秋繁露》曰：春之言，犹蠢也。蠢蠢者，喜乐之貌。
《国语》曰：伯宗朝，以喜归。其妻曰："子貌有喜，何也？"曰："吾言于朝，诸大夫皆谓我知似阳子。(知有似也。子阳，处父也。)"对曰："阳子华而不实，言而无谋，是以难及于身。子何喜焉？"
《战国策》曰：吕他亡西周，之东周，尽输西周之情于东周，东周大喜。
又曰：孟尝君出行至楚，楚献象床。郢之登徒直送之，不欲往，见孟尝门人公孙戊曰："臣，郢之登徒，直送象床。象床之直千金，伤此若发标，卖妻息不足以偿。足下能使仆无行，先入有宝剑，愿献之。"戊曰："诺。"入见孟尝，曰："五国所以皆致相印于君，以国事累君者，诚悦君之义，慕君之廉。今君至楚而受象床，所未至国，将何以待君？"孟尝曰："善。"戊趋而出，孟尝君曰："今子举足高，志之扬，何也？"戊曰："臣有大喜三，重之以宝剑一。"孟尝曰："何谓也？"戊曰："门下百数，莫敢入谏，臣入谏，一喜；谏而听臣，二喜；谏而止君之过，三喜。"
《史记》曰：赵使蔺相如赍璧西入秦。秦王坐章台见相如，相如奉璧。秦王大喜，傅璧以示美人及左右，左右皆呼万岁。
又曰：孔子由大司寇摄行相事，有喜色，门人怪之。孔子曰："非乐其贵，然喜下人得吾也。"
又曰：龙且与韩信夹潍水阵，信乃夜令人为万馀囊，满盛沙，壅上流，引军半渡，击龙且，佯不胜，还走。龙且果喜曰："固知韩信怯也。"追信渡水。信使人决壅囊，水大至，击，杀龙且。
又曰：庆云，喜气也。
又曰：吕后谓高祖曰："季所居之上，常有云气，故从往常得季。"高祖心喜。
又曰：邑中人民尝惧出猎，任安为人分麋鹿雉兔，众人皆喜曰："无伤也，任少卿分则平也。"
《汉书》曰：朱博为左冯翊。长陵大姓尚方禁少时盗人妻，见斫，创着颊。博闻以它事召，视其面，果有瘢。博辟左右问方禁："是何创？"禁自知情得，叩头服状。博笑曰："大丈夫固时有是。博欲洒乡耻，能自效不？"方禁且喜且惧，对曰："必死！"博因亲信之以为耳目。
又曰：高祖入关，与父老约，法三章，民大喜也。
又曰：英布间行与隋何俱归汉。王方踞床洗，召布入见。布大怒，悔来，欲自死。就舍，张御饮食从官如汉王居，布又大喜。
又曰：韩信投汉，萧何等已数言上，不用，即亡。何闻信亡，不及以闻，自追之。人有言上曰："丞相何亡。"上怒，如失左右手。居一二日，何来谒。上且怒且喜。
又曰：吕须尝以陈平前为高帝谋执樊哙，数谗平于吕后曰："为丞相，不治事，日饮醇酒，戏妇人。"平闻日益甚。太后闻之，私喜。
又曰：翟方进随父至汝南，蔡父奇方进形貌，有封侯骨。方进既厌为小吏，闻蔡父言，心喜。
又曰：匈奴单幼稍："愿婿汉氏以自亲。"玄帝以后宫良家子王嫱字昭君赐单于，单于欣喜。
谢承《后汉书》曰：庐江毛义，家贫，以孝行称。南阳张奉慕其名，往候之，坐定，而府檄适至，以义守令。义捧檄而入，喜动颜色。
《续汉书》曰：荀爽尝谒李膺，因为其御。既还，喜曰："今日乃得御李君侯。"见慕如此。
《东观汉记》曰：上谓鲍永曰："我攻怀三日而兵不下，关东畏卿，且将故人往。"即拜永谏议大夫。至怀，谓太守曰："足下所以坚不下者，未知孰是也？今圣主即位，天下以定，不降何待！"即开城降。上大喜，与永对食。
又曰：贾复北与五校战于真定，大破之，复伤疮甚，上惊。复病，寻愈，追及上，上见大喜。
又曰：梁鸿妻椎髻，着布衣，操作具而前。鸿大喜，曰："此真梁鸿之妻也！"字之曰："德曜孟光。"
又曰：上幸长祠、高庙十一陵，历览宫馆旧处。会郡县吏劳赐作乐者，有县三老大言："陛下入东都，臣望颜色容仪，类似先帝，臣一欢喜；百官严设如旧时，臣二欢喜；见吏赏赐，识先帝时事，臣三欢喜；陛下听用直谏，默然受之，臣四欢喜；陛下至明，惩艾酷吏，视人如赤子，臣五欢喜；进贤用能，各得其所，臣六欢喜；天下太平，德合于尧，臣七欢喜。"
又曰：上以冯异为孟津将军，屯河上，击走朱鲔，追至雒阳城门，环城一匝乃还。上闻之大喜，诸将皆贺。
又曰：郭伋，字细侯，河南人。在并州，素结恩德。行部，到河西美稷，有童儿数百，各骑竹马，于道次迎拜。伋问曰："儿曹何自远来？"对曰："闻使君到，喜，故来奉迎。"
《魏志》曰：颍川戏志才，筹画士也。太祖甚器之。早卒。太祖与荀彧书曰："自志才亡后，莫可与计事者。汝、颍固多奇士，谁可以继之？"彧荐郭嘉。召见，论天下事。太祖曰："使孤成大业者，必此人也。"嘉出，亦喜曰："真吾主矣。表为司空军谋。
《吴志》曰：曹公破走，鲁肃选还，权大喜。肃将入阁拜，权起礼之，因谓曰："孤持鞍下马相迎，足以显卿未？"肃趋进曰："未也。"众人闻之，无不愕然。就坐，徐举鞭曰："愿至尊威德加乎四海，总括九州，克成帝业，更以安车蒲轮征肃，始当显耳。"权拊掌欢笑。
王隐《晋书》曰：石珩问袁甫："寿春以西河以常旱？东何以恒水？"甫曰："东是吴人新附，积忧成阴；西是中国新平，吴珍美人皆入，志盈心满长欢，故旱。"
孙严《宋书》曰：刘宣，字万寿，彭城人也。素晓天文，知晋室当复，又梦丸土服之，觉而喜曰："丸者，桓也，桓既吞矣，吾当复本土乎？"
《齐书》曰：谢超宗诣东府，门自通，其日风惨，太祖谓四座曰："此客至，使人不火自暖矣。"超宗既坐，饮酒数巡，辞气横出，太祖对之甚欢。
崔鸿《后秦录》曰：秦末，祅星见于东井。尹纬知秦将灭，心喜，踊跃向天再拜。
《唐书》：陆贽从幸山南，道途艰险，扈从不及，与帝相失。一夕不至，上喻军士曰："得贽者赏千金。"翌日，贽谒见，上喜形于颜色。其宠待如此。
《周书》曰：人有五气，喜气内畜，虽欲隐之，阳喜必见，喜色油然以出。
又曰：师旷见太子晋曰："愿闻一言。"王子应之曰："吾闻太师将来，吾心甚喜；既已见子，喜而又惧。吾年甚少，见子而慑，尽忘吾度。"
《韩诗外传》曰：曾子曰："吾尝仕为吏，禄不过锺、釜，尚犹欣欣而喜者，非以多也，乐其逮亲也。"
张勃《吴录》曰：长沙桓王在历阳，遣书呼周瑜。瑜将兵五百人，船粮器杖，星夜驰赴。王大喜，执瑜手曰："卿至，谐矣。"
又曰：吴王之女有所怨王者，遂自杀。王痛之，葬于昌门外，文石为椁，高坟深池，珍玩人马以徇葬。国人哀之。湛卢之剑夜飞去楚，楚昭王觉，剑在其床首。昭王召风胡子而问焉，对曰："越献剑于吴，名曰湛卢，人君有过则去，适他国。闻吴王葬女奢侈，以人从死，其必是也。"昭王大喜。
胡冲《吴历》曰：太史慈，字子义，于神亭战败，为孙策所执。策素闻其名，即解缚咨问进取之术。慈曰："州郡新破，士卒离心，若倘分散，难复合聚；欲出宣恩安集，恐不合尊旨。"策长跪答曰："诚本心所望也。明日日中，望君来还。"诸将皆疑，策曰："太史子义，青州名士，以信义为先，终不欺策。"明日，大会诸将，预设酒食，立竿视中而慈至，策大欢喜，常与参论军事。
司马彪《九州春秋》曰：曹公与袁绍相距，遣人招张绣。绣欲归绍，贾诩劝绣归曹公，绣曰："绍强。又曹公与吾有雠，不可。"诩曰："此乃所以宜从之也。夫有霸王之志者，固将释大怨明德于四海也。"绣从之，归曹公。曹公见之，喜，执诩手曰："使我信重于天下者，君也。"
檀道鸾《续晋阳秋》曰：初，苻坚南寇，京师大震。谢玄入问讨御之方，谢安夷然无惧色。玄等既破贼，有驿书至，安方对客围棋，看书既毕，摄放床上，了无喜色，还棋如故。客问之，徐答云："小儿辈遂已破贼。"客罢，还内过户，安心喜甚，不觉屐齿之折。其矫情镇物如此也。
太公《六韬》曰：因其所喜，以顺其志。
又曰：文王拘羑里，求天下珍、怪而献之，纣贪其币，大喜，杀牛，而赐之。
《曹操别传》曰：拜操典军都尉，还谯、沛，士卒共叛，袭击之。操得脱身亡走，窜平河，亭长舍，称曹济南处士。卧养足创八九日，谓亭长曰："曹济南虽败，存亡未可知。公幸能以车牛相送，往还四五日，吾厚报公。"亭长乃以车牛送操，未至谯，数十里骑求操者多，操开帷示之，皆大喜，始悟是操。
《雷焕别传》曰：张华以焕为丰城令，得双宝剑，乃送一剑与华，自留一剑。华得剑甚喜，曰："此干将也！"
《邴原别传》曰：魏太祖为司空，辟原署东阁祭酒。太祖北伐三郡，克单于，还，太祖曰："孤返，邺守诸君必将来迎。其不来者，独邴祭酒耳！"言讫未久，而原先至。门下通谒，太祖大喜，揽履而起，远出迎原曰："贤者诚难则度！孤谓君将不能来，而远自屈，诚副饥虚之心。"
《零陵先贤传》曰：刘巴入益，益州牧刘璋见而惊喜，每有事咨问。璋遣法正迎刘备，巴谏曰："备，雄人，入必有为，不可内也。"既入，巴复谏曰："若使备讨张鲁，是放虎于山林。"璋不听。巴闭门称疾。备攻成都，令军中曰："其有害巴者，诛及三族。"及得巴，甚喜。
《列异记》曰：华子鱼为诸生，寄宿人门外。主人妇夜生。顷两吏诣门，便辟易却，相谓曰："公在此。"踌躇良久，一吏曰："籍当定，奈何住？"乃前向子鱼拜，相将入。入出并行，共语曰："当与几岁？"一人曰："当三岁。"子鱼后故往视之，儿果已死。子鱼喜曰："我固当为公。"后果为太尉。
《西京杂记》曰：樊将军哙问陆贾曰："自古人君皆云受命于天，云有瑞应，岂有是乎？"贾应之曰："有之。夫目得酒食，火花得钱财，鸦鹊噪则行人至，蜘蛛集而百事喜也。"
《晋朝杂事》曰：明帝入，帻不正，玄帝自为正之，明帝大喜。
《庄子》曰：凡交，近则靡以信，远则必忠之言。以言必，或傅之夫失傅。两喜两怒之言，天下之难者也。夫两喜必多溢美之言，两怒必多溢恶之言，凡溢之类，妄则信之。
《列子》曰：郑人有薪于野者，遇骇鹿，从而击之，毙。恐人之见也，遮藏诸隍中，覆之以蕉，不胜其喜。俄而，遗其所藏之处，遂以为梦焉。
又曰：尧微服游于康衢，闻儿童谣曰："立我蒸民，莫匪尔极。不识不知，顺帝之则。"尧喜曰："畴教尔为此言？"童儿曰："我闻之大夫。"问大夫，曰："古诗也。"
《孟子》曰：鲁欲使乐正子为政，孟子闻之，喜而不寐。公孙丑曰："奚为喜？"曰："其为人也好善。"
又曰：子路，人告其过，则喜。
《抱朴子》曰：人主有道，国无粗政，则四七从度，五星不逆，日不蚀朔，月不薄望，霜不夏繁，雷不冬泄，嘉瑞并臻，灾厉寝灭，此则天喜也。
《吕氏春秋》曰：汤闻伊尹，使人请之有侁氏。有侁氏不可。伊尹亦欲归汤。汤于是请取妇为婚。有侁氏喜，以伊尹为媵送女。
《顾子》曰：夫哀乐喜怒、爱憎欲惧，人之情也。当其哀也，则欲哭泣擗踊，遇其乐也，则欲欢笑鼓舞。
公孙尼子曰：君子怒则自说以和，喜则收之以正。
《楚辞》曰：师望在肆昌何识，鼓刀扬声后乃喜。(王逸曰：师，谓太公也。昌，文王也。后，亦文王也。)
曹植《礼上表》曰：臣得去幽屏之城，获觐百官之美，此一喜也；背茅茨之陋，登阊阖之闼，此二喜也；必以有腼之容，瞻见穆穆之颜，此三喜也；将以梼杌之质，禀受崇圣之训，此四喜也。
