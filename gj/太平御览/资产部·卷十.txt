○尺寸
《礼记·王制》曰：古者以周尺八尺为步，今以周尺六尺四寸为步。古者百亩当今东田百四十六亩三十步。古者百里当今百二十一里六十步四尺二寸二分。(周尺之数未详闻也。案《礼》制，周犹以十寸为尺。盖六国时多变乱法度，或言周尺八寸，则步更为八八六十四寸。以此计之，古者百亩，当今百五十六亩二十五步；古者百里，当今百二十五里。)
《汉书》曰：度者，分、寸、尺、丈、引也，所以度长短也。(度，音大各反。)本起黄锺之长，以子谷秬黍中者，(师古曰：秬即黑黍。中者，不大不小也。言取黑黍谷子大小中者，率为分寸也。)一黍之广，度之九十分。黄锺之长，一为一分，十分为寸，十寸为尺，十尺为丈，十丈为引，而五度审矣。其法用铜，高一寸，广二寸，长一丈，而分、寸、丈、尺存焉。用竹为引，高一分，广六分，长十丈，其方法矩，高广之数，阴阳之象也。分者，自三微而成著，可分别也。寸者，忖也。尺者，篗也。(师古曰：篗音约。)丈者，张也。引者，信也。(师古曰：信读曰伸，言其长。)夫度者，别于分忖于寸，篗于尺，张于丈，信于引。引者，信天下也。职在内官，(内官，署名。)廷尉掌之。(师古曰：法度所起，故属廷尉也。)
《魏略》曰：昔长安市侩有刘仲始者，一为市吏所辱，乃感激，踏其尺折之。遂行学问，经明行修，流名海内。后以有道征，不肯就。众人归其高。
《晋书·荀勖别传》曰：魏杜夔制律乖错。勖知汉魏尺渐长于古四分，夔依为律，故不谐，乃令佐著作刘恭依《周礼》制古尺、新律吕以谐音韵。后得古玉律锺磬，与新律相合，诏赐古尺一具。
《隋书》曰：世称有田父于野地中得周时玉尺，便是天下正尺。荀勖试以校尺所造金石丝竹，皆短校一米。
《管子》曰：尺、寸、寻、丈者，所以得短长之情也。故以尺寸量短长，则万举而万不失矣。是故尺寸之度，虽富贵众强，不为益长；虽卑辱贫贱，不为损度。公平而无所偏，故奸诈之人弗能误也。故明法者，不可巧以诈伪；有寻丈之数者，不可欺以长短。
又曰：以规矩为方圆则成，以尺寸量短长则得，以法数治民则安。故事广于理者，其成若神。
《孟子》曰：陈代谓孟子云："枉尺直寻，若宜可为。"枉尺直寻，欲使孟子屈己宗道也。)
《尸子》云：孔子曰："诎寸而信尺，小枉而大直，吾为之者也。"
《韩子》曰：释法术而任心治，尧不能正一国；去规矩而妄意度，奚仲不能成轮；废尺寸而差短长，王尔不能半中。使中主守法术，拙匠执规矩尺寸，则万不失。
《孔丛子》曰：跬，一举足也，倍跬谓之步。四尺谓之仞，倍仞谓之寻，寻，舒两肱也，倍寻谓之常。五尺谓之墨，倍墨谓之丈，倍丈谓之端，倍端谓之两，倍两谓之匹，两有五谓之束。
《家语》曰：孔子曰："夫布指知寸，布寸知尺，舒肱知寻，舒身知常，斯不远之则也。"(《白虎通》同。)
《说苑》曰：度、量、衡，以粟生之。十粟为一分，十分为一寸，十寸为一尺，十尺为一丈。
《梦书曰：丈尺为人正长短。梦得丈尺，欲正人也。
《魏武上杂物疏》曰：中宫用物，杂画象列尺一枚，贵人、公主有象牙尺三十枚，宫人有象牙尺百五十枚，骨尺五十枚。
○量
《周礼·冬官·考工记》曰：栗氏为量。改煎金锡则不耗，(消湅之精不复减也。栗，古文或作历。玄谓：量当与锺鼎同齐，工异者大器。)不耗然后权之，(权谓称分之也。虽异法，用金必齐。)权之然后准之，(准，故书或作水。杜子春云：当为水，金器有孔者，水入孔中，则当重也。玄谓：准，击平正之，又当齐大小。)准之然后量之。(铸之于法中也。量，读如量人之量。)量之以为釜，深尺，内方尺而圜其外，其实一釜。(以其容为之名也。四升曰豆，四豆曰区，四区曰釜，釜六斗四升也，釜十则锺。方尺积于寸。于今粟米法少二升八十一分升之二十二，其数必容釜，此言大方耳。圜其外者，为之唇。)其臀一寸，其实一豆；(故书臀或作唇。杜子春云：当为臀，谓覆之其底深一寸也。)其耳三寸，其实一升；(耳在旁，可举也。)重一钧。(重三十斤。)其声中黄锺之宫。(应律之首。)概而不税。(郑司农云：令百姓得以量，而不租税。)其铭曰："时文思索，允臻其极。(铭，刻之也。时，是也。允，信也。臻，至也。极，中也。言是文德之君，思求可以为民立法者，而作此量，信至于道之中矣。)嘉量既成，以观四国。(以观示四方，使放象之。)永启厥后，兹器维则。"
《左传·昭公三年》云：晏子曰："齐旧四量，豆区釜锺。四升为豆，各自其四，以登于釜，(四豆为区，区斗六升。四区为釜，釜六斗四升。登，成也。)釜十则锺。(六斛四斗。)陈氏三量，皆登一焉，锺乃大矣。(登，加也。一，谓加旧量之一也。以五升为豆，五豆为区，五区为釜。则区二斗，釜八斗，锺八斛。)以家量贷，而以公量收之。(货厚而收薄。)
《汉书》曰：量者，龠、合、升、斗、斛也，所以量多少也。本起于黄锺之龠，用度数审其容，(师古曰：因度以生量也。其容，谓其中所容受之多少也。)以子谷秬黍中者千有二百实其龠，以井水准其概。(概欲其直，故以水平之。井水清，清则平也。师古曰：概，所以概平斗斛之上者也。)十龠为合，十合为升，十升为斗，十斗为斛，而五量嘉矣。其法用铜，方尺而圆其外，旁有〈疒兆〉焉。(师古曰：〈疒兆〉，不满之处也，音吐雕反。)其上为斛，其下为斗。(其上谓仰斛也，其下谓覆斛之底，受一斗也。)左耳为升，右耳为合、龠。其状似爵，以縻爵禄。(靡，散也。)上三下二，叁天两地，圜而函方，左一右二，阴阳之象也。其圜象规，其重二钧，备气物之数，合万有一千五百二十。(三十斤为钧，万一千五百二十铢。)声中黄锺，始于黄锺而反复焉，(孟康曰：反斛声中黄锺，覆斛亦中黄锺宫，宫为君也。臣瓒曰：仰斛受一斛，覆底受一斗，故曰而反复焉。)君制器之象也。龠者，黄锺律之实也，跃微动气而生物也，合者，合龠之量也；升者，登合之量也；斗也，聚升之量也；斛者，角斗平多平少之量也。夫量者，跃于龠，合于合，登于升，聚于斗，角于斛也。职在太仓，大司农掌之也。
《孔丛子》曰：一手之盛谓之溢，两手谓之匊。匊，四升也。四匊谓之豆，豆四谓之区，区四谓之釜，釜二有半谓之薮；薮谓之缶，缶谓之锺，锺二有半谓之秉。秉，十六斛也。
《曹瞒传》曰：太祖常赋廪谷不足，私谓主者曰："如何？"主者曰："以小斛量之。"太祖曰："善。"后军中言太祖欺众，太祖谓主者曰："当特借汝死以厌众，不然，事不解。"乃取徇曰："行小斛，盗官谷。"斩之军门。
《风俗通》曰：斛者，角也。庾，三斛四斗；秉，二十四斛。
○秤
《广雅》曰：秤谓之衡，锤谓之权。
《说文》曰：秤，铨也。
《礼记·月令·仲春》曰：是月也，日夜分，则同度量，平权衡。(因春分昼夜平则正之。同亦平也。丈尺曰度，斗斛曰量，称锤曰权，称上曰衡。)
又《经解》曰：礼之于正国也，犹衡之于轻重也，绳墨之于曲直也，规矩之于方圜也。故衡诚县，不可欺以轻重；绳墨诚陈，不可欺以曲直；规矩诚设，不可欺以方圜。
《汉书》曰：衡权者，衡，平也；权，重也。衡所以任权而钧物平轻重也，其道如厎(厎，平也。谓以厎石厉物令平齐也。厎音指。)以见准之正，绳之直，左旋见规，右折见矩。其在天也，佐助璇机，斟酌建指，以齐七政，故曰玉衡。《论语》云："立则见其参于前也，(孟康曰：权、衡、量三等为参。)在车则见其倚于衡也。"又曰："齐之以礼。"此衡在前居南方之义也。权者，铢、两、斤、钧、石也，所以称物平施，知轻重也。本起于黄锺之重。一龠，容千二百黍，重十二铢。两之为两，二十四铢为两。十六两为斤，三十斤为钧，四钧为石。忖为十八，《易》十有八变之象。(孟康曰：忖，度也，度其义有十八也。黄锺、龠、铢、两、钧、斤、石，凡七，与下十一象为十八也。)五权之制，以义立之，以物钧之。其馀大小之差，以轻重为宜。圜而环之，令之肉倍好者，(孟康曰：谓为锺之形如环也。如淳曰：体为肉，孔为好。)周旋无端，终而复始，无穷已也。铢者，物繇忽微，至于成著，可殊异也。两者，两黄锺律之重。(李奇曰：黄锺之重，重十二铢，两十二得二十四铢。)二十四铢而成两者，二十四气之象也。斤者，明也，三百八十四铢，《易》二篇之爻，阴阳变动之象也。十六两成斤者，四时乘四方之象也。钧者，均也，阳施其气，阴化其物，皆处其成就平均也。权与物均，重万一千五百二十铢，当万物之象也。四百八十两者，六旬行八节之象也。(孟康曰：六甲为六旬，一岁有八节，六甲周行成岁，以六乘八节得之也。)三十斤成钧者，一月之象也。石者，大也，权之大者也。始于铢，两于两，明于斤，均于钧，终于石，物终石大也。四钧为石者，四时之象也。重百二十斤者，十二月之象也。终于十二辰而复于子，黄锺之象也。(孟康曰：稻之数始于铢终于石。石重百二十斤，象十二月。铢之重本取于子律黄锺，一龠容千二百黍为十二铢。故曰复于子，黄锺之象也。)千九百二十两者，阴阳之数也。三百八十四爻，五行之象也。四万六千八十铢者，万一千五百二十物，历四时之象也。而岁功成就，五权谨矣。
《魏志》曰：邓哀王冲，字仓舒，少聪察岐嶷。生五六岁，智意所及，有若成人。孙权曾致巨象，太祖欲知其斤重，访之群下，咸莫能出其理。冲曰："置象大船之上，而克其水所至，称物以载之，则立可知矣。"太祖大悦，即施行焉。
《吴志》曰：薛宗上疏云：九真会稽朱符，多以乡人虞褒、刘彦之徒作长吏，侵虐百姓，强赋于民，黄鱼一枚，收稻一称。
《唐书》曰：安禄山晚年益肥，垂肚过膝。自秤得三百五十斤。每朝见，玄宗戏之曰："朕适见卿肚几垂至地。"
《管子》曰：权衡者，所以起轻重之数也。然而人不事者，非心恶利也，权不能为之多少其数，而衡不能为之轻重其量也。知事权衡之无益，故不事也。
又曰：有权衡之称者，不可欺以轻重；有寻丈之数者，不可差以长短。
又曰：四会诸侯，令曰："修道路，偕度量，一称数。"(偕，同也。称，斤两也。数，多少也。)
《庄子》曰：圣人不死，大盗不止。为权衡以称之，则并与权衡而窃之。虽有轩冕之赏，弗能劝，斧钺之威不能禁。掊斗折衡，而民不争也。
《慎子》曰：厝钧石，使禹察锱铢之重，则不识也，县于权衡，则牦发之微识矣。及其识之于权衡，则不待禹之智，中人之知，莫不足以识之矣。
《慎子》曰：君臣之间犹权衡也。权左橛则右重，右重则左橛，轻重迭相折，天地之理也。
《孔丛子》曰：二十四铢曰两，两有半曰楗，倍楗曰举，倍举曰锊。锊谓之锾，二锾四两谓之斤，斤十二谓之衡，衡有半谓之倍，倍称谓之钧，钧四谓之石，石四谓之鼓。然则鼓四百八十斤也。
《韩子》曰：人之不事衡石者，非贞廉而远利也，石不能为人多少，衡不能为人轻重，求索不得，故人不事也。明主之国，官不敢枉法，吏不敢为私利，货赂不行，是境内之事，尽如衡石也。
《说苑》曰：度量衡以十粟生之。十粟重一豆，六豆重一铢，二十四铢重一两，十六两重一斤，三十斤重一钧，四钧重一石。
《语林》曰：孟业为幽州，其人甚肥，或以为千斤。武帝欲秤之，难，其大臣乃作大秤挂壁，业入见，帝曰："朕欲试自秤有几斤。"业答曰："陛下正是欲称臣耳，无烦复劳圣躬。"于是遂称业，果得千斤。
《梦书》曰：铨衡，为人正也。梦得衡，为平端也；以铨称量，平财钱也。重者价贵，轻者贱也，铨衡折败，无平人也。
李尤《权衡铭》曰：夫审轻重，莫若权衡；正是非，其惟贤明。
○剪刀
《尔雅·释言》曰：剂，剪齐也。(郭璞注曰：南方人呼剪刀为剂刀。)
《释名》曰：剪刀，剪，进也，(所剪稍进。)前也。
《齐书》曰：范云幸于竟陵王子良，江祐求云女婚姻，因酣以巾箱中剪刀与云曰："且以为聘。"云笑受之。至是祐贵，云又因酣曰："昔与将军俱为黄雀，今将军化为凤皇，荆布之室，理隔华盛。"因出剪刀还之。
《南史》曰：沙门宝志，不知何许人。齐宋之交，稍显灵迹，被发徒跣，语默不伦。恒以铜镜、剪刀、镊属挂杖负之而趋，预言未兆，识之多验。
《修复山陵故事》曰：后梓宫用剪刀六枚。
《东宫旧事》曰：太子纳妃，有龙头金缕交刀四、银牙钅巢彩带副。
《世说》曰：爰综为新安太守。郡南界有刻石，爰至其下燕饮。忽有人得剪刀于石下者，众咸异之。综问主簿，主簿对曰："昔吴长沙桓王尝饮饯孙洲，父老云：'此洲狭而长，君当为长沙乎？'事果应。夫三刀为州，得交刀，君亦当交州。"后果交州。(《幽明录》同。)
○衣轴
《世说》曰：张华将败，有飘风吹衣轴六七倚壁。
○管
《礼记·内则》曰：针管线纩。
荀卿《针缕赋》曰：管以为母。
《魏武上杂物疏》曰：中宫杂物，杂画象牙针管一枚。
○针
《说文》曰：针，缀衣也。
《礼记·内则》曰：舅姑衣裳绽裂，纫针请补缀。
《左传·成公上》曰：楚伐鲁，赂以执针百人。(女工。)
《吴书》曰：虞翻年十二，客诣翻兄，不遇之，乃与客书曰："虎魄不受腐芥，慈石不受曲针。"
王隐《晋书》曰：东宫旧制，月请五十万以供众用，愍怀太子桓采取三月以供贱妾，舍人杜锡数谏。太子后取针着锡常坐处毡中，锡上床剌足，血流。
《晋书》曰：鸠摩罗什尝讲经于草堂寺，姚兴及朝臣、大德沙门千馀人肃然观听。什忽下高坐，谓兴曰："有二小儿登吾肩，欲障，须妇人。"兴乃召宫女进之，一交而生二子焉。兴尝谓什曰："天师聪明超悟，天下莫二，何使法种无嗣？"遂以妓女十人，逼令受之。尔后不住僧坊，别立廨舍。诸僧多效之，什乃聚针盈钵，引诸僧谓之曰："若能见效食此者，乃可畜室尔。"因举匕进针，与常食不别，诸僧愧服乃止。
又曰：顾恺之常悦一邻女，挑之，弗从。乃图其形于壁，以棘针钉其心，女遂患心痛。恺之因致其情，女从之，遂密去针而愈。
《宋书》曰：傅琰为山阴令。卖针、卖糖老姥争团丝，来诣琰。琰树团丝于柱，鞭之，密视有铁屑，乃罚卖糖者。
《南史》曰：齐王奂为雍州刺史加都督，与宁蛮长史刘兴祖不睦。十一年，奂遣军主朱公息征蛮失利，兴祖欲以启闻，奂大怒，收付狱。兴祖于狱以针画漆合盘为书，报家称枉，令启闻。而奂亦驰信启上，诬兴祖扇动荒蛮，上知其枉，敕送兴祖还都。
《后魏书》曰：胡太后临朝，常幸西林园，命侍臣射。不能者，罚之。又自射针，中之，大悦。
《吴楚春秋》曰：勾践与妻入臣吴，妻奉针缕，北面为妾。
《管子》曰：女必有一刀、一针，然后成为女。
《淮南子》曰：先针而后缕，可以成帷；先缕而后针，不可以成衣。针成幕，蒉成城。(幕，帷也。缕非针无以通，故宜先。蒉，土笼也。始于一蒉，以成其城也。)
《淮南万毕术》曰：首泽浮针。(取头中垢涂针，塞其孔，水中则浮针。)
《抱朴子》曰：弹鸟，则千金不及丸泥；缝缉，则长剑不及数分之针。
又曰：结巾投地而菟走，针缀丹带而蛇行。
《西京杂记》曰：汉彩女常以七月七日夜穿七针于开襟楼，俱以习之。
《说苑》曰：客因孟尝君寄于齐王而不用，客反见孟尝君曰："不知君之过，臣之罪？"孟尝君曰："夫缕因针而入，不因针而急。"
《典论》曰：刘表子弟好酒，设大针于坐端，有醉伏者辄刺，验其醉醒。
《王子年拾遗记》曰：魏文帝美人薛夜来妙于针巧，虽处于深帷重幕之内，不用灯烛，裁衣制作立成。非夜来所缝制，帝不服也。宫内号曰"针神"。
《诸葛元逊传》曰：昔元逊对南阳韩文晃误呼其父字，晃难之曰："何人子前呼人父字，是礼乎？"诸葛笑答曰："向天穿针而不见天，何者？不轻天意有所在耳。"即罚文晃酒一杯。
王郎《新奏议》曰：至于遗针御衣，惧伤至尊之体，故加之以髡刑，将欲惩戒先伤，以防绝后伤。
《舆地志》曰：齐武起曾城观，七月七夕，宫人登之穿针，世谓之"穿针楼"。
刘义恭《启事》曰：圣恩赐金银针、七色缕并格一，犀栋刷匣，副绵布兆，珍服宝玩，以协嘉辰。
孙卿《针赋》曰：有物于此，生于山阜，处于堂室。不盗不窃，穿窬而行，日夜合离，以成文章。以能合从，又善连横，下覆百姓，上饰帝王。时用则存，不用则亡。臣愚弗识，敢请之王。
曹大家《针赋》曰：镕秋金之刚精，形微妙而直端，性通达而渐进，博庶物而一贯。
○医针(附)
《魏志》曰：樊何从华他学。何善针，凡医咸言背及胸藏之间不可妄针，何针背入一二寸，巨阙入五六寸，疾辄瘳。
《三辅旧事》曰：江充为桐人长尺，以针刺其腹，埋太子宫中。充晓医术，因言其事。
《敦煌实录》曰：张存善针。存有奴，好逃亡，存宿行针缩奴脚，欲使则针解之。
《王浑表》曰：臣有气病，善夜发，服半夏汤，或服汤不解，尚取针。前殿中医赵恭思纂见给事医，在医署。纂能针，有方技，乞以纂名课，称考课医，给臣自疗治。
《梁书》曰：王僧孺多识古事。侍郎金元起欲注《素问》，访以砭石。僧孺答曰："古人当以石为针，必不用铁。《说文》有此'砭'字，许慎云：'以石刺病也。'《东山经》'高氏之山多针石。'郭璞云：'可以为砭针。'《春秋》'美疹不如恶石'，服子慎注云：石，砭石也。季世无复佳石，故以铁代之耶？"
《唐书》曰：贞观中，太宗幸甄权宅。权，颍川人，医术为天下最。孙思邈师之，以授针法。时年一百三岁。
《唐书》曰：太宗征高丽，江夏王道宗在阵损足，上亲为之针。
○鐕
《说文》曰：鐕，可以缀著物者也。
《韵集》：鐕，缀衣细竹也。
《晋东宫旧事》曰：太子纳妃，金鐕二枚。
○缝
《说文》曰：缝，缀也。缕，线也。
《周礼·春官下》曰：缝人，掌王宫缝线之事，以役女御缝王及后之衣服。
《淮南子》曰：秦代天下，妇不得剡麻、考缕。
《抱朴子》曰：高岩将𫕥，非细缕所缀；龙门沸腾，非掬壤所遏。
《西京杂记》曰：贾佩兰云："在宫时，七月七日临百子池作于阗乐。乐毕，以五色缕相羁，谓为连爱。"
《邺中记》曰：北方五月五日自作饮食祠神，乃作五色缕花相遗，谓为介子推。
《离骚·大招》曰：秦纟冓、齐缕、郑线络。
崔骃《缝铭》曰：惟岁之始，承天嘉德，皇灵顾国，丝绥充贽，□以朝迪。
《魏武上杂物疏》：兖州刺史上物，缝帐二，丝缕十斤。
《郑氏婚礼渴文赞》曰：长命之缕，女工所制，缝君子裳，高松为例。
