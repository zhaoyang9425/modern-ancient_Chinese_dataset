○织
《说文》曰：织，作帛总名也。经，织从丝也。纬，织横丝也。纴、综，机缕也。缋，织馀也。
《礼记·内则》曰：女子十年不出，执麻枲，治丝茧，织纴组紃，学女事。
《左传·文公上》曰：仲尼曰："臧文仲，妾织蒲，三不仁。"
《毛诗·国风·大东》曰：跂彼织女，终日七襄。
《史记》曰：公仪休相鲁，去织妇，拔园葵。
《战国策》曰：甘茂谓秦武王曰："曾子处屈。人有与曾子同名姓者而杀人，人告曾子之母。母曰：'吾子不杀人也。'织自若。有顷，人又曰：'曾参杀人。'曾子母惧，投杼逾墙而走。"
《魏略》曰：太祖始丁夫人，又刘夫人，生子循，及清河长公主。刘早终，丁养子循。子循亡于穰，丁常言："将我儿杀之，都不复念！"遂哭泣无节。太祖忿之，遣归家，欲其意折。后太祖就见之，夫人方织。外人传公至，夫人踞机如故。公到，抚其背曰："顾我共载归乎？"夫人不顾，又不应。太祖却行，立于户外，复云："得无尚可耶？"遂不应，太祖曰："真决矣。"遂与绝。
《魏志》曰：中山恭王衮徙封濮阳。太和二年就国，尚俭约，敕妃妾纺绩纴织，习为家人之事。
《吴志》曰：陆凯上疏云："自昔先帝时，后宫列女及诸织络数不满百，米有畜积，货财有馀。先帝崩后，幼景在位，便改奢侈，不蹈先迹。伏闻织络及诸徒坐，乃有千数。"
又曰：华核上疏云："今吏士之家，少无子女，多者三四，少者一二。通令户有一女，十万家则十万人，人人织绩，一岁一束，则十万束矣。使四疆之内，同心勠力，数年之间，布帛必积，恣民五色，惟所服用，但禁绮绣无益之饰。此救乏之上务，富国之本业也。"
《南史》曰：齐宣孝陈皇后，家贫，少勤织作。家人矜其劳，或止之，后终不改。
《唐书》曰：卢坦为寿安令。时河南尹征赋限穷，而县人诉以机织未就。坦请延十日，府不许。令人就织而输，勿顾限也，违之不过罚令俸耳。既成而输，坦亦坐罚，由是知名。
《墨子·非乐》曰：使妇人为之废纺绩织纴之事。
《庄子》曰：民有常性，织而衣，耕而食，是谓同德。
又曰：叔文相莒，三年归。其母自织，请其母曰："文相莒三年，有马千驷，今犹自绩，文之所得事，皆将弃之？"母曰："妇人不好纺，绩织纴，必有淫佚之心。"
《韩子》曰：吴起示其妻以组，曰："为我织组，令如是组。"已就而效之，其组异善，起曰："非诏也。"使衣而归，其父请往之，起曰："家无虚言。"
又曰：鲁人身善织屦，妻善织缟，而欲徙于越。或谓之曰："子必穷矣！"鲁人曰："何也？"曰："屦为履之也，而越人舟行；缟为冠之也，而越人被发。以子之所长也，游于不用之国，欲使无穷，其可得乎？"
《国语》曰：勾践非其身之所种则不食，非夫人之所织则不衣，十年不收于国。
焦赣《易林·蒙之无妄》曰：织帛未成，纬尽无名。长子逐免，鹿起失路。
《列女传》曰：孟子之少也，既学而归。孟母方织，问曰："学何所至矣？"子曰："自若也。"(言未能博。)母以刀断其织，子惧而问其故，母曰："子之废学，若吾断斯织也。夫君子，学以立名，问则广知，是以居则安宁，动则远害。今而废之，则是不免于厮役，而无以离于患祸，何以异于织绩而中道废而不为？岂能衣其夫子而长不乏粮食哉？"孟子惧，旦夕勤学不息。
又曰：文伯相鲁，敬姜谓之曰："吾语汝治国之要，尽在经耳。(经者，总丝缕以成文采，有经国治民之象。)夫幅者，所以正枉也，不可不强，故幅可以为将。(枉，曲也。幅强乃能正曲，将强乃能除乱，以幅喻将也。)昼者，所以均不服也，故昼可以为正。(昼，傍也。正，官长也。缌缕得昼，以喻徒庶得长而后齐。)物者，所以治芜与莫莫也，故物可以为都大夫。(物谓一文墨也。不知丈尺多少，使意世与芜而莫莫也。都大夫，主治民理众也。)持交而不失，出入不绝者，悃也，以为大行人。(悃，使缕交错出入不失理也。似大行人，交好邦国不离也。大行人，主使命者。)推而往，引而来者，综也，综可以为关内之师。(综，惟缕令往，引之令来，似开内师收合人众，使令有节。关内师，主境内之师众。)主多少之数者，均也，均可为内史。(均谓一齿，受一缕多少有数，犹内史之治民也。)服重任，行远道，正直而固者，轴也，可以为相。(相当大任，坚固不倦，死而后已，有若轴。)舒而无穷者，摘。摘者，可以为三公。"(摘谓胜也，舒而不穷。喻三公道德洁备，无匮竭也。")文伯载拜受教。
《孝子传》曰：董永性至孝，而家贫。父死，卖身以备棺敛。既葬，即诣主人，将偿其直。路逢一女子，云能织，愿为永妻。永不得已与同诣主人。问其故，永具以对。主人曰："必尔者，但令尔妇为我织缣百匹。"于是妻为主人织，十日，百匹具焉。主人大惊，即遣永夫妻。妻出门，谓永曰："我，天之织女也，卿笃孝，卖身葬父，故天使我为卿偿债耳！"言终，忽然不见。
《仇池记》曰：仇池县库下，悉安织婢绫罗绢布数十张机。
崔元始《正论》曰：仆前为五原太守，土地不知缉绩，冬至，积草伏卧其中。若见吏，以草缠身，令人酸鼻。吾乃卖储峙，得二十馀万，诣雁门广武迎织师，使巧手作机及纺，以教民织。具以上闻。
《古艳歌》曰：孔雀东飞，苦寒无衣。为君作妻，中心恻悲。夜夜织作，不得下机，三日载匹，尚言吾迟。
古歌辞曰：大妇织绮罗，中妇织流黄。小妇无所为，挟琴上高堂。大人且徐徐，调弦遽未央。
古诗曰：迢迢牵牛星，皎皎河汉女。纤纤擢素手，紥紥弄机杼。
《被徒元书》曰：宜修田农，作园圃，织纴纺绩，为坐作之本利。常令供养之物有兼副。
○纺绩
《左传·昭公十九》曰：初，莒有妇人。莒子杀其夫，以为嫠妇。(寡妇为嫠。)及老，托于纪鄣，纺焉以度而去之。(因纺纑连所纺，以度城而藏之，以待外攻者，欲以报仇。)及师至，则投诸外。(投绳城外，随之而出。)
《毛诗·国风·东门之枌》曰：不绩其麻，市也婆娑。(《笺》云：绩麻丝，妇人之事也，今也不为。)
又曰：八月载绩，载玄载黄，我朱孔阳，为公子裳。(载绩丝事毕而麻事起矣。)
《汉书》曰：张安世尊为公侯，食邑万户。身衣弋绨，夫人自纺绩。
又曰：冬，民既入，妇人同巷相从夜织。妇女一月得四十五日。必相从者，所以省费燎火，同巧拙，而合习俗也。
《晋书》曰：郑袤妻曹氏，事舅姑甚孝，躬纺绩之勤，以充奉养。
《南史》曰：宋袁粲幼孤，饥寒不足。母琅邪王氏，太尉长史延之女也，躬事绩纺，以供朝夕。
又曰：齐刘楷为交州，与垣昙深同行，昙深未至交州而卒。昙深妻郑字献英，荥阳人，时年二十；子文凝，始生。仍随楷到镇，昼夜纺织。居一年，私装了，乃告楷求还。
又曰：梁武丁贵嫔少时，与邻女月下纺绩，诸女并患蚊蚋，而贵嫔弗之觉也。乡人魏益将聘之，及成，而武帝镇樊城，尝登楼以望，见汉滨五采如龙，下有女子擘絖，则贵嫔也。又，丁氏因人以闻之于帝，帝赠以金环，纳之，时年十四。
又曰：诸暨东洿里屠氏女，父失明痼疾，亲戚相弃，乡里不容。女移父母，远住纻舍，昼采樵，夜纺绩，以供养父母。
《陈书》曰：陈灵洗为公侯，数妾无游手，并督之纺绩。至于散用赀财，亦不俭吝。
《隋书》曰：孝妇覃氏者，上郡锺氏妇也。与其夫相见，朱几而夫死。时年十八，事后姑以孝闻。数年之间，姑及伯叔皆相继而死。覃氏躬自节俭，昼夜纺绩，畜财十年而葬八丧，为州里所敬。上闻，而赐米百石，表其门闾。
又曰：郑善果母，清河崔氏，既寡之后，恒自纺绩，每夜分寐。善果曰："儿封侯开国，位居三品，秩俸幸足，母何自勤如是耶？"答曰："呜呼！汝年已长成，吾谓汝知天下之理，今闻此言，故犹未也。至于公事，何由济乎！今此秩俸，乃是天子报尔先人之用命也，当须散赡六姻，为先君之惠，妻子奈何独擅其利，以为富贵哉？又丝枲纺绩，妇人之务，上自王后，下至大夫士妻，各有所制。若堕业者，是为骄逸。吾虽不知礼，其可自败名乎？"
《唐书》曰：永泰二年夏，赐安南节妇金氏两丁侍养。金氏本贼帅陶齐亮之母，以忠义训齐亮，齐亮不受，遂与齐亮绝。自绩而衣，自田而食，州里称之。仍诏本道使每季给银二两，充衣服以终其身。
《国语》曰：鲁公父文伯退朝朝其母，母方绩，文伯曰："以歜之家，而主犹绩，(言家有宠，不当绩也。)惧忓季孙之怒也。(季孙康子位尊，又为大宗。)其以歜为不能事主乎？"其母叹曰："鲁其亡乎！使僮子备官，而未之闻耶？"(僮蒙不达也。言已居官而未闻道。)
《春秋后语》曰：甘茂奔齐，路逢苏代，将为齐使于秦。甘茂曰："臣得罪于秦，逃遁至此，(遁，潜也。)无所容迹。(容迹，犹容足也。)吾闻贫人女与富人会绩，贫人女曰：'我无钱以买烛，而子烛幸有光，子可以分我馀光，无损子明，而得一斯便焉。'(斯，在也。言贫女子此一便也。)今臣困，而子方使秦而当路矣。茂之妻子在秦，愿君以馀光振之。"(振，整也。又赡给之义。)苏代许诺。
《列女传》曰：齐女徐吾者，东海上贫妇人也。邻妇李吾之属合烛相从夜绩，徐吾曰："我无以买烛，而子之火光有馀，分我馀光，无损子明，而我为斯便，不亦可乎？"
《异苑》曰：昔有老姥雨夜纺绩，断，失钅奏所在，姥独骂云："何物鬼担去？"户外即有应，言"暂寄避雨，实不偷钅奏。宜自执觅。"姥惊惧，窥外，无所见，钅奏亦寻获。
《王子年拾遗记》曰：魏文帝所爱美人薛灵芸，常山人，父业经为郑乡亭长，母陈氏随业舍于亭傍。芸年十七，生居贫贱，至夜每聚邻妇夜绩，以麻蒿自照。
○漂
《说文》曰：漂，水中击絮也。
《史记》曰：韩信从下乡城下钓，有漂母，见信饥，饭信，竟漂数十日。
《越绝书》曰：伍子胥至溧阳，见一女子击絮于濑水中，子胥曰："岂可得餐乎？"女曰："诺。"即发其箪饭，清其壶浆而与之。子胥谓女子："毋令之露。"子胥行五步，还顾，女子自投濑水之中。(《吴越春秋》同。)
《庄子》曰：宋人有善为不龟手之药者，世世以澼絖为事。(郭象注曰：其药能令手不拘折，故常漂絮于水中也。)
○浣
《礼记·礼器》曰：晏平仲祀其先人豚肩不掩豆，浣衣濯冠以朝，君子以为隘矣。(隘犹狭陋也。祀不以火牢，与无田者同，不盈礼也。大夫、士有田则祀，无田则荐。浣衣濯冠，俭不务新。)
又《内则》曰：父母舅姑冠带垢，和灰请漱；衣裳垢，和灰请浣。(手曰漱，足曰浣。和，渍也。)
又曰：是日也，妻以子见于父，贵人则为衣服。由命士以下，皆漱浣。(贵人，大夫以上也。由，自也。)
又曰：妾子生，三月之未，漱浣夙齐，见于内寝。
《毛诗·葛覃》曰：薄污我私，薄浣我衣。(污，烦也。私，燕服也。妇人有副祎盛饰，以朝事舅姑，接见于宗庙，进见于君子，其馀则私也。浣谓濯之耳。)
又《柏舟》曰：心之忧矣，如匪浣衣。(如衣之不浣矣。《笺》云：衣之不浣，则愦辱无照察。)
《汉书》曰：石奋以上大夫禄归老于家，长子建为郎中，令少子庆为内史。建老白首，万石君尚无恙。每五日，洗沐归谒，亲入子舍，窃问侍者，取亲中裙厕褕身自浣洒，(师古曰：亲谓父也。中裙，若今言中衣也。厕褕者，近身之小衫，若今小衫也。)复与侍者，不敢令万石君知之，以为常。
《晋书》曰：王师败绩于汤阴，百官侍卫莫不溃散。惟嵇绍以身捍卫，遂被害于帝侧，血溅御服，天子深哀叹之。及事定，左右欲浣衣，帝曰："此嵇侍中血，勿去。"
又曰：郑袤妻曹氏食无重味，服浣濯之衣。
《宋书》曰：左仆射谢景仁性严整洁，居宇净丽。每坐，辄唾左右人衣，事毕，即听一日浣濯。每欲唾，左右争来受之。
又曰：江湛为吏部尚书，家甚贫，不营财利，饷馈盈门，无一所受，无兼衣馀食。尝为上所召，遇浣衣，称疾，经日衣成，然后起。
《梁书》曰：武帝虽衣浣衣，而左右衣必须洁。尝有侍臣，衣带卷折，帝怒曰："卿衣带如绳，欲何所缚？"
又曰：昭明太子统欲以己率物，服御朴素，身衣浣衣，膳不兼肉。
《南史》曰：陈王逡之衣裳不浣，几案尘黑。
《唐书》曰：肃宗性俭约，衣服无绮绣。尝出衣袖示韩择木曰："朕已三浣矣。"
《淮南子》曰：楚庄王诛里史，孙叔敖制冠浣衣。
仲长子《昌言》曰：攻玉以石，浣布以灰。
《龙鱼河图》曰：妇人无以夫衣合集浣之，使之不利。
《韩诗外传》曰：孔子南游适楚，至阿谷隧，有处子佩璜而浣者。孔子抽觞以受子贡，曰："以观其辞。"子贡曰："将南之楚，逢天之暑，欲乞一饮。"妇人曰："阿谷之隧，隐曲之泛，其水载清，流而趣海。欲饮则饮，何问婢子？"
《风俗通》曰：东海王景兴议曰："晏平仲以齐君奢，故浣其朝冠，振其鹿裘。"
