○羌无弋
《后汉书》曰：羌无弋爰剑者，秦厉公时，为秦所拘执，以为奴隶。不知爰剑何戎之别也，后得亡归，而秦人追之急，藏于岩穴中得免。羌人云：爰剑初藏穴中，秦人焚之，有影象如虎为其蔽火，得以免死。既出，又与劓女遇于野，遂成夫妇。女耻其状，被发覆面，羌人因以为俗。遂俱亡入三河间。诸羌见爰剑被焚不死，怪其神，共畏事之，推以为豪。河、湟间少五谷，多禽兽，以射猎为事。爰剑教之田畜，遂见尊信，庐落种人依之者日益众。羌人谓奴为无弋，爰剑尝为奴隶，故因名之，其后世世为豪也。
又曰：爰剑曾孙忍时，秦献公初立，欲复穆公之迹，兵临渭首，灭狄獠戎。忍季父卬，畏秦之威，将其种人附落南出赐支河曲西数千里，与众羌绝远，不复交通。其后子孙分别，各自为种，任随所之。或为厘牛种，越巂羌是也；或为白马种，广汉羌是也；或为参狼种，武都羌是也。忍及弟舞独留湟中，并多娶妻妇，忍生九子为九种，舞生十七子为十七种，羌之兴盛从此起矣。
又曰：忍子研立，时秦孝公雄强，威服羌戎。孝公使太子驷率戎狄九十二国朝周显王。研豪健，故羌中号其后为研种。及秦始皇时，务并六国，以诸侯为事，兵不西行，故种人得以繁息。
又曰：武帝征伐四夷，开地广境，北却匈奴，西逐诸羌，乃渡河、湟，筑令居塞。初开河西，别置四郡，(酒泉、武威、张掖、敦煌。)通道玉门，隔绝羌胡，使南北不得交关。于是鄣塞亭燧出长城外数千里。
又曰：建武九年，隗嚣死，司徒掾班彪上言：'今凉州部皆有降羌，羌胡被发左衽，而与汉人杂处，习俗既异，言语不通，数为小吏黠民所见侵夺，穷恚无聊，故致反叛。夫蛮夷寇乱，皆为此也。旧制，益州部置蛮夷骑都尉，幽州部置领乌桓校尉，凉州部置护羌校尉，皆持节领护，理其怨结，岁时巡行，问所疾苦。又数遣使驿，通导动静，使塞外羌夷为吏耳目，州郡因此可得警备。今宜复如旧，以明威防。"世祖从之，即以牛邯为护羌校尉。
又曰：烧何豪有妇人铜钳者，年百馀岁，多智算，为种人所信向，皆从取计策焉。
又曰：庞参以失期军败抵罪，以马贤代领校尉事。后遣任尚为中郎将，将羽林缇骑五营子弟三千五百人代班雄屯三辅。尚临行，虞诩说尚曰："使君频奉国命，讨逐寇贼，三州屯兵二十馀万，民弃农桑，疲苦徭役，而未有功效，劳费日滋。若此出不克，诚为使君危之！"尚曰："忧惶久矣，不知所如。"诩曰："兵法弱不攻强，走不逐飞，自然之势。今虏皆马骑，日行数百里，来如风雨，去如绝弦，以步追之，势不相及，所以旷而无功也。为使君计者，莫如罢诸郡兵，各令出钱数千，二人共市一马，如此可舍甲胄，驰轻兵，以万骑之众，逐数千之众，追尾掩截，其道自穷，便民利事，大功立矣！"尚大喜，即上言用其计，乃遣轻骑钞击杜季贡于丁奚城，斩首四百馀级，获牛、马、羊数千头。
又曰：顺帝永建元年，陇西种羌反叛，校尉马贤将七千馀人击之。战于临洮，斩首千馀级，馀皆率种人降，进封贤都乡侯。自是凉州无事。至四年，尚书仆射虞诩上疏曰："臣闻子孙以奉祖为孝，君上以安民为明，此高宗周宣所以上配汤、武也。《禹贡》：雍州之域，厥田惟上。且沃野千里，谷稼充积。又有龟兹、盐池以为民利，(上郡龟兹县有盐官，即雍州之域也。)水草丰美，土宜产牧，牛马衔尾，群羊塞道。北阻山河，乘阨据险，因渠以溉，水舂河漕，(水舂，即水碓也。)用功省而军粮饶足。故孝武皇帝及世祖筑朔方、西河，置上郡，皆为此也。而建元无妄之灾，众羌内溃，郡县兵荒二十馀年，弃沃壤之饶，损自然之财，不可谓利；离河山之阻，守无险之处，难以为固。今三郡未复，园陵单外，(园陵，谓长安诸园陵也。单外，谓无守固也。)而公卿选懦，容头过身，张解设难，但计所费，不图其安。宜开圣德，考行所长。"书奏，帝乃复三郡，使谒者郭璜督促徙者，各归旧县，缮城郭，置侯驿。既而激河浚渠，为屯田，省内郡费岁一亿计。遂令这定、北地、上郡及陇西、金城，常储谷粟，令周数年。
又曰：顺帝永和四年，以来机为并州刺史，刘秉为凉州刺史，并当之职。大将军梁商谓机等曰："戎狄荒服，蛮夷要服，言其荒忽无常。而统领之道，亦无常法，临事制宜，略依其俗。今二君性素疾恶，欲分白明黑。孔子曰：人而不仁，疾之已甚，乱也。况戎狄乎！其务安羌胡，防其大故，忍其小过。"机等天性虐刻，遂不能从。到州之日，多所扰发。五年夏，杂种羌等遂反叛，攻金城，与西塞及湟中杂种羌大寇三辅，杀害长吏。机、秉并坐征。
又曰：自爰剑后，子孙支分，凡百五十种。其九种在赐支河首以西，及在蜀、汉徼北。惟参狼在武都。其五十二种衰少，不能自立，分散为附落，或绝灭无后，或引而远去。其八十九种，惟烧当种最强，胜兵十馀万。其馀大者万馀人，小者数千人，更相钞盗，盛衰无常。
○湟中月氏胡
《后汉书》曰：湟中月氏胡，其先大月氏之别也。旧在张掖、酒泉地。月氏为匈奴冒顿所杀，馀种分散，西逾葱岭。其羸弱者，南入山阻，依诸羌居止，遂与共婚姻。及骠骑将军霍去病破匈奴，取西河地，开湟中，于是月氏来降，与汉民错居。虽依附县官，而首鼠两端。其后汉兵战斗，随势强弱。被服、饮食、言语略与羌同。亦以父名母姓为种，其大种有七。
《庄子》曰：羌人死，燔而扬其灰。
《风俗通》曰：羌本西戎卑贱者也。主牧羊，故"羌"字从"羊"、"人"，因以为号。无君臣上下，健者为豪，不能相一。种别群分，强者凌弱，转相抄盗。男子战死以为吉，病终者谓之凶。
范晔《西域论》曰：张奂盛称：戎夷一气所生，不宜诛尽，流血污野，伤和致妖。是何言之迂乎！羌虽外患，实深内疾，若攻之不根，是养疴于心腹也。(根，谓尽其根本。)
又曰：昔先王疆理九土，判别畿荒，知蛮貊殊性，难以道御，故斥远诸华，薄其贡职，惟辞要而已。若二汉御戎之方，失其本矣。
○氐(支)
《齐书》曰：氐杨氏与符氏同出略阳，汉世氐居仇池，地号百顷，建安中有百顷氐王是也。
又曰：仇池，四方壁立，自然有楼橹却敌状，高并数丈。有二十二道，可攀缘而升。东西二门盘道可七里。上有冈阜泉源，氐于上平地立宫室、果园、食库。无贵贱，皆为板屋土墙。所治处名洛谷。
又曰：宋文帝元嘉十九年，龙骧将军裴方明等伐氐，克仇池。
《通典》曰：氐者，西戎之别种。则在广汉西，君长数十，而白马最大。或号青氐，或号白氐，或称蚺氐，(蚋，而占切。)此盖中国人即其服色而名之也。土地险阻，有麻、铜、漆、蜜、椒、蜡等。勇戆抵冒，贪货死利。居于河地，一名仇池，方百顷，四面斗绝。数为边寇，郡县讨之，则依固自守。其俗，语不与中国及羌胡同，各自有姓，如中国之姓；其服尚青，俗能织布。善田种，畜羊豕马牛。婚姻六礼，知书疏，多知中国之语言。
又曰：汉武元封三年，氐人反，遣兵讨破之，分徙酒泉郡。元凤初复叛，遣大鸿胪国广明讨破之。
又曰：魏武之初，诸氐戎叛，乃令夏侯妙才讨之，因徙武都之种于秦川，以御蜀虏。
《风俗通》曰：氐羌抵冒贪饕，至死好利，乐在山溪，本西南夷之别种，号曰白马。孝武帝遣中郎将郭昌等引兵征之，降服，以为武都郡。
晋华阴令江统《西戎论》曰：春秋之义，内诸夏而外夷狄。以其言论不通，贽币不同，种类乖殊。或居绝域之外，山河之表，崎岖险阻之地，与中国壤断土隔，不相侵涉，赋役不及，正朔不加。故曰天子有道，守在四夷。
又曰：匈奴求守边塞，而俟应陈其不可；单于屈膝未央，萧望之议以不臣。是以有道之君，不攻夷狄也。
○车师
《北史》曰：车师国，一名前部，其王居交河城。后魏大武真君十一年，车师王车夷落遣使进薛直上书曰："臣亡父，僻处塞外，仰慕天子威德，遣使奉献，不空于岁，天子降念，赐遣甚厚。及臣继立，不阙常贡，天子垂矜，亦不异前世。敢缘至恩，辄陈私恳。臣国自无讳所攻击，经今八岁，人庶饥荒，无以存活。贼今攻臣急甚，不能自全，遂舍国东奔，三分免一，即日已到焉耆东界。思归天阙，幸垂赈救。"于是下诏抚慰之，开焉耆仓给之。正平初，遣子入侍。自后每使朝贡。
○高昌
《北史》曰：高昌者，车师前王之故地，东西二百里，南北五百里，四面多大山。以其地势高敞，人庶昌盛，因名高昌。亦云：其地有汉时高昌垒，故以为国号。东去长安四千九百里。汉西域长史及戊已校尉并居于此，晋以其地为高昌郡，张轨、吕光、沮渠蒙逊据河西，皆置太守以统之。
又曰：其国有八城。地多碛石。气候温暖，厥土良沃，谷麦一岁再熟，宜蚕，多五果，有草名羊刺，其上生蜜而味佳。出赤盐，其味美。复有白盐，其形如玉。高昌人取以为枕，贡之中国。
又曰：后魏文帝和平六年，高昌人立曲嘉为王。嘉宇灵凤，金城榆中人。遣使献珠、象、白黑貂裘、名马、盐枕等。宣武延昌中，以嘉为持节平西将军、瓜州刺史。
又曰：后魏孝明熙平初，遣使朝贡献，诏曰："卿地隔关山，境接荒漠，频请朝援，徙国内迁，虽来诚可嘉，于理未协。何者？彼之氓庶，是汉、魏遗黎。自晋氏不纲，因难播越，成家立国，世积已久，恶徙重迁，人怀恋旧。今若动之，恐异同之变，爰在肘腋，不得便如来表也。"
又曰：后魏孝明正光元年，遣使奉表，自以边遐不习典诰，求借五经诸史，并请国子助教刘燮以为博士，明帝许之。
又曰：其国至隋城，周回一千八百四十步。于坐室画鲁哀公问政于孔子之像。
又曰：服饰，丈夫从胡法。妇人裙襦，头上作髻。文字亦同华夏，兼用胡语，书有《毛诗》、《论语》、《孝经》。置学官，弟子以相教授。虽习读之，而皆为胡语。赋税则计田输银钱，无者输布。
又曰：隋大业四年，遣使贡献，帝待其使甚厚。明年，伯雅来朝，(伯雅，高昌王名也。)因从击高丽。还，尚宗室女华容公主。八年冬归蕃，下令国中曰："先者以国边荒境，被发左衽。今大隋统御，宇宙平一，孤既沐浴和风，庶均大化，其庶人以上，皆宜解辫削衽。"帝闻而善之，下诏曰："光禄大夫弁国公高昌王伯雅，本自诸华，世祚西壤。昔因多难，剪为胡服。自我皇隋平一宇宙，伯雅逾沙重阻，奉贡来庭，削衽曳裾，变夷从夏。可赐衣冠，仍颁制造之式。"
《唐书》曰：高昌有草名白叠，其实类茧，国人采之，织以为布。
又曰：武德七年，其王文泰又献狗，雌雄各一，高六寸，长尺馀，性甚惠，云本出拂菻国。中国有拂菻狗，自此始也。
又曰：太宗嗣位，复贡玄狐裘。因赐其妻宇文氏花钗一具，宇文氏复贡玉盘也。
又曰：贞观四年冬，宇文氏请预宗亲，诏赐姓李氏，封长乐公主，书慰谕之。
又曰：贞观十三年，文泰称疾不朝，太宗命侯君集为交河道大总管，率左屯卫大将军薛万均，及突厥契苾之众，步骑数万众以击之。攻拔其城，虏男女七千馀口。文泰惶惧病死，子智盛嗣立，出城降君集。先是，其国童谣云："高昌兵马如霜雪，汉家兵马如日月。日月照霜雪，回首自消灭。"文泰使人捕其初唱者，不能得。君集寻遣使告捷，太宗大悦，宴百寮，班赐各有差。曲赦高昌部内，欲以高昌为州县，特进魏征谏以为不便，太宗不从。遂以其地置西州，又置安西都护府，留兵以镇之。
○吐谷浑
《后魏书》曰：吐谷浑慕容氏者，本辽西鲜卑，徒河步归有二子，长曰吐谷浑，少曰若洛廆，代统部落，别为慕容氏。步归之存贫，分户百以给吐谷浑。浑与洛廆二部马斗相伤，洛廆怒，谓浑曰："何不分部，令相远？"浑曰："马是畜耳，而何怒？及求别甚易，今当去汝万里之外！"廆悔，谢留之，浑曰："先公之世，卜筮当有二子享福，并流子孙。我是卑庶，理无并大。今以马致隔，天所启也。试驱马令东，若还，我当随去。"即令拥马，皆悲鸣西走，遂西渡陇，止于甘松之南。廆追悔之，作《吐谷浑河干歌》。徒何以兄为河干也。逐水草庐帐而居，以肉酷为粮。浑死，其后以吐谷浑为氏。
又曰：阿豺立，自号沙州刺史。部内有黄沙，周回数百里，不生草木，因号沙州。
《梁书》曰：武帝天监十三年，其王休运筹遣使献金装马脑锺二口，又表于益州立九层佛寺，诏许焉。十五年，又遣使献赤舞龙驹及方物。
《隋书》曰：其王以皂为帽，妻戴金花。其器械、衣服略与中国同。其王公贵人多戴幂，妇人裙襦，辫发，缀以珠贝。国无常税。杀人及盗马者死，馀坐则征物以赎罪。风俗颇同突厥。有大麦、粟、豆。青海周回千馀里，中有小山。其俗，至冬辄放牝马于其上，言得龙种。吐谷浑尝得波斯草马，放入海，因生骢驹，能日行千里，故时称青海骢马。
又曰：开皇十六年，以光化公主妻吐谷浑王伏允，上表欲称公主为天后，上不许。
《唐书》曰：隋炀帝时，其王伏允来犯塞，炀帝亲总六军以讨之。伏允以数千骑，潜于泥岭而遁。其仙头王率男女十馀万口来降，炀帝立其质子顺为王，送之本国。
又曰：贞观九年，诏特进李靖为西海道大总管。时伏允太子顺欲因此立功，由是遂降。乃诏曰："吐谷浑擅相君长，窃据荒裔，志在凶德，政出权门，酋渠携贰，种落怨愤，长恶不悛，野心弥炽，莫顾蕃臣之礼，曾无事上之节，篡窃疆场，虔刘兆庶，积恶既稔，天亡有征。朕君监四海，含育万类，一物失所，责深在予。所以爰命六军，申兹九伐，义存活国，情非黩武。其子大宁王慕容顺，隋氏之甥，忘怀明悟，长自中土，幸慕华风，爰见时机，深识逆顺。以其愎谏违众，独陷迷途，遂诛邪臣，存兹大计。翻然改辙，代父归罪，忠孝之美，深有可嘉。子能立功，足以补过，既往之衅，特宜原免。然其建国西鄙，已历年代，既从废绝，情所未忍，继其宗祀，允归令嗣。可封顺为西平郡王，仍授趉(九物切。)胡吕鸟甘豆可汗。"
又曰：吐谷浑，自晋永嘉之末，始西度洮水，建国于群羌之故。至龙朔三年，为吐蕃所灭。
○波斯
《北史》曰：波斯国，都宿利城，在忸蜜西，古条支国也。去代二万四千二百二十八里，城方十里，户十馀万，河经其城中南流。土地平正，出金𨱎石、珊瑚、琥珀、车渠、马脑，多大真珠、颇梨、琉璃、水精、瑟瑟、金刚、火齐、镔铁、铜、锡、朱砂、水银、绫锦、叠毼、氍毹、毾、赤獐皮及郁金、苏合、青木等，香胡椒、毕拨、石蜜、千年枣、香附子、诃黎勒、无食子、盐、绿雌黄等风物。气候暑热，家自藏冰。地多沙碛，引水溉灌。其五谷及鸟兽等，与中夏略同，惟无稻及黍稷。土出名马、大驴及驼，往往有一日能行七百里，富室至有数千头。又出白象、师子，大鸟，卵形如橐驼，有两翼，飞而不能高，食草与肉，亦能啖人。其王姓波氏，名斯。坐金羊床，戴金花冠，衣锦袍、织成帔，饰以真珠、宝物。其俗丈夫剪发，戴白皮帽，贯头衫，亦有巾帔，缘以织或锦；妇女之服，饰以金银，仍贯五色珠，络之于膊。王于其国内别有小牙十馀所，犹中国之离宫也。每年四月，出游处之，十月乃还。王即位以后，择诸子内贤者，密书其名，封之于库，诸子及大臣皆莫之知也。王死，众乃共发书，视之，其封内有名者即立以为王，馀子出，各就边任，兄弟更不相见也。国人号王曰："医囋"，妃曰："防步率"，王之诸子曰："杀野"。
又曰：其刑法，重罪悬诸竿上射杀之。次则系狱，新王立，乃释之。赋税，则准地输银钱。
又曰：其俗以六月为岁首。尤重七月七日、十二月一日。其日，人庶以上，各相命召，设会作乐。
又曰：后魏孝明神龟中，其国遣使上书贡物，云："大国天子，天之所生，愿日出处常为汉中天子。波斯国王居和多千万礼拜。"朝廷嘉纳之。自此每使朝献。
《唐书》曰：波斯伊嗣侯遣使献一兽，名活褥蛇，形类鼠而色青，身长八、九寸、能入穴取鼠。
又曰：龙朔元年，诏遣陇州南田县令王名远充使西域，分置州县。因列其地疾陵城为波斯都督府，授其王卑路斯为都督。是后数遣使贡献。咸亨中，卑路斯自来入朝，高宗甚加恩赐，拜右武卫将军。仪凤三年，令吏部侍郎裴行俭将兵，册送卑路斯还为波斯王。行俭以其路远，至安西、碎叶而还。卑路斯独返，不得入其国，渐为大食所侵，客于吐火罗国二十馀年，有部落数千人，后渐离散。至景龙二年，又来入朝，拜为左威卫将军。无何病卒，其国遂灭，而部众犹存。自开元七年至天宝六载，凡十遣使朝，并献马脑床。九载四月，献大毛绣舞筵、长毛绣舞筵、无孔真珠等。
