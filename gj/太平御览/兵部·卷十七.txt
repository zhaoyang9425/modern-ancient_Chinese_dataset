○机略五
王隐《晋书》曰：马隆子咸为成都王，前锋陆机攻长沙王乂于石桥。将士器仗严利。长沙王所统冠军司马王瑚率众讨咸，咸坚不动。瑚乃使数十骑下马缚戟于马鞍头，放令伺咸，又使数十骑各刺所放马，马惊奔咸军，军即坏。瑚因驰逐猛战，临阵斩咸。
《晋书·毛宝传》曰：时苏峻送米万斛馈祖约，约遣司马桓抚等迎之。宝告其众曰："兵法，军令有所不从，岂可不上岸邪！"乃设变力战，悉获其米。
又曰：马隆平泰原，加赤幢、曲盖、鼓吹。隆奇谋间发，夹道累磁石，贼负铁铠。行不得前，隆卒先被犀甲，无所留碍，贼咸以为神也。
又曰：卫瓘既囚邓艾，诸将图欲劫艾，整仗趋瓘营，瓘轻出迎之，伪作表草将申明艾事，诸将信之而止。
又曰：刘琨少负壮气，有纵横之才，善交胜已，而颇浮夸。与范阳祖逖为友，闻逖被用，与亲故书曰："吾枕戈待用，志枭逆虏，常恐祖生先吾着鞭。"其意气相期如此。在晋阳，尝为胡骑所围数重，城中窘迫无计，琨乃乘月登楼清啸，胡贼闻之，皆凄然长叹。中夜奏胡笳，贼又流涕歔欷，有怀土之切。向晓复吹之，贼弃围而走。
又曰：卢循自广州南下，戎卒十万，船舻千艘，讨败将军刘毅于桑落，径至江宁。循妹夫徐道覆素有胆决，知裕已还，欲干没一战，请于新亭、白石，焚舟而上，数道攻之。循多谋少决，欲以万全为计，固不听。道覆曰："我终为卢公所误，事必不成。使我得为英雄主驱驰，天下不足定也！"后循战败。
又曰：王敦反。敦既死，以兄子应为嗣。沈充自吴率众万馀人至，与王含等合。充司马顾飏说充曰："今日举大事，而天子已扼其喉，情离众沮，锋摧势挫，持疑犹豫，必致祸败。今若决破栅塘，因湖水灌京邑，肆舟舰之势，极水军之用，此所谓不战而屈人之兵，上策也。藉初至之锐，并东南众军之力，十道俱进，众寡过倍，理必摧陷，中策也。转祸为福，因败为成，召钱凤计事，因斩之以降，下策也。"充不能用，飏逃归于吴。含复率众渡淮，苏峻等逆击，大破之，充亦烧营而退。既而周光斩钱凤，吴儒斩充，并传首京师。
又《载记》曰：符登攻姚苌，苌退还安定，登就食新平，留其大军于胡空堡，率骑万馀围苌营四面大哭，哀声动人。苌恶之，命三军哭以应登，登乃引退。
又曰：河间王颙在关中遣将张方讨长沙王乂，方率众自函谷入屯河南。乂遣左将军皇甫商拒之而败，张方率兵入洛阳。乂奉惠帝讨方于城内，方军遥见乘舆，于是引退，方止之不得，众遂大败。方退壁于十二里桥，人情挫衄，无复固志，或劝方夜遁。方曰："兵之利钝是常，贵因败以为成耳。我更前作垒，出其不意，此用兵之奇也。"乃夜潜进逼洛城七里。乂既新捷，不以为意，忽闻方垒成，乂师乃战，遂大败。
又曰：石勒据襄国，晋将王浚遣督护王昌及鲜卑段就六眷、末杯等部众五万馀以讨勒。时城隍未修，乃筑隔城重栅以待之。就六眷屯于渚阳，勒分遣诸将连出挑战，频为六眷所败。又闻其大造攻具，勒顾谓其将佐曰："今寇来转逼，彼众我寡，恐攻围不解，外救不至，内粮罄绝，必败不能固也。吾将简练将士，大阵于野以决之，何如？"诸将曰："宜固守以疲寇，彼师老自退，追而击之，必克。"张宾曰："闻就六眷克来月上旬送死北城，今以我势寡弱，谓不敢出战，意必懈怠。今段氏种众之悍，末柸尤最，其卒之精勇，悉在末杯，可勿复出战，示之以弱。速凿北垒为突门二十馀，道候贼列守未定，出其不意，直冲末柸帐，敌必震惶，计不及设，所谓迅雷不及掩耳。末杯之众既奔，馀自摧散，擒末杯之后，王浚指挥而定。"勒纳之，即以孔苌为攻战都督，造突门于北城。鲜卑入屯北垒，勒候其阵未定，躬率将士鼓噪于城上。会孔苌督诸突门伏兵俱出击之，生擒末柸，就六眷等众遂奔散。苌乘胜追击，枕尸三十馀里，获铠马五十疋。就六眷收其遗众，屯于渚阳，遣使求和，送铠马金银，并以末杯三弟为质而请末杯。诸将并劝杀末杯以挫之，勒曰："辽西鲜卑，与我素无怨仇，为王浚所使耳。今杀一人，结怨一国，非计也。放之必悦，不复为浚用矣。"于是纳其质而遣末杯，就六眷等引还，终获其用。
又曰：杜预以太康元年正月陈兵于江陵，遣参军樊显、尹林、邓圭、襄阳太守周奇等率众循江西上，授以节度，旬日之间，累克城邑，皆如预策焉。又遣牙门管定、周旨、伍巢等率奇兵八百，泛舟夜渡，以袭乐乡，多张旗帜，起火巴山，于要害之城以夺贼心。吴都督孙歆震恐，与伍延书曰："北来诸军，乃飞渡江也。"吴之男女降者万馀口，旨、巢等伏兵乐乡城外。歆遣军出拒王浚，大败而还。旨等发伏兵，随歆军而入，歆不觉，直至帐下，虏歆而还。故军中为之谣曰："以计伐战一当万。"
又曰：刘牢之等讨妖贼孙恩，恩败走，虏男女二十馀万口，一时入海。惧官军之蹑，乃缘道多弃宝物子女。时东土殷实，粲丽盈目，牢之等遽收敛，故恩复得逃入海。(《通典》曰：孙恩用此术获免也。)
又曰：李矩守荥阳，后赵石勒亲率兵袭矩。矩遣老弱入山，令所在散牛马，因设伏以待之。贼争取牛马，伏发齐呼，声动山谷，遂大败之，斩获甚众，勒乃退。
又曰：刘琨守太原，遣将姬澹率众十馀万讨石勒。勒将拒之，或谏曰："澹兵马精盛，其锋不可当，宜深沟高壁以挫其锐，攻守势异，必获万全。"勒曰："澹众大远来，体疲力竭，犬羊乌合，号令不齐，可一战擒之，何强之有！寇已垂至，胡可舍去，大军一动，岂易中还！若澹乘我之退顾走，乃无暇，焉得深沟高垒乎！此为不战而自灭亡之道。"立斩谏者。以孔苌为前锋都督，令三军后出者斩。设疑兵于山上，分为二伏。勒轻骑与澹战，伪收众而北。澹纵兵追之，勒前后伏兵夹击，澹军大败。
又《载记》曰：前燕慕容廆封略渐广，(廆，胡罪切。)据棘城。晋平州刺史、东夷校尉崔毖阴结高勾丽(毖，音秘。)及宇文、段回等谋灭廆，以分其地。遂同伐廆，廆曰："彼信崔毖虚说，邀一时之利，乌合而来耳。既无统一，莫相归伏，吾今破之必矣。然彼军初合，其锋甚锐，幸我速战。若逆击之，落其计矣。靖以待之，必怀疑贰，迭相猜防。一则疑吾与毖谲而覆之，二则自疑三国之中与吾有韩、魏之谋者，待其人情沮惑，然后取之必矣。于是三国攻棘城，廆闭门不战，遣使送牛酒以犒宇文，大言于众曰："崔毖昨有使至。"于是二国果疑宇文
，引兵而归。宇文悉独官曰："二国虽归，吾当独兼其国。"尽众逼城，连营三十里。廆简锐士配子皝，推锋于前，皝，音晃子翰领精骑为奇兵，从傍出，直冲其营；廆方阵而进。悉独官自恃其众，不设备，见廆军之至，方率兵拒之。前锋始交，翰已入其营，纵火焚之，众遂大败。
又曰：苏峻反，攻克石头城，据之。以陶惟、温峤率兵讨之，诸将请于查浦筑垒。监军李根曰："查浦地下，又在水南，唯白石峻极崇固，可容数千人，贼来攻不便，戮贼之术也。"侃从之。夜立垒讫，贼见垒大惊。贼攻大叶，侃将救之，长史殷羡曰："若大叶步战不利，则大事去矣。但当急攻石头，峻必救之，而大叶自解。"侃又从羡言。峻果弃大叶而救石头。诸军与峻战陵东，侃督竟陵太守李阳部将彭伐斩峻于阵，贼众遂溃。
又曰：妖贼孙恩北出海盐，刘裕为将，筑城于海盐。贼日来攻城，城内兵力甚弱，裕独深虑之。一夜，偃旗匿众，若已遁者。明旦开门，使羸疾数人登城。贼遥问裕所在。曰："夜已走矣。"信之，乃率众大上。裕乘其懈怠，奋击，大破之。
崔鸿《十六国春秋》曰：北凉沮渠蒙逊率兵伐南凉秃发傉檀，(傉，奴沃切)入其境，徙数千户而还。傉檀追及蒙逊于穷泉，蒙逊将击之，诸将皆曰："贼已安营，不可犯也。"蒙逊曰："傉檀谓吾远来疲弊，必轻而无备，及其垒壁未成，可一鼓而灭。"进击败之，乘胜至于姑臧，夷夏降者乃数千户。傉檀惧，请和之而归。
又曰：前燕将慕容垂讨丁零翟钊于滑台，次于黎阳津。钊于南岸拒守。垂徙营就西津，为牛皮船百馀艘，载疑兵列仗氵斥流而上。钊先以大众备黎阳，见垂向西津，乃弃营西拒。垂潜遣其桂林王慕容镇率骁骑于黎阳津，夜济，壁于河南。钊闻而奔，士众疲渴，走归滑台，钊携妻子率数百骑北趣白鹿，垂遣追击，尽擒其众。
又曰：后燕慕容盛据辽东，其辽西太守李朗阴引后魏军上表请发兵以拒寇。盛曰："此必诈也。"召其使而诘之，果验，尽灭其族。遣将李旱率骑讨之，师次建安，召旱旋师。朗闻其家被诛也，拥二千馀户以自固。及闻旱中路而还，谓有内变，不复为备，留其子养守令，支迎魏师于北平。旱候知之，袭克令支，遣禆将追朗，及于无支，斩之。盛谓群臣曰："前以追旱还者，朗新为叛逆，必忌官威。一则鸠合同类，劫害良善；二则亡窜山泽，未可卒平，故非意而还，以盈怠其志，卒然掩之，必克之理也。"群臣皆曰："非所及也。"
又曰：前秦符坚陷襄阳，晋将桓冲攻之。坚将慕容垂等率步骑五万救襄阳，以石越为前锋，次于沔水。垂、越夜命三军人持火炬于树枝，光照数里，冲惧，退还。
又曰：后赵石勒将石季龙，太掠陈蔡间而去，留将桃豹守谯城，住西台。东晋将祖逖遣将韩潜等镇东台。同一大城，贼从南门出入放牧，逖军开东门，相守四旬。逖以布囊盛土如米状，使千馀人运上台，又令数人担米，伪为疲极而息于道。贼果逐之，皆弃担而走。贼既获米，谓逖士众丰饱，而胡戎饥久，益惧，无复胆气。
又曰：后凉吕光遣将吕延伐西秦乞伏干归，大败之。干归因大泣，叹曰："死中求生，正在今日也。"乃纵反间，称干归东奔成纪，吕延信之，引师轻进。延司马耿雅谏曰："干归雄勇过人，权略难测，破王广，克杨定，皆羸师以诱之，虽蕞尔小国，亦不可轻也。困兽犹斗，况干归而可睹风自散乎？"今宜部阵而前，步骑相接，徐俟诸军大集，可一举灭之。"延不从，战败，死之。
又曰：北凉沮渠蒙逊伐西凉李士业于酒泉，先攻浩亹，(浩音合，亹音门。)蛇盘于帐前。蒙逊笑曰："前一为腾蛇，今盘在吾帐，天意欲吾回师。"烧攻具而还，次于川岩。闻李士业征兵欲攻张掖，蒙逊曰："入吾计矣。但恐闻吾回军，不敢前也。"兵事尚权，乃露布西境，称得浩亹，将进军黄谷，士业闻而大悦，直入都渎涧。蒙逊潜军逆之，败士业于怀城，遂进克酒泉。
又曰：南凉秃发傉檀守姑臧，伐秦姚兴遣将姚弼等至于城下。傉檀驱牛羊于野，弼众采掠，傉檀分击，大破之。
又曰：前燕慕容隽已克幽、蓟，至于冀州。冉闵师骑拒之，与隽将慕容恪相遇于魏昌。闵将董润言于闵曰："鲜卑乘胜，劲不可当也。请避之，以溢其气，然后济师以击之，可以捷也。"闵怒曰："吾成师以出，将平幽州，斩慕容隽。今遇恪而避之，人将侮我矣。"闵威名素振，燕众咸惮之。恪谓诸将曰："闵勇而无谋，一夫之敌耳。虽有甲兵，不足击也。吾今分军为三都，掎角以待之。闵性轻锐，又以吾军势非敌，必出万死冲吾中军。吾今贯甲厚阵以俟其至，诸军但励卒从傍须其战，合夹而击之，必克。"闵与恪遇，十战皆败之。恪乃以铁锁连马，简善射鲜卑勇而无刚者五千，方阵而前。闵乘骏马左仗双刀，右执钩戟，顺风击之。斩鲜卑三百馀级。俄而燕骑大至，围之数周。闵众寡不敌，跃马溃围东走，行二十余里，为恪所擒。
