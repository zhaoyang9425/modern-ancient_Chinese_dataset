○富上
《周易》曰：富有之谓大业。(兼济万物，故有曰富有。)
《尚书》曰：五福，二曰富。
《毛诗》曰：瞻乌爰止，于谁之屋？(富人之屋乌所集。)
《礼记》曰：儒有不保金玉，而忠信以为宝；不祈土地，立义以为土地；不祈多积，多文以为富也。
又曰：富润屋，德润身。
又曰：问国君之富，数地以对，山泽所出。问大夫之富，曰："有宰食刀，祭器衣服不假。"问士之富，车对。问庶人之富，数畜以对。
《周礼》曰：太宰掌建邦之六典，以佐王平邦国。六曰事典，以富邦国。
《左传》曰：秦后子有宠于桓，(后子，秦桓公子也。景公之母弟公子针。)如二君于景。其母曰："不去，惧选。"(选，数也。君子奢富弗去君，将数其罪而加也。)
又曰：齐庆氏亡，分其邑与晏子，晏子不受，人问曰："富者，人之所欲也，何为不受？"对曰："我非恶富，恐失富也。"
又曰：初，卫公叔文子朝而请享灵公，退，见史鱿而告之。史鱿曰："子必祸矣，子富君贪，罪其及子乎！"文子曰："君既许我矣，其若之何？"史鱿曰："无害也。子臣，可以免。(子虽富，礼恭不失臣礼。)富而能臣，必免于难；戍也骄，(戌子之才，公救戌也。)其亡乎。"
又曰：郑驷秦富而侈，嬖大夫也，而常陈卿之车服于其庭。郑人恶而杀之。
《论语》曰：孔子曰："富而可求也。虽执鞭之士，吾亦为之。如不可求，从吾所好。"
又曰：季氏富于周公，而求也为之聚敛而附益之。子曰："非吾徒也，小子鸣鼓而攻之可也。"(求，冉有名也。季氏富矣，而求聚民财以增之。)
又曰：富与贵是人之所欲，不以其道得之不处也。
又曰：不义而富且贵，于我如浮云。
又曰：富而无骄易。
又曰：富而好礼。
《史记》曰：孔氏用铁冶为业。秦伐魏，迁孔氏于南阳。大鼓铸，规陂池，连车骑，游诸侯，因贾之利，有游闲公子赐与名。然其赢得过当，愈于纤啬，家致富数千金。故南阳行贾尽法孔氏之雍容。
又曰：计然曰："贵出如粪土，贱取如珠玉。财币欲其行如流水。"修之十年，国富。
又曰：苏秦说齐王曰："临淄富而实，其人无不斗鸡走狗六博蹴踘者。"
又曰：范蠡之陶，乃营生积居，与时驰逐。十九年之中三致千金。
又曰：君子富好行其德，小人富以适其力。
又曰：白圭曰："吾营生犹伊尹、吕尚之谋。"
又曰：穰侯魏冉之富，富于王家。出关，辎车千乘有馀。
又曰：白圭乐观时变，岁熟取谷，与之丝漆；茧出取帛絮，与之食。趋时若猛兽鸷鸟之发。
又曰：卓氏用铁冶富。又曰：程郑富埒卓氏。
又曰：吴楚七国兵起，时长安中列侯封君行从军旅，赍贷子钱。子家以为侯邑国在关东，成败未决，莫肯与。惟无盐氏捐千金贷，息什之。三月，吴楚平，一岁中，则无盐氏息十倍，用此富埒关中。
又曰：关中富商大贾尽诸田，田兰。韦家栗氏，安陵杜氏亦巨万。此其章章尤异者也。皆非有爵邑奉禄弄法犯奸而富也，尽推理去就，与时俯仰，获其赢利，以末致财用也。
又曰：吕不韦往来贩贱卖贵，家累千金。
又曰：齐俗贱奴虏，而刁间独贵人之。桀黠奴，人所患也，惟刁间收，使之逐渔盐商贾之利，或连车骑交守相，然愈益任。终得其力，起富数千万。
又曰：范蠡浮海出齐，变名姓，自谓鸱夷子皮，耕于海畔，苦身务力，父子治生无几何，致钱数千万。齐人闻贤以为相。范蠡叹曰："居致千金，官则至卿相，此布衣极。又受尊名，不祥。"乃归相印，尽散财以分于知交、乡党，怀其重宝，间行以去，止于陶，以为此天下之中，交易有无之路通，为生可致富矣。于是自谓陶朱公。复约身，又耕畜劳居，候时转物，逐什一之利。居无何，则致资累巨万。天下称陶朱公也。
又曰：子贡既学于仲尼，退而仕于卫，废著鬻财曹、鲁之间，(徐广曰：子贡傅云："废居，著犹居也。读音如贮。")七十子徒，赐最为饶。原宪不厌糟糠，匿于穷巷。子贡结驷车骑，束帛之币以聘诸侯，所至，国君无不界迎与杭礼者。夫使孔子名布扬于天下者，子贡先后之也。
又曰：猗顿用盬盐起。而邯郸郭纵以铸冶成业，与王者埒富。乌氏倮(韦昭曰：乌氏，县名，属安定。倮，名也。)畜牧，及众，斥卖，求缯物，间遗戎王。戎王倍与之蓄，至用谷量牛马。秦始皇令倮比封君。寡妇清，其先得丹穴，而擅其利数世，家足不赀。清，寡妇也，能守其业，用财自卫，不见犯。秦皇帝以为贞妇而客之，为筑女怀情台。夫倮，鄙人牧长；清，穷乡寡妇。礼抗万乘，君显天下，岂非以富耶？
又曰：夫用贫求富，农不如工，工不如商，刺绣文不如倚市门。此言末业，贫者之资也。富者，人之情性，所不学而俱显也。今有无秩禄之奉，爵邑之入而与之比者，命曰"素封"。
又曰：蜀卓氏之先，赵人，用铁冶富。秦破赵，迁卓氏，见虏略，独夫妻推辇，行诣迁处。诸迁虏少有馀财，争干吏，求近卜处葭萌。惟卓氏曰："此地狭薄。吾闻岷山之下沃野，下有蹲鸱，至死不饥。民工于。"乃求远迁。致之临邛，大喜，即铁山鼓铸，运筹策，汉蜀之民，富至僮千人。田池射猎之乐，拟于人君。程郑，山东迁虏也，亦冶铸，贾椎结之民，富埒卓氏，俱居临邛也。
《汉书》曰：宁成既被刑，乃诈刻傅出关归家，曰："仕不至二千石，贾不至千万，安可比人乎？"乃广贷陂田千馀顷，假贫人役使数千家，致产数千万，为任侠。
又曰：张耳，大梁人，少时及魏公子毋忌为客。尝亡命游外黄，富人女甚美，庸奴其夫，亡邸父客。(如淳曰：父时宾客也。)谓曰："求贤夫，从张耳。"女听，为请决，嫁之。女家厚奉给耳，耳以故致千里客，官为外黄令。陈馀，亦大梁人，好儒术。游赵苦陉，富人公乘氏以妻之。馀年少，父事耳，相与为刎颈交。
又曰：梁孝王未死，财以巨万计，不可胜数。及死，藏府馀黄金尚四千万斤，他财物称是也。
又曰：张安世尊为公侯，食邑万户，然身衣弋绨，夫人自纺绩，家僮七百人皆有手伎作事，内治产业，累积纤微，是以能植其货，富于大将军光也。
又曰：卓氏女文君亡奔司马相如，相与归成都，家徒四壁立。相如与俱之临邛，尽卖车骑，置酒舍，乃令文君当垆。相如身自著犊鼻袴，与佣保杂作，涤器于市中。卓王孙耻之，为杜门不出。昆弟诸公谓王孙曰："有一男两女，所乏者非财。今文君既失身于司马长卿，长卿故倦游，虽贫，其人才足依也。且又令客，奈何相辱如此！"王孙不得已，分与文君僮百人，钱百万，及其嫁时衣被财物。文君乃与相如归成都，买田宅，为富人居。
又曰：鲍宣上书哀帝，曰："奈何独私养外亲与幸臣董贤，多赏赐以万数，奴从兵客浆酒藿肉，苍头卢儿比曰用致富！非天意也。"
又曰：上使善相人相邓通，曰："当贫饿死。"上曰："然富通者在我，何说贫？"于是赐通蜀严道铜山，得自铸钱。邓后钱布天下，其富如此。("饿"部中亦出。)
又曰：原涉父哀帝时为南阳太守。时天下殷富，大郡二千石死官，赋敛送丧皆千万以上，妻子通共受之，以定产业。时又少三年丧者。及涉父死，让还南阳赙送，行丧冢庐三年，由是显名京师。("游使"部中亦出。)
又曰：故秦阳以田农而甲一州，(以田地过限，从而富贵，为一州第一。)翁伯以脂而倾县，浊氏以卖脯而连骑，张里以马医而击锺。
又曰：宣曲任氏之先为督道仓吏。秦之败，豪杰皆争金玉，任氏独窖仓粟。楚汉相距荥阳，人不得耕种，米石至万，而豪桀金玉尽归任氏，以此起富。
又曰：安邑千树枣，燕秦千树栗。此其人皆与千户侯等。
又曰：刘德宽厚好施，家产过百万，则以赈昆弟宾客。
又曰：史丹尽得父财，身又食大国邑，数见褒赏，赐累千金，僮奴以百数，后房妾数十人，内奢淫，好饮食，极滋味声色之乐。
又曰：富者土木被文锦，犬马馀肉粟。
又曰：中大夫张匡上书言："王商宗族权势，合资巨万计，私奴以千数。"
又曰：郡国富人兼利颛业，以货赂自行取重于乡里者，不可胜数。
又曰：师史转毂百数贾，郡国无所不至，能致千万。
又曰：京师富人杜杨、樊嘉、茂陵挚纲，为天下高资。
又曰：所忠言贵家子弟富人或斗鸡走狗，马弋猎博戏乱齐人。
又曰：成都罗裒资至巨万。
后汉书曰：郭况迁大鸿胪，上数幸其宅，赏金帛甚盛。京师号况家为"金穴"，言其富贵也。
又曰：樊重，字君云。世善农稼，好货殖，性温厚，有法度，三世共财，子孙朝夕礼敬，常若父家。其营理产业，物无所弃，课役童隶，各得其宜。故能上下戮力，财利岁倍。至乃广开田土三百馀顷，其所起庐舍，皆有重堂高阁，陂渠灌注，池鱼畜牧，有求必给。资至巨万而赈赡宗族，恩加乡闾。
又曰：宣帝时阴子方者至孝，有仁恩。当腊日晨炊而灶神形见，子方再拜受福。家有黄羊，因以祠之。自是以后，暴至巨富。有田七百馀顷，舆马仆隶比于封君。方常言："我子孙必将强大。"至识三世而遂繁昌。故后常以腊日祠灶，而以黄羊。
又曰：王丹，字仲因，京兆人。哀、平时，仕州郡。家累千金，隐居养志，好施周给。每岁农时，辄载酒肴于田间，候勤劳者而劳之。其堕懒者，耻不致丹，皆兼功自厉。邑聚相帅，以致富殷。其轻黠游薄废业为患者，辄晓其父兄，使黜责之。没则赙给，亲自将护。其有遭丧忧者，辄待丹为辨也。
又曰：马防以病乞骸骨，诏赐故中山王田庐，以特进就第。防弟贵盛，奴婢各千人已上，宝货巨亿，皆买京师膏腴美业，又大起第复观，连阁临道，弥货曰街路，多聚声乐，曲度比诸郊庙。宾容毕至，京兆杜笃之徒数百人，常为食客，居门下。刺史、守、令多出其家。
谢承《后汉书》曰：戴遵，字子高。富于资产，轻财好义，宾客常三四百人，时人名之"关东大豪戴子高"。
《魏典略》曰：公沙穆，字文人，北海胶东人也。体履清直，兼学多文，隐居东莱山中。桓帝时，有富人王仲者谓穆曰："今多以贷仕，吾奉子以百万，惟子所用。"穆答曰："斯意厚矣。夫富贵在天，得之有命；以贿求爵，奸莫大焉。"郡举孝廉，除郎中，以高第为光禄主事。
《吴书》曰：刘表亡，曹公向荆州。表子琮降，以节迎曹公，诸将皆疑其诈，曹公以问娄子伯。子伯曰："天下扰攘，各贪王命以自重，今以节来，是必至诚。"曹公大喜，遂进兵。宠祑子伯，家累千金。公曰："娄子伯富乐于孤，但势不如孤耳！"从破马超等，子伯功为多。曹公常叹曰："子伯之计，孤不及也。"
《蜀志》曰：董和，字幼宰，南郡人。益州牧刘璋以为牛鞞、江原长、成都令。蜀土富实，时俗奢侈，货殖之家，侯服玉食，婚姻葬送，倾家竭产。和躬率以俭，恶之蔬，防过逾僣，为之轨制，所在皆移风变善。
又曰：麋竺，字子仲。祖业货殖，僮客万人，资产巨亿。
王隐《晋书》曰：石崇虽有人财，而性粗强，贪而好利，富拟王者。有司簿阅崇田宅财物及水碓，有三千馀区，苍头八百人，他珍宝奇异，不可称数。
又曰：何曾遒豪累世。人有小纸为书者，曾敕记室勿报也。蒸饼上不拆作十字不食。食日膳万钱，犹曰："无下箸处。"
又曰：刁逵字伯道；弟畅，字仲远；次弘，字叔仁，各历职州刺史。兄弟子侄并不治名行，竞修货殖，有田万顷，奴婢数千人。义旗初建，弘将谋起兵，宋王遣刘毅诛之。刁氏既富，奴客从横，上山固泽，为京口之蠹。宋既诛，畅散其谷帛金钱牛羊，令民称力取之，弥日不尽。时天下饥俭，编户菜色，及刁氏之破，百姓充足。
徐广《晋记》曰：石季伦甚富侈，衣服妓乐夸于许史。有妓人曰绿珠，美而艳，孙秀欲之，使人求焉。崇尽出其婢妾数十人，皆蕴兰麝而被罗縠。
《晋诸公赞》：和峤，字长舆，逌之子也。少知名，以雅重称。常慕其舅夏侯玄之为人，厚自封植，嶷然不群。拜黄门郎，迁中书令，转尚书。愍怀太子初立，以峤为少保，加散骑常侍。家产丰富拟王公，而性至俭吝。
《宋书》曰：沈攸之少贫，及贵，在荆州，富拟王侯。夜中诸厢廊然烛达晓，曳珠玉者数百人，皆一时绝妙。
孙岩《宋书》曰：徐堪之产业丰富，室宇园池贵游莫及，门生千馀，皆三吴富人子。每出入行游，途巷盈满。
《唐书》：郝处俊。侍中、平恩公许圉师，即处俊之舅，早同州里，俱宦达于时。又其乡人田氏、彭氏，以殖货见称。有彭志筠，显庆中上表请以家财绢布二万段助军，诏受其绢万匹，特授奉议郎，仍布告天下。故江、淮间语曰："贵如许、郝，富若田、彭。"
