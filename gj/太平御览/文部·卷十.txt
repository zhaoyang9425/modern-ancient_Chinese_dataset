○章表
《释名》曰：下言上曰表，思之于内，施之于外也。
李充《韩林论》曰：表宜远大为本，不以华藻为先。若曹子建之表可谓成文矣。诸葛亮之表刘主，裴公之辞侍中，羊公之让开府，可谓德音矣。
《文心雕龙》曰：尧咨四岳，舜命八元，并陈词帝庭，匪假书翰。然则敷奏以言，即章表之义也。至太甲既立，伊尹书诫，思庸归亳，又作书以赞，文翰事斯见矣。降及七国，未变古式。言事于主，皆称上书。秦初定制，改书曰奏。汉初定制，则有四品：一曰章，二曰奏，三曰表，四曰驳议。章以谢恩，奏以案劾，表以陈请，议以执异。章者，明也。《诗》云"为章于天"，谓文明也。其在文物，青赤曰章。表者，标也。礼有表记，谓德见于仪。其在器式，揆景曰表。表章之目，盖取诸此也。案《七略》、《艺文》，谣咏必录。章表奏议，经国枢要，然阙而不纂者，乃各有故事，布在职司也。前汉表谢，遗篇寡存。及后汉察举，必试章奏。左雄表议，台阁为式；胡广章奏，天下第一：并当时之杰笔也。观伯始谒陵之章，足见其典文美焉。昔晋文受策，三辞从命。是以汉末让表，以三为断。曹公称表，表不止三让，又勿得浮华。所以魏初表章，指事造实，求其靡丽，则未足矣。如文举之荐祢衡，气扬采飞；孔明之辞后主，志尽文壮。虽华实异旨，并表之英也。琳、瑀章表，有誉当时。孔璋称健，则其标也。陈思之表，独冠群才。观其体赡而律调，辞清而志显，应物制巧，随变生趣，执辔有馀，故能缓急应节矣。迨晋初笔札，则张华为俊。其三让公封，理同辞要；引义比事，必得其偶。及羊公之辞开府，有誉于前谈；庾公之让中书，信美于往载。序志联类，有文雅焉。刘琨劝进，张骏自叙，文致耿介，并陈事之美表也。原夫章表之为用，所以对扬王庭，照明心曲。既其身文，且亦国华。章以造阙，风矩应明；表以致策，骨采宜耀。循名课实，以文为本者也。是以章式炳贲，志在典谟。使典而非略，明而不浅，表体多苞，情位屡迁，必雅义以扇其风，清文以驱其丽。然恳恻者，辞为心使；浮侈者，情为文屈。必使繁约得正，华实相胜，唇吻不滞，则中律矣。子贡云："心以制之，言以结之。"盖一辞意也。
《东观汉记》曰：马援征寻阳山贼，上书除其竹林，譬如婴儿头多虮虱而剔之。书奏，上大悦，出尚玺书。数日，黄门取头虱章持入。
张蟠《汉记》曰：周举上书言得失。尚书郭度见之叹息，上疏，愿退位避举。常置其章于坐。
《吴志》曰：东莱太史慈，字子义。为郡奏曹史。会郡与州有隙，先闻者为善。时州章已出，郡守选慈以行。至洛诣公车，见州吏欲始通章。慈曰："章题署得无误耶？取视之。"先怀书刀，截败其章。因共亡去。遁还通章，州遂受短。由是知名。
《晋书》曰：乐广善清言而不长于笔，将让尹，请潘岳为表。岳曰："当得君意。"广乃作二百句语述己之志。岳因取次比之，便成名笔。时人咸云：若广不假岳之笔，岳不取广之旨，无以成斯美也。
《后魏书·董绍传》曰：孝武崩，周文与百官推奉文帝，上表劝进。令吕思礼、薛憕作表。前后再奏，帝尚执谦冲，不许。周文曰："为文能动至尊，惟董公耳。"乃命绍为第三表，操笔便成。表奏，周文曰："开进人意，亦当如此也。"
又曰：胡方回为北镇司马，为镇修表，有所称庆。世祖览而嗟美，问谁所作。既知方回，召为中书博士，赐爵临泾子。
又曰：邢劭善属文，每一文初出，京师为之纸贵，读诵俄遍远近。于时袁翻与范阳祖茔位望通显，文笔之美见称先达。以劭藻思华赡，深共嫉之。每洛中贵人拜职，多凭劭为谢章表。尝有一贵胜初授官，大事宾食。翻与劭俱在坐。翻意主人托其为让表，遂命劭作之，翻甚不悦，每告人曰："邢家小儿，常客作章表，自买黄纸写而送之。"劭恐为翻所害，乃辞以疾。
《北齐书》曰：卢询祖有术学，文章华美，为后生之俊。举秀才至邺。赵郡李祖勋尝宴诸文士，齐文宣使小黄门敕祖勋曰："蠕蠕既破，何无贺表？"使者伫立待之。诸宾皆为表。询祖俄顷便成，其词云："昔十万横行，樊将军请而受屈；五千深入，李都尉去以不归。"时重其工。
《三国典略》曰：周武帝下令：上书者并为表，于皇太子以下称启。
《后周书》曰：柳庆领记室时，北雍州献白鹿。群臣欲草表陈贺。尚书苏绰谓庆曰："近代已来，文章华靡。逮于江左，弥复轻薄。洛阳后进，祖述不已。相公柄民轨物，君职典文房，宜制此表，以革前弊。"庆操笔立成，辞兼文质。绰读而笑曰："枳橘犹自可移，况才子也！"
《隋书》曰：魏杨遵彦命李德林制让尚书令表，援笔立成，不加治点。因大相赏异，以示吏部郎中陆邛，云："已见其文笔，浩浩如河之东注，比来所见后生制作，乃涓浍之流耳。"邛仍命其子乂与德林周旋，戒乂："汝每事宜师此人以为模楷。"
《唐书》曰：令狐楚为太原掌记。郑儋在镇暴卒，不及指捴后事。军中喧哗，将欲有变。中夜，忽数十骑持刃迫楚至军门。诸将逼之，令草遗表。楚在白刃之中，搦管立成。读示三军，无不感泣。由是名声益重。
《典论》曰：陈琳、阮瑀之章、表、书、记，今之俊也。
魏文帝《与吴质书》曰：孔璋章表殊健，微为繁富。
《世说》曰：司马景王令中书令虞松作表，再呈辄不可意。令松更定，松思竭不能改，心存之，形于颜色。锺会察其忧，问松。松以实答。会取为定五字，松悦服。以示景王，景王曰："不当尔耶！谁所定也？"曰："锺会。向亦欲启之，会公见问，不敢饕其能。"王曰："如此可大用。可令来会。"平旦入见，至二鼓乃出。出后，王独拊手叹息曰："此真王佐材也。"
《博物志》曰：汉承秦法，群臣上书皆云"昧死"。王莽慕古法，改曰"稽首"。光武因而不改。朝臣曰："稽首轻，宜稽首再拜。"
○奏
陆士衡《文赋》曰：奏，平彻以闲雅。
《汉书杂事》曰：秦初之制，改书为奏。
又曰：群臣奏事上书，皆为两通：一诣后，二诣帝。凡群臣之书通于天子者四品：一曰章，二曰奏，三曰表，四曰驳议。
《文心雕龙》曰：昔陶唐之臣，敷奏以言。秦汉附之，上书称奏。陈政事，献典仪，上急变，劾愆谬，总谓之奏。奏者，进也，敷于下情进乎上也。秦始皇立奏而法家少文。观王绾之奏德，辞质而义近；李斯之奏骊山，事略而意诬。故无膏润形于篇章矣。自汉以来，奏事或称上疏。儒雅继踵，殊采可观：若夫贾谊之务农，晁错之兵术，匡衡之定郊，王吉之劝礼，温舒之缓狱，谷永之陈仙，理既切至，辞亦通辨，可谓识大体矣。后汉群臣，嘉言罔伏：杨秉耿介于灾异，陈蕃愤懑于尺一，骨鲠得焉；张衡指摘于史谶，蔡邕铨列于朝仪，博雅明焉。魏代名臣，文理迭兴：若高堂天文，黄观教学，王朗节省，甄毅考课，亦尽节而知治矣。晋氏多难，世交屯夷：刘颂殷勤于时务，温峤恳恻于费役，并体国之忠规矣。夫奏之为笔，固以明允笃诚为本，辩析疏通为首，强志足以成务，博见足以穷理，酌古御今，治繁总要。此其体也。
《典略》曰：王粲才既高辨，锺繇、王朗等虽名为魏相，至于朝廷奏议，皆阁笔不敢措手。
《唐书》曰：文宗尝谓侍臣曰："近日诸侯章奏，语太浮华，有乖典实，宜罚掌书记，以诫其流。"李石曰："古人因事为文，今人以文害事。惩弊抑末，实在其地之盛时。"
《论衡》曰：谷子云、唐子高，章奏百上，笔有馀力。
○劾奏
《文心雕龙》曰：案劾之奏，所以明宪清国。昔周之太仆，绳愆纠谬；秦有御史，职主文法；汉置中丞，总司案劾。故位在鸷击，砥砺其气，必使笔端振风，简上凝霜者也。观孔光之奏董贤，则实其奸回；路粹之奏孔融，则诬其衅恶。名儒之与险士，固殊心焉。若夫傅咸果劲而辞案坚深，刘隗切正而劾文阔略，各有志也。后之弹事，迭相斟酌，惟新日用而旧准不差。然甲人欲全，矢人欲伤；术在纠恶，势入刚峭。《诗》刺谗人，投畀豹虎；《礼》疾无礼，方之鹦猩；墨翟非儒，目以羊彘；孟轲讥墨，比诸禽兽：《诗》、《礼》、儒、墨，既其如此，奏劾严文，孰云能免？是以近世为文，竞于诋诃；吹毛取瑕，刺骨为戾；覆似善詈，多失折衷。若能辟礼门以悬规，标义路以植矩，然后逾墙者折肱，捷径者灭迹，何必躁言丑句，诟病为巧哉！是以立范运衡，宜明体恶，必使理有典刑，辞有风轨。总法家之裁，秉儒家之文，不畏强御，气留墨中，无纵诡随，声动简外。乃称绝席之雄，直方之举也。
《晋书》曰：何曾嘉平中为司隶校尉，抚军校事尹模凭宠作威，奸利盈积，满朝畏惮，莫敢言者。曾奏劾之，朝廷称焉。
又曰：敬思王怡字元愉。少拜散骑侍郎，累迁散骑常侍、黄门郎、御史中丞。值海西废，简文帝登祚，未解严。大司马桓温屯中堂吹警角。恬奏劾温大不敬，请科罪。温视奏叹曰："此儿乃敢弹我也。"
又曰：刘毅以孝廉辟司隶都官从事，京邑肃然。毅将弹河南尹，司隶不许，曰："攫兽之犬，鼷蹈其背。"毅曰："既能攫兽，不能杀鼠，何损于犬！"投传其背而去。
《南史》曰：徐陵为御史中丞时，安成王顼为司空，以帝弟之尊，权倾朝野。直兵鲍僧叡假王威风，抑塞辞讼，大臣莫敢言。陵乃奏弹之。文帝见陵服章严肃，若不可犯，为敛容正坐。陵进读奏状，时安成王殿上侍立，仰视文帝，流汗失色。陵遣殿中侍史引王下殿。自是，朝廷肃然。
《隋书》曰：郎茂为尚书左丞，时工部尚书宇文恺、右翊卫大将军于仲文竞河东银窟。茂奏劾之，曰："臣闻贵贱殊礼，仕农异业，所以人知局分，家识廉耻。宇文恺位望已隆，禄锡优厚，拔葵去织，寂尔无闻，求利下交，曾无愧色。于仲文大将，宿卫近臣，趋侍阶庭，朝夕闻道。虞、芮之风，抑而不慕，分铢之利，知而必争。何以贻范庶僚，示民轨物！若不纠绳，将亏政教。"恺与仲文竟坐得罪。
《唐书》曰：显庆中，中书侍郎李义府恃宠用事。闻妇人淳于氏有美色，坐事系大理，乃讯大理寺丞毕正义枉法出之，将纳为妾。或有密言其状者，上令给事中刘仁轨、侍御史张伦鞫义府。义府恐泄其谋，遂逼正义自缢于狱中。上知而特原义府之罪。侍御史王义方对仗叱义府令退，义府顾望，不肯退。义方三叱，上既无言，义府始趋出。义方乃读弹文曰："府义请托公行，交游群小，贪冶容之美好，原有罪之淳于。恐漏泄其谋，殒无辜之正义。虽挟山超海之力，望此犹轻；回天转日之威，方斯更劣。此而可恕，孰不可容！金风戒节，玉露启途，霜简与刑典共清，忠臣将鹰鹯并击。请除君侧，少答鸿私，碎首玉阶，庶明臣节。伏请付法推断，以申典宪。"上以义府有定策之功，特释而不问；义方以毁辱大臣，贬为莱州司户参军。初，义方谓其母曰："奸臣当路，怀禄而旷官，不忠；老母在堂，犯难以危身，不孝。进退惶惑，所以未能决也。"母曰："吾闻王陵母自杀以成子之义，汝若事君尽忠，立名千载，吾死不恨也。"及义方将赴莱州，义府谓之曰："王学士得御史是义府所举，今日之事，岂无愧乎？"对曰："义方为公不为私。昔孔子为鲁司寇七日，诛少正卯于两观之下。今义方任御史旬有六日，不能除奸臣于双阙之前，实以为愧。"
又曰：元和十二年，御史台奏请知弹御史被弹即向下承次，监奏或有故不到，即殿中侍御史于侍御史下立，以备其阙。臣伏以朝官入阁失仪，知弹侍御史先合弹奏，若弹奏失错，向上侍御史及中丞大夫递相弹奏，奏毕复入本班，候监奏出合，然后待罪。此乃殿庭旧制，于事为宜。今若移一殿中于知弹侍御史下，防向上数人失错，如或殿中自错，则又更立何人？只合知弹御史便了，不必更差殿中。况乖故实，终虑驳杂。伏请自今已后，依合内故事，纵知弹御史自有错失，不被弹奏，候班退，监奏毕，然后出待罪。翼从易，永得遵行。从之。
○驳奏
李充《翰林论》曰：驳不以华藻为先，世以传长虞美奏驳事，为邦之司直矣。
《晋书·嵇绍传》曰：陈准薨，太常奏谥。绍驳曰："谥号所以垂之不朽。大行受大名，细行受细名，文武显于功德，灵厉表其暗蔽。自顷礼官协情，谥不依本，准谥为过，宜谥曰缪。"事下太常，时虽不从，朝廷惮焉。
《唐书》曰：许孟容迁给事中，论驳无所惮。贞元末，方镇殂殁，其主留务判官虽不得代位，亦例皆超擢，浸以为常。十八年，浙东判官武试，大理评事齐总，由是拜衢州刺史。孟容以总无出人才，一旦超为郡守，非旧制也。封还诏书。时久绝论驳，及孟容举职，班行为之惴恐。德宗开悟，召对慰勉，遂寝其事。
又曰：李藩为给事中，制敕有不可，遂于黄敕后批之。吏曰："宜别连白纸。"藩曰："别以白纸是文状，岂曰批敕也。"
