○兄弟中
《后汉书》曰：徐防卒，子衡当嗣，让封于其弟崇。数岁，不得已，乃出就爵。
又曰：封观者，有志节。当举孝廉，以兄名位未显，耻先受之，遂称风疾，喑不能言。火起，徐出避之，忍而不告。后数年，兄得举，观乃稍损而仕州郡。
又曰：锺皓字秀明，颍川长社人。皓少以笃行称，公府连辟。为二兄未仕，迁隐密山，以诗律教授，门徒千馀人。
又曰：袁谭欲更攻弟尚，问王修曰："计安出？"曰："兄弟者，左右手也。譬人将斗而断其右手，曰：'我必胜。'若如是者可乎？夫弃兄弟而不亲，天下其谁亲之？"
又曰：许荆字少长，会稽人也。祖父武，太守第五伦举为孝廉。武以二弟晏、普未显，欲令成名，乃谓之曰："礼有分异之义，家有别居之道。"于是共割财产以为三分，武自取肥田广宅，弟所得并悉劣少。乡人皆称弟克让，而鄙武贪婪。晏等以此并得选举。武乃会宗亲泣曰："吾为兄不肖，盗声窃位，二弟年长，未预荣禄，所以求得分财，自取大讥。今理产所增三倍于前，悉以推二弟，一无所留。"于是郡中翕然。
又曰：童恢弟翊，字汉文。名高于恢，宰府先辟之，翊阳喑不肯仕。及恢被命，乃就孝廉。
又曰：缪彤字预公。少孤，兄弟四人皆同财业。及各娶妻，诸弟遂求分异，又数有计争之言。彤乃掩户自挝曰："缪彤，汝修身谨行，学圣人之法，将以齐整风俗，奈何不能正其家乎？"弟及诸妇闻之，悉叩头谢罪，遂为敦睦之行。
又曰：李充字大逊。家贫，兄弟六人同衣递食。妻窃谓充曰："今贫居如此，难以久安，愿思分异。"充伪酬之，曰："当酝酒具会。"请呼乡里内外，充于坐中前跪白母曰："此妇无状，而教充离间母兄，罪合遣斥。"便呵叱其妇，逐令出门。妇衔涕而去。
又曰：王莽以崔篆为建新大尹，篆不得已，乃叹曰："吾生无妄之世，值浇，(五叫切。)羿之君，上有老母，下有兄弟，安得独洁已而危所生哉！"
又曰：班固以父彪所续前史未详，乃潜精研思，欲就其业。既而有人上书显宗，告固私改作国史者。有诏下郡，收固系京兆狱，尽取其家书。固弟超恐固为郡所覆考，不能自明，乃驰诣阙。上书，得召见，具言固所著述意，而郡亦上其书。显宗甚奇之，召指校书郎，除兰台令史。
又曰：显宗问班固："卿弟安在？"固对："为官写书受直，以养老母。"帝乃除超为兰台令史。
《东观汉记》曰：丁鸿父綝从征伐，鸿独与弟盛居，怜盛幼少而共寒苦。及綝卒，鸿当袭封，上书让国于盛，书不报。既葬，乃挂衰绖于家庐而去，留书于盛曰："鸿贪经书，不顾恩义，弱而随师，生不供养，死不饭唅。皇天祖祢，并不祐助，身被大病，不任茅土。前上疾状，愿辞爵，章不报。迫于当封，谨自放弃。"
又曰：赵孝字长平。建武初，谷食尚少，孝得谷炊将熟，令弟礼夫妻出。比还，孝夫妻共蔬食。礼夫妻归，辄独饭之。积久，礼心怪之，疑，后掩伺，见之，亦不肯食。遂共蔬食。兄弟怡怡，乡里归德。
又曰：刘恺字伯豫。以当袭父爵，让与其弟宪，遁逃避封。久之，章和中，有司奏请绝国。上美其义，特优加之。
又曰：孔奋笃于骨肉，弟奇在洛阳为诸生分禄，供给其器用，四时送衣，下至脂烛。每有所食，甘美辄分减以遗奇。
又曰：邓彪字伯智，南阳人也。父邯，世祖中兴，从征伐，以功封郸侯。彪少修孝行，厉志清高，与同郡宗武伯、翟敬伯、陈绥伯、张弟伯同志好齐名，称南阳五伯。彪以嫡长为世子，邯薨，彪当嗣爵，让国与异母弟凤明。帝高其节，诏书听许凤袭爵，彪仕州郡。
又曰：朱勃字叔阳，年十二，能诵诗书。常候马援兄况，勃衣方领，能行步，辞言闲雅。援裁知书，见之自失。况知其意，酌酒慰援曰："朱勃小器速成，智尽此耳，卒当从汝禀学，勿畏也。"勃未二十，右扶风请试守渭城宰。及援为将军，封侯，而勃位不过县令。援后虽贵，常恃以旧恩而卑侮之。勃愈自亲。及援遇谗，惟勃能终焉。
又曰：梁商字伯夏，安定乌氏人。常曰："多藏厚亡，为子孙累。"每租奉到，及两宫赏赐，便置中门外，未尝入藏，悉凤耠昆弟中外。
又曰：吴汉尝出征，妻子在后买田业。汉还，让之曰："军师在外，吏士不足，何多买田宅乎？"遂以凤耠昆弟外家。
又曰：刘敞曾祖节侯买，以长沙定王子封于陵道之舂陵侯。敞父仁嗣侯，以舂陵地势下湿，有山林毒气，上书求减邑内徙。元帝初平四年，徙南阳之白水乡，犹以舂陵为国名。仁卒，敞谦俭好义，推父时金宝财产与昆弟。荆州刺史上其义行，拜庐江都尉。
又曰：郭况为城门校尉。况，皇后弟，贵重，宾客辐凑。而况恭俭谦逊，遵奉法度，不敢骄奢。
又曰：郑均字仲虞，任城人也。治《尚书》，好黄老，澹泊无欲，清静自守，不慕游宦。兄仲为县游徼，颇受礼遗。均数谏止，不听。即脱身出，岁馀，得数万钱，归以与兄，曰："钱尽可复得，为坐吏赃，终身捐弃。"兄感其语，遂为廉洁，称清白吏。
又曰：鲁恭字仲康，扶风人。父为武陵太守，卒官。时恭年十二，弟丕年七岁，昼夜号踊不绝声，郡中赙赠无所受。及归服丧，礼过成人。恭怜丕小，欲先就其名，托疾不仕。郡数以礼请，谢不肯应。母强之，恭不得已而行，因留新丰教授。丕举秀才，恭乃始为郡吏。
又曰：邓悝字叔昭。安帝即位，拜悝城门校尉。自延平之初，以国新遭大忧，故悝兄弟率常在中供养两宫。比上疏自陈"愚暗粪朽，幸得遭值明盛，兄弟充列显位，并侍帷幄，预闻政事，无拾遗一言之助。以补万分，而久在禁省，日月益长，罪责日深，惟陛下哀怜。"
又曰：魏霸字乔卿，为钜鹿太守，妻子不列官舍，常念兄嫂在家勤苦，己独专乐，故常服粗粝，不食鱼肉之味。妇亲蚕桑，服机杼，子躬耕农，与兄弟子同苦乐，不得有异。乡里慕其行化。
又曰：马防兄弟二人，皆各六千户。
又曰：张纯封武始侯，有子根奋。及纯病，敕家丞翕曰："无功于国，猥蒙大恩，爵不当及于后嗣。"纯薨，大行移书问嗣，翕上奋。中元二年，诏书封奋。奋上书曰："不病，哀臣小，称疾，今翕立后。臣时在河南冢庐，臣见纯前告翕语，自以兄弟不当蒙袭爵之恩，愿下有司。"诏不听。奋既嗣爵，谦俭节约，闺门和平。
《续汉书》曰：张堪字君游，南阳宛人，为郡族姓。堪早孤，让先父馀财数百万与兄弟。
又曰：姜肱字伯淮。兄弟三人皆以孝行著。肱年长，与二弟仲海、季江同被卧，甚相亲友。及长，各娶妻。兄弟相恋，不能相离。以继嗣当立，乃更往就室。学皆通五经，兼明星纬。
谢承《后汉书》曰：郭贺字惠公，颍川阳翟人也。父镇廷尉，以功封定颍侯。薨，贺当袭爵，上书让与弟。时诏书不听，遂窜逃匿三年。孝顺皇帝下大鸿胪，切责州郡求贺，强使就封国。
《魏志》曰：袁述与绍有隙，语耠刘表不平，而北连公孙瓒。绍与瓒不和，而南连刘表。其兄弟携贰，舍近交远如此。
《魏略》曰：夏侯楙尚太祖女清河公主。楙在西征时，多蓄众妾，公主由此与楙不和。其后群弟不遵礼度，楙数切责，弟惧见治，乃共构楙，令公主奏之。有诏收楙，意欲杀之。以问长水校尉京兆段默。默以为"诽谤之言，不与实相应，此清河公主与楙不睦，出于谮构，冀不待实耳。且伏波与先帝有定天下功，宜加三思。"帝意解，曰："吾亦以为然。"乃发诏问本，为公主作表者，果其群弟子臧子佐欲构疏楙，使不见信。
又曰：太傅司马宣王久病，曹爽摄政。李丰依违，时有谤书曰："曹爽之势热如汤，太傅父子冷如浆，李丰兄弟如游光。"
《吴志》曰：诸葛瑾字子瑜，琅琊阳郡人也，为孙权长史。建安二十年，权遣瑾使蜀，与其弟亮但公会相见，退无私面。
又曰：虞翻字仲翔，会稽馀姚人也。翻少好学，有高气。年十二，客有候其兄者不过翻。翻追书与曰："仆闻琥珀不取腐芥，磁石不受曲针，不亦宜乎？"客得书奇之，由是见称。
《蜀志》曰：麋竺弟芳为南郡太守，与关羽共事，而私好携贰，叛迎孙权。羽用覆败，竺面缚请罪。先主慰喻，以兄弟罪不相及，崇宠如初。
《晋书》曰：卫瓘有六男，无爵，悉让二弟，远近称之。
又曰：刘寔字子真，平原高唐人也。弟知字子房，贞洁有兄风，为颍川太守。平原管辂尝谓人曰："吾与刘颍川兄弟语，使人神思清发，昏不假寐。自此之外，殆白日欲寤矣。"
又曰：何淮罪褡道，穆章皇后父也。高尚寡欲，弱冠知名，州府交辟，并不就。兄充为骠骑，劝其令仕。淮曰："第五之名，何减骠骑？"淮兄弟中第五，故有此言。
又曰：周𫖮字伯仁，性宽裕而友爱过人。弟嵩尝饮酒，瞋目谓𫖮曰："君才不及弟，何横得重名？"以所燃蜡烛投之。𫖮神色无忤，徐曰："阿奴火攻，固出下策耳。"
又曰：戴遁字安丘，处士逵之弟。逵励操东山，而遁以武勇显。谢安尝谓遁曰："卿兄弟志业何殊？"遁曰："下官不堪其忧，家兄不改其乐也。"
又曰：王献之尝与兄徽之、操之俱诣谢安。二兄多言俗事，献之寒温而已。既出，客问安，王氏兄弟优劣。安曰："小者佳。"客问其故。安曰："吉人之辞寡，察其言，故知之。"尝与徽之共在一室，忽然火发，徽之遽走，不遑取履。献之神色恬然，徐呼左右扶出。
又曰：散骑常侍祖纳，初与弟约不睦，中宗甚任约疏纳。纳乃言于中宗曰："约为人，外有国士之形，内怀凌上之性，抑而使之可也。若假其权，必为乱阶。"中宗弗纳。纳遂以兄弟相谤免官。及后，约为逆，论者始知纳忠诚。
又曰：颜含少有操行，兄畿停丧在殡。忽梦云复活，一门咸梦，经时不已。含时尚少，乃慨然曰："今灵异至此，岂可孤抑？开棺之痛孰与不开？"乃共发棺，果有生验，然气息甚微，存亡不别。含于是绝弃人事，蓬首屏气以就唅养。于时人士皆叹其至行，并馈饷之，含谢而不受。经十三年，竟不起疾。
