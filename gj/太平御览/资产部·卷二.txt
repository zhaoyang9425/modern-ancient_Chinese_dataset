○农
《周礼·地官下》曰：凡任民，任农以耕事，贡九谷。
《礼记·月令》孟春曰：乃命有司布农事，舍东郊，修封疆，审端径术，善相丘陵、阪险、原隰、土地所宜、五谷所殖，以教导人，必躬亲之。田事既饬，先定准直，农乃不惑。
又仲春曰：无作大事，以妨农事。(大事，兵役之属。)
又孟夏曰：无起土功，无发大众，无伐大树。(为妨蚕农之事。)是月也，命有司巡行田原，劝农勉人，无或失时。(劝农人以及时。)
又孟秋曰：是月也，筑场圃，农乃登谷。天子尝新，先荐寝庙。
又季秋曰：乃命有司，农事备，收举五谷之要。
又孟冬曰：是月也，劳农以休息之。
又仲冬曰：是月也，农有不收藏积聚者，马牛禽兽有放逸者，取之不诘。
又季冬曰：冰已入，令告人出五种，命农计耦耕事，修耒耜，具田器。命有司出土牛，以示农耕之早晚。
又《王制》曰：制农田百亩。百亩之分，上农夫食九人，其次食八人，其次食七人，其次食六人；下农夫食五人。庶人在官者，其禄以是为差也。(农夫皆受田于公。田肥墝有五等，收入不同也。庶人在官，谓府史之属，官长所除，命于天子国君者。)诸侯之下士视上农夫，禄足以代其耕也。
《左传·闵公》曰：卫文公务材训农，通商惠工。
又《昭元》曰：譬如农夫，是藨是蓘，(藨，耘也。拥本曰蓘。)虽有饥馑，必有丰年。
《春秋元命苞》曰：周先姜原履大人迹，生后稷扶桑。推种生，故稷好农。(神始行从道，道必有迹，而姜原履之，意感，遂生后稷于扶桑之所出之野。长而推演种生之法而好农，知为仓神所命明也。)
《尚书·盘庚上》曰：若农服田力穑，乃亦有秋，(农勤穑，则有秋；下承上，则有福。)乃不畏戎毒于远迩；惰农自安，不昏作劳，不服田亩，越其罔有忝稷。
又《洪范》曰：三曰农用八政，(农，厚也，厚用之，政乃成。)一曰食。(劝农业。)
又《梓材》曰：惟曰：若稽田，既勤敷菑，惟其陈修，为厥疆畎。(言为君监民，惟若农夫之考田，已劳力布发之，惟其陈列修治，为其疆畔畎垄，然后功成，以喻教化。)
《论语·子路》曰：樊迟请学稼，子曰："吾不如老农。"
《汉书》曰：谚曰："以贫求富，农不如工，工不如商。"(亦出《史记》。)
又曰：杨季官至卢江太守，有田一廛、宅一区，世世以农桑为业。
《后汉书》曰：王丹家累千金，隐居养志，好施周急。每岁农时，辄载酒肴于田间，候勤者而劳之；(《东观汉记》曰：载酒肴便于田头大树下饮食劝勉之，因留其馀酒肴而去。)其惰懒者，耻不致。丹皆兼功自厉，邑聚相率以致殷富。其轻黠游荡，废业为患者，辄晓其父兄，使黜责之。没则赙给，亲自将护。其有遭丧忧者，辄待丹为办，乡邻以为常。行之十馀年，其化大洽，风俗以笃。
又曰：崔恢，字行逊，迁鄢陵令。每至春农，身到庐陌，劝民耕桑，农无废业。
《东观汉记》曰：樊重，字君云，世善农稼，好货植。
《南史》曰：梁张兴世为方伯父仲子，由兴世致位给事中，兴世欲将往襄阳，爱乡里，不肯去。尝谓兴世曰："我虽田舍老公，乐闻鼓角，汝可送一部，行田时吹之。"
《管子》曰：一农之事，必有一耜、一镰、一耨、一铫、一铚，然后成为农也。
又曰：北泽烧火照堂下，管子入贺，桓公曰："吾田野辟，农夫必有百倍之利也。"
又曰：善为国者，使农寒耕而热耘，力归于上。
又曰：夫国富多粟生于农，故先王贵之。民事农则田垦，田垦则粟多，粟多则国富，国富则兵强，兵强则战胜，战胜者地广。农夫终岁之作，不足以自食也。故农者，月不足而岁有馀也。
又曰：先王者，善为民兴利除害，故天下归之。所谓兴利者，利农事也；所谓除害者，禁害农事也。
又曰：一农之量褒百亩也。
又曰：上农挟五，中农挟四，下农挟三。农有常业，女有常事。一农不耕，民有饥者；一女不织，民有寒者。
《孟子》曰：不违农时，谷不可胜食者也。
《孙卿子》曰：农精于田，不可为农师；贾精于市，不以为市师。
又曰：良农不为水旱不耕。
《韩子》曰：历山农者侵畔，舜往耕，期年让畔。
《国语曰》：管仲曰：昔者，先王处农就田野，令农夫群萃而州处，察其四时，(四时树艺各有宜。)权节其用，耒耜枷芟。(权平之，节其器用小大倨勾之宜。枷，拂也，所以击草。芟，大镰，所以芟草。)及寒，击槁除田，(寒，季冬大寒之时。槁，枯草也。)以待时耕；(时耕，立春之后。)及耕，深耕而疾耰之，以待时雨；(疾，速。耰，磨。时雨至，当种。)时雨既至，挟其抢刈耨镈，(在掖曰挟。抢，椿也。刈，镰。耨，兹其。镈，锄也。)以旦暮从事于田野。脱衣就功，首载茅蒲，身衣袯襫，(脱，解。茅蒲，簦笠也。袯襫，蓑蘗。)沾体涂足，(沾，濡。)暴其发肤，尽其四支之敏，以从事于田野。少而习焉，其心安焉，不见异物而迁焉。是故其父兄之教不肃而成，其子弟之学不劳而能。夫是故农之子恒为农，野处而不昵。(昵，近。)
《吕氏春秋》曰：匡章谓惠子于魏王之前曰："蝗螟者，农夫得而杀之。奚故？为其害稼也。"
《汜胜之书》曰：农士惰勤，其功力相什倍。
又曰：卫尉前上蚕法，今上农法。民事，人所忽略，卫尉{勤心}之，可谓忠国爱民之至。
《风俗通》曰：古者使人如借，故曰籍田。
孙盛作南昌令教曰：且欲先婚配境内，然后督其农桑。
《梁州记》曰：黑水村有鱼池，池上立美台，下四周有水，左右官良田数十顷，故以美农为名。
○耕
《周礼·天官上》曰：甸师，掌帅其属，而耕耨王籍，以时入之，以共粢盛。(其属，府史胥徒也。耨，耘耔也。王以孟春躬耕帝籍，天子三推，三公五推，卿、诸侯九推，庶人终于千亩。庶人，谓徒三百人。籍之言借也。王一耕之，而使庶人耘耔终之。粢盛，祭祀所用谷也。)
《礼记·月令》曰：正月，天子率三公、九卿、诸侯、大夫，躬耕帝籍，天子三推，公五推，诸侯九推。(郑玄注曰：帝籍，为天伸借人力所治之田也。蔡邕《章句》曰：礼成于三，故天子三推。卑者劳，故三公五推也。)
又《王制》曰：三年耕，必有一年之食；九年耕，必有三年之食。以三十年之通，虽有凶旱水溢，民无菜色。
又《少仪》曰：问士之子长幼，长则曰'能耕矣'。
又《表记》曰：天子亲耕粢盛秬鬯，以事上帝，故诸侯勤以辅事于天子。(言无事而居位食禄，是不义而富且贵。)
《左传·襄公七年》曰：夏四月，三卜郊，不从，乃免牲。孟献子曰："吾乃今而后知有卜筮。夫郊祀后稷，以祈农事也。(郊祀后稷以配天。后稷，周始祖，能播植者。)是故启蛰而郊，郊而后耕。今就耕而卜郊，宜其不从也。"(启蛰，夏正建寅之月。耕谓春分。)
又《襄公十四年》曰：吴子诸樊既除丧，(诸樊，吴子乘之长子也。乘卒，至此春十七月既葬而除丧。)将立季札。(札，诸樊少弟。)季札辞曰："曹宣公之卒也，诸侯与曹人不义曹君，将立子臧。子臧去之，遂弗为也，以成曹君。君子曰'能守节'。君，义嗣也，谁敢奸君？有国，非吾节。札虽不才，愿附于子臧，以无失节。"固立之，弃其室而耕，乃舍之。(传言季札之让，且明吴兄弟相传。)
又《昭公五》曰：伍员如吴，言伐楚之利于州于。(州于，吴王僚。)公子光曰："是宗为戮，而欲反其仇，不可从也。"(光，吴公子图阖也。反，复也。)员曰："彼将有他志。(光欲杀獠，不利员用事，故破其议，而员亦知之。)余姑为之求士，而鄙以待之。"(计未得用，故进勇士以求入于光，退居边鄙。)乃见专诸焉，(专诸，勇士。)而耕于鄙。
《谷梁传·成公》曰：郄克曰："反鲁卫之侵地，使耕者皆东亩。"(欲以利其戎车。)
《论语·卫灵公》曰：君子谋道不谋食。耕也，馁在其中矣；学也，禄在其中矣。
又《微子》曰：长沮、桀溺耦而耕。
《论语比考谶》曰：叔孙武叔毁孔子，譬若尧民曰："我耕田而食，穿井而饮，尧何力功？"
《周书》曰：神农之时，天雨粟，神农耕而种之。
《韩诗》曰："三之日于耜，四之日举趾。"至于四月，始可举足而耕。
又曰：齐人青将讨公孙无知，辞其友，其友曰："耕田刈草，农之力也；讨君之贼，大夫职也。"
《史记》曰：赵肃侯游大陵，出于鹿门，大夫扣马曰："耕事方急，一日不作，百日不食。"肃侯下车而谢之。
又曰：伍子胥进专诸于公子光，退而与故太子建之孤子胜耕于野。
又曰：陈涉少时，与人佣耕，辍耕垅上曰："富贵无相忘！"佣者笑而应曰："子为人佣耕，何富贵耶？"涉曰："嗟乎！燕雀安知鸿鹄之志哉？"
又曰：高后立诸吕为王，擅权用事。朱虚侯年二十，有气力，忿刘氏不得势，常入侍高后燕饮，曰："请为太后歌田。"太后曰："试为我言田意。"曰："深耕穊种，立苗欲疏。非其种者，锄而去之！"吕后默然。
《战国策》曰：主父欲伐中山，使李疵观之。疵曰："举士，即民务名不好本；朝上贤，即耕者隋而战士懦。若此不亡者，未之有也。"
《汉昭纪》曰：上耕于钩盾，弄田。(应劭曰：昭帝九年，未能亲耕帝籍，钩盾有田近署，故往试耕，为戏弄也。)
又曰：江南之地，火耕水耨。(应劭曰：烧草，下水种稻。)
又曰：夏侯胜每授书，谓诸生曰："学经不明，不如归耕。"
《后汉书》曰：王莽末，盗贼起，人皆忧，移徙遁逃，莫事农桑。淳于恭遂独耕，乡人止之曰："世方散乱，死生未分，何空自苦为？"恭曰："正我不得食，他人食之，何伤？奈何不耕？"
《东观汉记》曰：梁鸿乃将妻之霸陵山中，耕耘、织作以供衣食，弹琴、诵书以娱其志。
又曰：承宫将妻之华阴山谷，耕种禾黍。临熟，人就认之，宫悉推与去。由是显名。
又曰：第五伦为会稽太守，免官归田里，身自耕种，不交通人物。
《魏略》曰：常林少单贫，自非手力，不取之于人。性好学，汉末，为诸生，带经耕锄。其妻常自担饷馈之。林虽在田野，其相敬如宾。
《吴录》曰：征崇，字子知，遭乱，遂隐于会稽，躬耕以求其志。好尚者从学，所教不过数人辄止，欲令其业必有成也。
《吴志》曰：薛综上疏云："任延为九真太守，乃教其耕犁，使之冠履。"
《晋书》曰：朱冲，字巨容，少有志行，闲静寡欲，好学而贫，常以耕艺为事。
又曰：赵至，字景真，代郡人也，寓居洛阳缑氏。令初到官，至年十三，与母同观。母曰："汝先世本非微贱，世乱流离，遂为士伍耳。尔后能如此不？"至感母言，诣师受业。闻父耕叱牛声，投书而泣。师怪问之，至曰："我小，未荣养，使老父不免勤苦。"师甚异之。
《宋书》曰：王韶之家贫好学，尝三日绝粮，而执卷不辍。家人请之曰："困穷如此，何不耕？"答曰："我自耕耳。"
《齐书》曰：戴僧静为北徐州刺史，买牛给贫人，令耕种。
《梁书》曰：孔子祛，会稽山阴人也。少孤贫好学。耕耘樵采，常怀书自随，投闲则诵读。勤苦自励，遂通经术。
《赵书》曰：东耕仪直殿中监，铺席于侍臣之南，北面解匣，出御耒，跽受黄门侍中。侍中释剑，擎跽，以颖授尊。太常赞曰："皇帝亲耕籍田，一推一反，三推三反。"成礼，侍中跽取耒，以授侍郎，以授殿中监，监复韬匣。
《管子》曰：庶人好耕农而恶饮食，于是财用足。
又曰：行其游野，视其耕耘，计其农事，而饥饱之国可以知也。
又曰：耕者，出入不应于父兄，用力不农，农不事贤，行此三者，有罪无赦。
又曰：地大而不耕，非其地也。
《文子》曰：其耕不强者，无以养生。
《晏子春秋》曰：有纳书景公者，云："吾不知晏子之忠臣也。"公以为然。晏子入朝，公色不悦。晏子退而穷处，东耕于海滨。
《墨子》曰：鲁南郑人吴宪者，冬陶夏耕，自比于舜。
又曰：墨子之齐，遇故人，曰："今天下莫为不若已。"墨子曰："今小人，一人耕，九人处，耕者不可以不急。何则？食者众而耕者寡也。今天下莫为义，子宜劝我，何以止我？"
又《非乐》曰：使丈夫为之废丈夫耕稼树艺之时，使妇人为之废妇人纺织之事。
《庄子》曰：尧治天下，伯成子高立为侯。尧授舜，舜授禹，伯成子高辞而耕。禹往见之，则在野。
又曰：尧以天下让许由，许由不受，退而耕于颍水之阳，终身不见。
《尸子》曰：有虞氏身有南亩，妻有桑田。神农耕而王，所以观耕。
《商子》曰：今一人耕而百人食之，此为螟螣蚵(胡多切。)蠋(之欲切。)亦大矣。是有《诗》《书》，犹无益于治。
《孟子》曰：伊尹耕于有华之野，汤躬诣之，伊尹嚣然弗顾。
又曰：耕者助而不税，则天下之农皆悦，而愿耕于其野也。
《孙卿子》曰：子路问孔子曰："有耕耘树艺，手足胼胝，以养其亲，而无孝名，何也？"子曰："但使入则笃行，出则友贤，何患无孝名也？"
《韩子》曰：宋人有耕者，田中有株，免走触林而死。因释耕而守株，冀更得兔，宋人笑之。
《淮南子》曰：夫织者日以进，耕者日以却，事相反，成功一也。
扬子《法言》曰：谷口郑子真，不屈其志，而耕乎岩石之下，名振京都。
《傅子》曰：耕根车，天子亲耕乘之；蹑猪车，畋猎乘之。
《山海经》曰：后稷播百谷，始作耕。
《六韬》曰：昔帝尧之王天下，不以私曲之故留耕绩之时。
《国语》曰：古者天子籍田，后稷监之，(监，察。)太史赞替王，(赞，导。)王敬从之。王耕一墢，(一墢，耜之墢也。王无耦，以一耜耕也。)班三之，(班三次也。三之，下各三其上也，王一墢，公三，卿九，大夫二十七。)庶人终于千亩。(终，尽耕之。)
又曰：管仲对齐桓公曰："深耕而疾耰之，以待时雨。"
《吕氏春秋》曰：匡章谓魏王曰："今君行多者数百人，皆不耕而食，此害稼亦甚矣！"
又曰：人臣孝则事君忠，临难死；士民孝则耕耘疾，守战固。
又曰：舜耕于历山，昌草生，于是始耕。
《董生书》曰：禹见耕者五耦而轼。
《贾谊书》曰：王者之法：民三年耕，而馀一年之食；九年耕，而馀三年之食。三十岁，民有十年之蓄。
《说苑》曰：曾子衣弊衣而耕，鲁君使人致邑，曾子不受，曰："受人者畏人，与人者骄人。"终不受。
《太玄经》曰：神农冬耕，被服纯青。
崔元始《正论》曰：宣帝使蔡登校民耕相，三犁共一牛，一人持之，下种挽搂，皆取备焉，一日种一顷也。
《拾遗录》曰：需支夫善耕，妇人善织。以五色丝稍内口中，两手引而结之，则成文锦。丈夫多力，勤稼，一日锄十顷之地。
《董正别传》曰：刘恭嗣少有异才，闻司马操博物多通，故往见焉。遇其方耕，执耒耜于垅亩之上，于是释耒下衽，相就而言。
《任嘏别传》曰：嘏字昭先，乐安人。有比居者，擅耕嘏地数十亩，种之。人以语嘏，嘏曰："我自以借之也。"耕者闻之，惭谢还地。
《襄阳耆旧传》曰：庞公，襄阳人，居沔水上，至老不入襄阳城。躬自耕耔，其妻相待如宾，休息则整巾端坐，以琴书自娱。睹其貌者，肃如也。
《桓阶别传》曰：阶为赵郡太守，期月之间，增户万馀。路有遗一囊，耕者见之，举以系树。数日，其主还取。
《石勒别传》曰：石勒，元康中流宕山东，寄旅平原茬平界，与师欣家佣耕，耳恒闻鼓角鞞铎之音，勒私异之。
《琴操》曰：曾子幼小慈仁，居贫，无业以事父母。躬耕力作，随五土之利，四时惟宜，以进甘脆。尝耕于太山之下，遭雨雪寒冻，旬月不得归，乃作《忧思歌》。
