○戈
《易》曰：离为戈兵。
又曰：投戈散地，则六亲不能相保。
《书》曰：武王至商郊，王左仗黄钺，右秉白旄以麾曰："逖矣。西土之人。称尔戈，比尔干，立尔矛，予其誓。"
又曰：武王伐纣，战于牧野。前徒倒戈，血流漂杵。
又曰：成王崩，太保命仲桓、南宫毛(孔安国曰：二臣桓毛名。)俾爰齐侯吕伋，以二千戈、虎贲百人，逆子钊于南门之外。
又曰：兑之戈，和之弓，垂之竹矢，在东房。(兑、和，古之巧人。)
又曰：四人綦弁，执戈上刃，夹两阶戺。一人冕，执戣，立于东垂；一人冕，执瞿，立于西垂。(戣、瞿皆戟属。)
又曰：惟干戈省厥躬。
又曰：鲁侯、伯禽宅曲阜，徐夷并兴，公曰："备乃弓矢，锻乃戈矛。"
《诗》曰：岂曰无衣，与子同袍。王于兴师，修我戈矛，与子同仇。岂曰无衣，与子同泽。王于兴师，修我矛戟，与子偕作。
又曰：彼候人兮，荷戈与礻殳。(毛苌曰：候人，道路送迎宾客者也。荷，揭也。礻殳，殳也。礻殳，丁外切。)
又曰：载戢干戈，载櫜弓矢。
《礼记》曰：进戈者前其𨱔比，(徂闷切。)后其刃；进矛戟者，前其镦，(音队。)后其锐。(郑玄曰：后刃，敬也。二兵镦𨱔，虽在下犹为首。锐底曰𨱔，取其𨱔也。平底曰镦，取其镦地也。)
又曰：春夏学干戈，秋冬学羽籥，皆于东序。(干，盾也，戈句序戟也。干戈万舞，象舞也。)
又曰：能执干戈，以卫社稷。
又曰：宾牟贾侍坐于孔子，孔子与之言，及乐。子曰："夫乐者，象成者也。总干而山立，武王之事也。发扬而蹈厉，太公之志也。《武》乱皆坐，周召之治也。武王克商，济河而西，倒载干戈，包以虎皮，将帅之士，使为诸侯，名之曰建櫜。"
又曰：大夫士既殡而君往焉，祝先升，君即位于阼，小臣二人，执戈立于前，一人立于后。
《周礼》曰：旅贲氏：掌执戈盾，夹王车而趋，左八人，右八人，车止则持轮。丧纪，则衰葛执戈盾。军旅，则介而趋。
又曰：节服氏：掌祭祀、朝觐衮冕，六人维王之太常。郊祀裘冕，二人执戈，送逆尸从车。(郑玄曰：裘冕者，亦从尸服也。从尸车，送逆之往来也。)
又曰：方相氏：掌蒙熊皮，执戈扬盾，帅百隶而时傩，以索室殴疫。及墓，入圹，以戈击四隅，殴方良。(方良，罔两也。)
又曰：司戈盾：裳戈盾之物而颁之。祭祀，授故士戈。(故士，王族，故士也与旅贲当事则卫王者也。)军旅、会同，授贰车戈盾，建乘车戈盾。授旅贲及虎士戈盾。(乘车，王所乘车军。旅则草路，会同则金路也。)
又曰：车谓之六等之数：(郑玄曰：六等之数法易之，三材六画也。)车轸四尺，谓之二等；人长八尺，崇于戈四尺，谓之三等。殳长寻有四尺，崇于人四尺，谓之四等。车戟常，崇于殳四尺，谓之五等。酋矛常有四尺，崇于戟四尺，谓之六等。
又曰：金有六齐。四分其金则锡居一，谓之戈戟之齐。
又曰：戈广二寸，内倍之，胡三之，援四之。(郑玄曰：戈，今勾子戟也。或谓之鸡鸣，或谓之拥颈也。)已倨则不入，已勾则不决。长内则折前，短内则不疾。(郑玄曰：戈，勾兵也。主于胡已倨，谓胡微直而邪多，以啄人则不入。已勾，谓胡曲多也。以啄人则创不决前谓援也。内长则援短，援短则曲于磬折，嘏于磬折则引之于胡并钩。内短则援长，援长则倨于磬折，倨于磬折则引之不疾。)
又曰：庐人为庐器。戈秘六尺六寸，殳长寻有四尺。车戟常。酋矛常有四尺，矛夷三寻。(郑玄曰：秘犹柄也。八尺曰寻，倍寻曰常。酋夷，长短名也。)
《左传》曰：晋公子重耳及齐，齐桓公妻之，公子安之。姜曰："行也，怀与安，实败名。"公子不可，姜与子犯醉而遣之。醒以戈逐子犯。
又曰：秦伐晋。战之明日，晋襄公缚秦囚，使莱驹以戈斩之。囚呼，莱驹失戈。狼瞫取戈以斩囚，禽之以从公乘，遂以为右。
又曰：鲁败狄于咸，获长狄侨如。富父终甥舂其喉，以戈杀之，(春，犹冲也。)埋其首于子驹之北门。(狄长三丈。)
又曰：齐败于鞍。齐顷公既免，求逢田父，三入三出。入于狄，卒皆抽戈盾，冒之以入于卫，卫师免之，遂自徐关入。
又曰：晋楚战于鄢陵。范丐趋进(丐，土燮子。)曰："塞井夷灶，陈于军中，晋楚惟天所授，何患焉。"文子执戈逐之曰："国之存亡，天也！童子何知焉！"
又曰：晋胥童、夷羊五帅甲八百，将攻郄氏。长鱼矫请无用众。公使清沸魋助之，(沸魋，嬖人也。)抽戈结衽(衽，裳也。)而伪讼者三。郄将谋于谢。(榭，讲武堂也。)矫以戈杀驹伯、苦成叔于其位。(驹伯，郤锜苦成叔郄犨也。)温季曰："逃，威也。"遂趋。(郄至未奉君命而死，今矫等意欲禀□命，不以君命而来，故欲逃也。)矫及其车，以戈杀之，皆尸诸朝。
又曰：晋中行献子将伐齐，梦与厉公讼，弗胜。(厉公，献子所杀。)公以戈击之，首坠于前，跪而戴之，奉之以走，见梗阳之巫皋。他日见诸道，与之言同。(巫亦梦见献子与厉公讼。)巫曰："今兹主必死，若有事于东方则可以逞。"
又曰：晋侯伐齐，范鞅门于雍门，其御追喜以戈杀犬于门中。(杀犬示闲暇也。)
又曰：齐庆封好田而嗜酒，与庆舍政。(舍，庆封子。)卢蒲癸臣子之，(子之舍也。)与王何二人皆嬖，使执寝戈而先后之。(寝戈，亲近兵仗也。)尝于太公之庙，庆舍莅事。(临祭事也。)麻婴为尸，(为祭尸也。)卢蒲癸、王何执寝戈。庆氏以其甲环公宫。卢蒲癸自后刺子之，王何以戈击之，解其左肩。犹援庙桷，动于甍，以俎壶投，杀人而后死。(言其力多。)
又曰：郑徐吾犯之妹美，公孙楚聘之。(楚子南也。)公子黑又使强委禽焉。(禽，雁也。纳彩内雁也。)子南戎服入，左右射，超乘而出。女自房观之，适子南氏，子晳怒，既而橐甲以见子南，欲杀之而取其妻。子南知之，执戈逐之，及冲击之以戈，(冲，交道也。)子晳伤而归。告大夫曰："我好见之，不知其有异志，故伤。"
又曰：晋平公有疾。郑伯使公孙侨如晋聘，且问疾。叔向问曰："寡君之疾病，卜人曰：'实沈、台骀为祟。'此何神也？"子产曰："昔高辛氏有二子，伯曰阏伯，季曰实沈，不相能也。日寻干戈，以相征讨。后帝不臧，迁阏伯于商丘，主辰。迁实沈于大夏，主参。"
又曰：卫公孟絷狎齐豹，(公孟，灵公兄也。齐豹，齐恶之子，为卫司寇也。)夺之司寇与鄄，公孟恶北宫喜、褚师圃，欲去之。公子朝通于襄夫人宣姜，惧而欲以作乱。故齐豹，北宫喜、褚师圃、公子朝作乱。公孟有事于盖获之门外，(有事，祭也。盖获，卫郭门也。)齐氏帷于门外而伏甲焉。使祝蛙置戈于车，薪以当门。华齐御公孟，宗鲁骖乘。及闳，齐氏用戈击公孟，宗鲁以背蔽之，中公孟肩，杀之。
又曰：吴入郢，楚昭王涉睢，济江，入于云中。王寝，盗攻之，以戈击王。王孙由于以背受之，中肩。
又曰：吴伐越。越子句践御之，陈于槜李。灵姑浮以戈击阖闾，伤将指。
又曰：人输晋范氏粟。郑之姚子般送之，范吉射逆之，赵鞅御之。邮无恤御简子，卫太子为右，登铁上。郑人击赵简子，中肩，毙于车中，太子救之，以伐郑。师北，太子后复之，郑师大败。
又曰：齐简公即位。与妇人饮酒于檀台。成子迁居寝，(徙公使居正寝。)公执戈将击之。(疑其欲作乱也。)太史子馀曰："非不利也，将除害也。"
又曰：晋荀瑶帅师伐郑。(荀瑶，智伯也。)郑驷弘请救于齐。(弘，驷耑攵子)陈成子救郑。及濮，雨，不涉。成子衣制杖戈，(制雨衣也。)立于阪上，马不出者，助之鞭之。智伯闻之，乃还。(畏其得众心也。)曰："我卜伐郑，不卜敌齐。"
又曰：卫良夫与太子蒯聩入，舍于孔氏之外圃。昏入，适伯姬氏。既食，孔伯姬仗戈而先，太子与五人介舆豭从之，(分械甲也。)迫叔悝于厕，强盟之。(孔氏专政，故劫孔悝，欲令逐辄。)
《汉书》曰：宣帝时，美阳鼎献之。张敞好古文字，案鼎铭勒而上议曰："今鼎出于郊东，中有刻书，曰王命尸臣，(孟康曰：尸，主也。)官此扌旬邑，赐尔鸾旗，黻雕戈尸，臣拜手稽首。窃以传记言之，鼎殆周之所以褒赐大臣也。"
又曰：武帝元鼎五年，南越相吕嘉反，遣归义侯严为戈船将军，(张晏曰：严故越人，降为归义侯。越人于水中负{殹金}々人船，又有蛟龙之害，故置戈于下，因以为名也。)下离水。
《晋书》曰：《贾充传》云："高贵乡公之攻相府也，充率众拒战于南阙。军将败，骑督成倅弟太子舍人济问充曰："今日之事当如何？"充谓曰："公养汝等正拟今日，复何疑。"济于是抽戈犯跸。
崔鸿《前赵录》曰：李景年字延祐，前部人。长平之战，刘聪马中矢，几为晋军所获。景年以马授聪。挥戈前战。以功封梁邹侯。
《战国策》曰：中山君飨都大夫羊羹不遍，司马子期怒而走于楚，说楚王伐中山，中山君亡走。有二人挈戈而随，中山君顾谓二人："子奚为者也？"二人对曰："臣有父当饿将死，君下壶食𫗦臣之父，故来死君也。"中山君慨然仰天叹曰："吾以一杯羊羹亡国，以一壶食得士二人。"
《国语》曰：秦师侵晋，惠公令韩简挑战，曰："昔君之惠，寡人未敢忘。家人之众能合之不能离也。君若不还，寡人将无所避。"穆公衡雕戈出见使者。
《庄子》曰：孔子穷于陈蔡，七日不食，弦歌鼓琴。子路仡然执戈而舞。
《韩子》曰：勾践入官于吴，执戈为吴王洗马，故能杀夫差于姑苏。
《吕氏春秋》曰：赵简子攻卫附郭，自将远立，(郭远立，矢石不及也。)又居于犀蔽犀橹之下，投枹而叹(投，弃也。)曰："呜呼，士之遫(音速。)弊，尽一若此乎！"(遫犹化也，一犹皆也，言士之燮化弊恶皆如此乎。)行人烛过免胄横戈而进曰："亦由君不能耳，士又何弊尽之有！"简子乃去犀蔽犀橹，而立于矢石之所及，(矢，箭也。石，弩也。)一鼓而毕乘之。(毕，尽也。乘，凌也。)简子曰："与我得革车千乘也，不如闻行人烛过之一言。"
《淮南子》曰：阳虎为乱于鲁，鲁君令人闭城门而捕之，得者有赏，失者夷族。围三匝矣，阳虎将举剑而自刎颈，门者止之曰："我将出子。"阳虎左执剑，右提戈，赴围而走，门者出之。阳虎既出，顾出之者，以戈推之，攘祛薄腋。鲁君闻阳虎失，怒所出之门。以为伤者战斗者也，不伤者为纵之。伤者受厚赏，不伤者受重罪也。此所谓害之而反利之者也。
又曰：鲁阳公与韩构难，战酣。日暮，授戈而捴日。日反三舍。(鲁阳，楚人也，文之孙，司马期之子，所谓鲁阳文子也。楚僭号称王，其守县大夫皆称公，曰鲁阳公，今南阳鲁是也。)
《五经要义》曰：国君及元率戎车将在中央当鼓，御者在左，勇力之士执戈在后。
陆景《典语》曰：戈刀虽备于执事，而无所扬其锋。
桓宽《盐铁论》曰：匈奴处沙漠之中，生不食之地，如中国之麋鹿耳。好事之臣，求其义，责之礼，使中国干戈至今未息。
《玄晏春秋》曰：七年，春王正月乙酉，予长七尺四寸矣，未通史书，与从姑子梁柳等击壤于路，或编荆为盾，执荻为戈，分陈相刺习兵，共以为乐。
张骘《文士传·挚虞答策》曰：古之良臣受彤弓雕戈之锡，铭之彝器，贶之后昆，旷世历代以为宾荣。岂无其物，贵殊品也。
《抱朴子》曰：虎狼见逼，不挥戈奋剑而弹琴咏诗，吾未见其身之可保也。
又曰：荆卿、朱亥不示小勇于怯弱之间，孟贲、冯妇不奋戈戟于狸豺之群。
《山海经》曰：昆仑墟北，有人曰："太行伯"，把戈。
干宝《搜神记》曰：有崔文子者，学仙于子高。子高化为白霓而持药与子，文子惊怪，引戈击霓，中之，因堕其药。俯而视之，王子乔之尸也，置之室中，覆以弊筐，须臾而化为大鸟。开而视之，翻飞而去。
梅陶《在盆口与三公书》苏峻勇而无谋，兵家所常弊也。长广人释锄犁，执干戈，何知战法。
《文选》曰：戈鋋彗云。
又曰：戈矛若林。
《离骚》曰：操吴戈兮披犀甲，车错毂号短兵接。
繁钦《述征赋》曰：时三日之暮春，逼干戈之急难。
王粲《从军诗》曰：楼船凌洪波，寻戈刺群虏。
高贵乡公诗曰：干戈随风靡，武骑齐雁行。
魏明帝《堂上行》曰：武夫怀勇毅，勒马于中原。干戈森若林，长剑奋无前。
荀道雍《猛虎行》曰：诘朝弹竹冠，荷戈翦荒要。
应贞《华览》曰：万夫决拾，武骑齐足。乘夷长森，分行别属，弓不虚弯，戈不苟扑。
傅毅《西征颂》曰：愠昆夷之匪协，咸矫于戎事。干戈动而后戢，天将祚而隆化。
崔骃《北征颂》曰：人事协兮皇恩得，金精扬兮水灵伏，顺天机兮把刑德，戈所指兮罔不克。
张协《七命》曰：举戈林竦，挥锋电灭。仰倾云巢，俯殚地穴。
孔欣《七诲》曰：携同好，命爪牙，摄乌号，杖雄戈，缘山结网，参云张罗。
殷融议曰：自顷多难，国度屡空。疋夫有重茧之劳，武士有执戈之勋。
