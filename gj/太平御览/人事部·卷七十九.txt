○烈士
《礼记》曰：战于郎。(郎，鲁邑也。)公叔禺人遇负杖入保者息，曰："使之虽病也，任之虽重也，君子不能为谋也，士弗能死也，不可。我则既言矣！"与其邻重汪踦(重当为童，姓汪名踦。)往，皆死焉。鲁人欲勿殇重汪踦，问于仲尼。仲尼曰："能执干戈以卫社稷，虽欲勿殇，不亦可乎！"
又曰：齐大饥，黔敖为食于路，以待饿者而食之。有饿者蒙袂辑屦，贸贸然来。黔敖左奉食，右执饮，曰："嗟！来食！"扬其目而视之，曰："予惟不食嗟来之食以至于斯也！"从而谢焉，终不食而死。曾子闻之，曰："微与！"其嗟也可去，其谢也可食！"
又曰：鲁庄公及宋人战于乘丘。县贲父御，马惊败绩。公队，贲父曰："他日不败绩，而今败绩，是无勇也。"遂死之。圉人浴马。有流矢在白肉。公曰："非其罪也！"遂诔之。
《史记》曰：齐人或毁孟尝君于湣王曰："将为乱。"及田甲劫湣王，王意之，孟尝乃奔。魏前有获粟于孟尝之贤者闻之，乃上言，言孟尝不作乱，请以身为盟，遂自刭，以明孟尝。湣王乃知孟尝君果无谋。
又曰：汉高帝既立，以田横兄弟本定齐，齐人贤者多附焉，今在海中不收，后为乱，乃使赦罪召之。横乃与其客二人乘傅诣雒阳。至尸乡，尸乡在偃师厩置，置马以傅驿也。横谢使者曰："人臣见天子当洗沐。"因止留。谓其客曰："横始与汉王俱南面称孤，今汉王为天子，而横为亡虏北面事之，其耻甚矣。且吾烹人之兄，与其弟比肩而事主，纵彼畏天子诏，不敢动，我独不愧于心乎？且陛下欲见我者，不过欲见吾面貌耳。今陛下在雒阳，斩吾头，驰三十里间，形容未败，犹可观也。"遂自刭。二客亦自杀从之。高帝闻，大惊，以田横客皆贤，闻其馀五百人在海中，使召之。至闻横死，又皆自杀。于是知田横兄弟皆得士也。
又曰：楚下荥阳，生得周苛。项王谓苛："尔从我，我以公为上将军，封三万户。"苛骂曰："若不趣降汉，汉今虏若，若非汉敌也。"项王怒，烹苛。
又曰：李广从卫青伐匈奴，失道后至，大将军使长史急责广之幕府对簿。广曰："校尉无罪，乃我自失道。"谓其麾下曰："广结发与匈奴大小七十馀战，今幸从大将军出接单于兵，而大将军又徙广部行回远，而又迷失道，岂非天哉！且广年六十馀矣，终不能复对刀笔之吏。"遂引刀自刎，军士大夫皆哭。
《汉书》曰：高祖时，告赵王张敖反者，贯高对曰："独吾属为之，王不知也。"吏按笞数千，刺𦶟，身无完者，终不复言，廷尉以贯高辞闻上曰："壮士谁知者，以私问之。"中大夫泄公曰："臣素知此赵国，立名义不侵，为然诺者也。"上使泄公持节问之。高曰："人情岂不各爱其父母妻子哉？今吾三族皆已论死，岂以王易吾亲哉！顾为王实不反，独吾等为之。"具道本指所以不知状，于是世公具以报上，上乃赦赵王。上贤高能自立然诺，使泄公赦之。告曰："张王已出，上多足下，故赦足下。"高曰："所以不死者，白张王不反耳！今王已出，吾责塞矣。且人臣有篡弑之名，何面目复事上哉！"乃仰绝吭而死。
又曰：丞相王嘉数上言，不宜封董贤。上怒，诏嘉夷微尉诏狱，使者至府，掾吏涕泣，和药进嘉。嘉引药杯掷地，谓官属曰："丞相幸得备位三公，奉职负国，当伏刑都市以示万众，岂儿女子耶，何谓咀药而死！"嘉遂乘吏小车，去盖不冠，随使者夷微尉。二十馀日不食，呕血而死。
又曰：田延年有罪，霍光使往就狱。延年曰："幸县官宽我耳，何面目入牢狱，使众人指笑我，卒徒唾吾背乎！"即闭阁独居，持刀东西步，闻鼓声及，自刎死。
范晔《后汉书》曰：赵苞迁辽西太守。明年，遣使迎母及妻子，为鲜卑钞掠。苞率步骑与贼对阵，贼出母示苞，苞悲号谓母曰："为子无状态，欲禄奉养朝夕，不图为母作祸。"母遥谓苞曰："人各有命，何得相顾以亏忠义？昔王陵母，向汉使伏剑以固其志，尔其勉之。"苞即时进战，贼悉摧破，其母妻皆遇害。苞殡敛母毕，白上归葬。帝遣策吊慰，葬讫，苞呕血而死。
《东观汉记》曰：温序，字次房，为隗嚣别将苟宇所劫。宇谓序曰："子若与我并威同力，天下可图也。"序素有气力，大怒，叱宇等曰："虏何敢迫胁汉将！"因以节挝杀数人。贼众争欲杀之，宇止曰："此义士也，可赐以剑。"序受剑，衔须顾左右曰："贼所迫杀，无令须污土。"遂伏剑而死。
又曰：马援曰："方今匈奴、乌桓尚扰北边，欲自请击之。男儿要当死于边野，以马革裹尸还墓耳，何能卧床上在儿女子手中耶？"故人孟冀曰："谅为烈士，当如此矣！"
又曰：永和八年，匈奴遣使求和亲，上遣郑众持节匈奴。众素刚烈，至北庭，虏欲令拜，众不为屈。单于大怒，围守闭之，不与水火，欲胁服众，众拔刃自誓，单于恐而止。
又曰：汉围隗嚣，嚣穷困。其大将王捷登城呼汉军曰："为隗王城守者，皆必死无二心，愿诸军亟罢，请自杀以明之。"遂刎颈而死。
谢承《后汉书》曰：济阴戎良，字子恭，年十八为郡门下吏。良仪容伟丽。太守诸葛丰使阁里写书，从者诬良与婢通，刳腹引出肠肝示丰。
《汉末英雄记》曰：袁尚使审配守邺，曹操攻之，操出行围配，伏弩射之，几中。及城陷，生获配。操谓曰："吾近行，弩何多也？"配曰："犹恨其少。"操曰："即忠于袁氏，不得不尔！"志欲活之。配意气壮烈，终无挠辞。遂斩之。
《魏志》曰：庞淯，字子异，酒泉人。初以凉州从事守破羌长，会武威太守张猛反，杀刺史邯郸商，猛令曰："敢有临商丧，死不赦。"淯闻之，弃官，昼夜奔走，号哭丧所讫，诣猛。猛知其义士，遣不杀，由是以忠烈闻。
又曰：夏侯惇，字玄让，沛国谯人，夏侯婴之后。年十四，就师学，人有辱其师者，惇杀之，由是以烈气闻。
又曰：大将军司马文王斩诸葛诞，傅首夷三族。诞麾下数百人，坐不降，见斩，皆曰："为诸葛公死不恨。"其得人心如此。
又曰：贾逵初为郡吏，守绛邑长。郭援之攻河东，所经城邑皆下，逵坚守，援攻之不拔，乃召单于并军急攻之。城将溃，绛父老与援要，不害逵。绛人既溃，援闻逵名，欲使为将，以兵劫之，逵不动。左右引逵使叩头，逵叱之曰："安有国家长吏为贼叩头！"援怒，将斩之。绛吏民闻将杀逵，皆乘城呼曰："负要杀我贤君，宁俱死耳！"左右义逵，多为请，遂得免。
韦昭《吴书》曰：颖熙使魏，辞意不屈，魏留之。熙惧，见迫，乃引刀自刺，中乳房，上闻嘉之，赐盐米，复其国。
《蜀志》曰：义阳傅彤，先主与吴战，退军，彤断后距战，兵人死尽。吴将语彤令降，彤骂曰："吴狗！何有汉将军降者！"遂战死。
《晋书》曰：太守陈楚迫韦忠为功曹。会山羌攻郡，楚携子出走，贼射之，中三创。忠冒刃伏楚，以身捍之，泣曰："韦忠愿以身代君，乞诸君哀之。"亦遭五矢。贼相谓曰："义士也！"舍之。忠于是负楚以归。
又曰：辛勉累迁侍中。及洛阳陷，随帝至平阳。刘聪遣其黄门侍郎乔度赍药酒逼之，勉曰："大丈夫岂以数年之命而亏高节、事二姓，下见武皇帝哉！"引药将饮，度遽止之曰："主上相试耳，君贞士也！"叹息而去。
习凿齿《晋春秋》曰：后主将从谯周策，北地王谌怒曰："若数穷力屈，祸败必及，便当父子君臣背城一战，同死社稷，以见先帝可也。"后主不纳，遂送玺绶。是日，谌哭于昭烈之庙，先杀妻子，然后自杀。
沈约《宋书》曰：薛安都反，傅灵越奔逃，为沈庆之军人所擒，厉声曰："我傅灵越也。汝得贼何不即杀。"生送诣何勔，勔躬自慰，诘其叛逆，对曰："九州唱义，岂独在我。"勔又问："四方阻逆，无战不擒，主上皆加旷荡，即其才用。卿何不早归天阙，乃逃命草间乎？"灵越答："薛公举兵淮北，威震天下，不能专任知勇，委付子侄，败之由实在于此。然事之始末，备皆参豫，人生归于一死，实无面求祸拢"勔壮其意，送还京师。太宗欲加原宥，灵越辞对如一，终不回改，乃杀之。
《隋书》曰：张季珣，大业末，为鹰击郎将，其府据箕山为固，与洛口连接。及李密、翟让攻陷仓城，遣人呼之。李珣骂密极口，密怒，遣兵攻之。经三年，粮用尽，士卒羸病不能拒战，遂为所陷。季珣曰："吾虽为败军之将，犹是天子爪牙之臣，何容拜贼也！"密壮而释之。翟让从之求金不得，遂杀之，时年二十八。
又曰：许善心母范氏，梁太子中舍人孝才之女也。少寡养孤，博学有高节。高祖知之，敕尚食，每献时新，常遣分赐。尝诏范入内，侍皇后诣读，封永乐郡君。及善心遇祸，范年九十有二，临丧不哭，抚柩曰："能死国难，我有儿矣。"因卧不食，后十馀日亦终。
《唐书》曰：屈突通闻京师平，家属尽没，乃留显和镇潼关，率兵东下，将如洛阳。通适进路，而显和降于刘文静。遣副将窦琮、段志玄等率精骑与显和追之，及于稠桑。通结阵以自固，窦琮纵通子寿令往谕之，通大呼曰："昔与汝为父子，今与汝为仇雠。"命左右射之。显和呼其众曰："京师陷矣。汝并命关西人，欲何所去？"众皆释仗。通知不免，乃下马东南向再拜号哭，曰："臣力屈兵败，不负陛下，天地神祇，实所鉴察。"遂擒通送干长安。高祖谓曰："何相见晚耶？"通泣对曰："通不能尽人臣之节，力屈而至，为本朝之辱。"高祖曰："隋室忠臣也。"命释之，授兵部尚书，封蒋国公。
又曰：刘世让，字玄钦，雍州醴泉人也。为定安道行军总管，率兵以拒薛举，战败，世让及弟宝俱为举军所获。举将至城下，令绐说城中曰："大将军五道已趣长安，宜开门早降。"世让伪许之，因告城中曰："贼兵多少，极于此矣。宜益自固，以图安全。"举重其执节，终不之害。
又曰：新兴王良孙晋，先天中为殿中监，兼雍州长史，甚有威名，始封新兴王，寻附会太平公主，伏诛。初，晋之就诛，僚吏皆奔散，惟司功李捴徒步，不失在官之礼，仍哭其尸。姚崇闻之曰："栾布之俦也。"擢为尚书郎。
又曰：徐晦，由进士第登直言科，为栎阳尉，皆自杨凭所荐。及凭得罪，贬官临贺县尉，亲交无敢祖送，独晦至蓝田，与凭言别。时故相权德舆与凭交分最深，知晦之行，因谓晦曰："今日送临贺，诚为厚矣，无乃反为累乎！"晦曰："晦自布衣，沐杨公之知，今日不一送，他日相公吻奸邪所谮，乌可不送相公乎？"德舆大惭，因称之于人。不数日，御史中丞李夷简请吻监察。晦至之日，白夷简曰："晦不由公门，公何所取信而见奖拔于千万人中哉！"答曰："君送杨临贺，宁肯负国乎？"由是名益振。
《吕氏春秋》曰：要离既杀王子庆忌，吴王大悦，请分国。要离曰："不可。杀妻子焚而扬其灰，为不仁；为故主杀新主，为不义；不可以生。"伏剑而死。
《韩诗外传》曰：楚昭王有士曰石奢，公正而好直，王使为理。于是有杀人者，石奢追之，则其父也。还反于庭，曰："杀人者父也。以父成政，非孝也。不行君法，不忠也。"遂伏𫓧锧，曰："命在君。"君曰："追而不及，庸有罪乎？子其治事。"石奢曰："不然，死罪而生，不廉也。君赦之，上之惠，臣不失法，下之义。"遂不去𫓧锧而死乎庭中。
《会稽典录》曰：魏朗，字少英，会稽人。灵帝即位，窦武、陈蕃等欲诛宦官，谋泄，反为所害。朗以党被征，乃慷慨曰："丈夫与陈仲举、李玄礼俱死，得非乘龙上天乎？"于丹阳牛渚自杀，海内列名八俊。
张鄢《文士传》曰：陆机为大都督，请孙承为司马。成都王既害机兄弟，收承付刺奸狱，考掠千馀，两踝骨见，终不自诬。狱吏知承烈士，谏承曰："二陆之痛，谁不知枉？君何不惜身乎？"承乃仰而叹曰："吾亡不能济，死而相诬，非吾徒也。"狱吏作承服辞谋反状，成都乃下令，夷承三族。
刘世叔《异苑》曰：浔阳周虓，字孟威，宁康中镇于巴西，吻苻坚所获，守节不屈。坚使使清道，虓躬治达陌，谓使者云："烦君语氐贼苻坚，何至取国士如此！"坚闻之曰："貉子正欲觅死，杀之适足成其名耳。"乃苦加拷楚，不食而卒。坚怒犹未歇，剖棺临视，虓欻运眸，龈齿，须鬓张列，精暗明亮，回盼瞩坚，乃厚加赗赠。
刘向《新序》曰：崔杼弑庄公，申蒯渔于海而后至。将入死，其御止之曰："君之无道，闻于天下，不可死也。"申蒯曰："告我晚，子不早告我，吾食乱君之食，而死治君之事乎？子勉之，子无死。"其御曰："子有乱主犹死之，我有治长奈何勿死！"至于门，曰："申蒯闻君死，请入。"守门者以告，崔子曰："勿内。"申蒯曰："汝疑我乎？吾与汝臂。"乃断其臂，以予其门者。门者以示崔子，崔子陈八列，曰："令入。"申蒯拔剑呼天，三踊，乃斗杀七列，未及崔子一列而死。其御亦死之门外。君子闻之曰："蒯可谓守节死义矣。"
又曰：白公胜欲杀楚惠王，出亡，令尹、司马皆死。胜拔剑而属之，于屈卢曰："子与我，舍子；不与我，将杀子。"屈卢曰："《诗》有之曰：莫莫葛藟，肄于条枚；恺悌君子，求福不回。今子杀叔父而求福于卢也，可乎？且吾闻之，知命之士，见利不动，临死不恐，为人臣者，时生则生，时死则死，是谓人臣之礼。故上知臣道，其有可劫乎？胡不推之？"白公胜乃入其剑。
又曰：白公胜既杀令尹、司马，欲立王子闾以为王。王子闾不肯，劫以刃，王子闾曰："王孙辅相楚国，扶正王室，后自庇焉，闾之愿也。今子假威以暴王室，杀伐以乱国家，吾虽死，不子从也。"白公强之不可，遂杀之。
常璩《华阳国志》曰：张飞攻破巴郡，获将军严颜，谓曰："大军至，何以不降，敢逆战乎？"颜对曰："卿等无状，侵夺我州，但有断头将军，无降将军也。"飞怒曰："牵去斫头。"颜正色曰："斫头便斫，何为怒也？"飞义之，引为宾客。
又曰：章明，字公儒，繁人。王皓，字子离，江夏人也。明为太中大夫，莽篡位，叹曰："不以一身事二主。"遂自杀。皓为美阳令，去莽归蜀，公孙述僣号，高之，使聘之，皓乃自刎，以头付使者，述惭怒，诛其妻子。
又曰：李业，字巨游，梓潼人。少执志清白，太守到咸慕其名，辟为功曹，十命不诣，咸怒欲杀之，业径诣狱，咸释之。公孙述累征聘不应，述怒，遣鸿胪尹融持药酒逼业，业笑曰："名可成，不可毁；身可杀，不可辱。"遂饮药死。述耻杀善士，赠钱百万，子逃匿不受。建武中察孝廉。
