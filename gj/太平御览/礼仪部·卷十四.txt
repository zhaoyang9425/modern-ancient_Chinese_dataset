○庠序
《礼记·王制》曰：有虞氏养国老于上庠，养庶老于下庠。夏后氏养国老于东序，养庶老于西序。殷人养国老于左学，养庶老于右学。周人养国老于东胶，养庶老于虞庠。
又《学记》曰：古之教者，家有塾，党有庠，术有序，国有学。(术当为遂。万二千五百家为遂也。)
《五经通义》曰：三王教化之宫，总名为学。夏为学校。校之言教也。殷为庠，周为序，周家又兼用之，故乡为庠，里为序，家为塾。
《白虎通》曰：乡曰庠，里曰序。庠者，礼仪也；序者，序长幼也。
《汉书》曰：乡序庠置《孝经》师一人。
又《儒林传》曰：三代之道，乡里有教，夏曰校，殷曰庠，周曰序，所以劝善惩恶也。
《南史》曰：梁武帝修建庠序，别开五馆。其一馆在袁宪宅西。宪常招引诸生，与之谈论新义，出人意表，同辈咸嗟服焉。
○释奠
《礼记·月令·仲春》曰：是月也，命乐正习舞。(为将释奠。)上丁释奠于国学，(释谓置也。谓置牲币之奠于文宣王。)天子及公卿、诸侯、大夫亲往视之，(观其礼也。)命有司上戊释奠于太公庙。(亦用牲币之奠。)
又《月令·仲秋》曰：是月也，命乐正习吹，(春夏尚舞，秋冬尚吹，习之为将释奠。)上丁释奠于国学，天子乃率公卿、诸侯、大夫亲往视之，(礼仪同仲春。)是月也，命有司上戊释奠于故公庙。(礼仪同仲春。)
又《文王世子》曰：凡始立学，必先释奠于先圣先师。及行事，必用币。天子亲学，大昕鼓惩，所以警众也。
《晋书·礼志》曰：昔武王入殷而封先代之后，盖追思其德也。孔子大圣，终于陪臣，未有封爵。至汉元帝时，孔霸以帝师号褒成侯，奉孔子后。魏黄初三年，以议郎孔羡为宗圣侯，奉孔子祀。魏齐王正始二年，使太常释奠，以太牢祀孔子于辟雍，以颜回配。
《宋书·礼志》曰：魏齐王正始中，每讲经，使太常释奠先圣先师于辟雍。晋惠帝、明帝之为太子，及愍怀太子讲经竟，并亲释奠于太学。太子进爵于先师，中庶子进爵于颜渊。成、穆、孝武三帝亦皆亲释奠。
又《礼志》曰：元嘉二十二年，太子释奠，采晋故事。官有其注，祭毕，太祖亲临学宴会，太子以下悉预。
《唐六典》曰：仲春上丁，释奠于孔宣父，以颜回配焉，其七十二弟子及先儒并从祀。仲秋之月亦如之。仲春上戊，释奠于齐太公，以留侯张良配焉。仲秋之月亦如之。凡州县皆置孔宣父庙，以颜回配。仲春上丁，州县官行释奠之礼，仲秋上丁亦如之。
《唐书》曰：开元七年十一月，以贡举人将谒先师质问疑义，敕曰："皇太子及诸子，虽年未志学，而道在尊师，宜行齿胄礼。"
又曰：开元七年，皇太子入国学，行齿胄礼，谒先圣。皇太子初献，其亚献、终献并以胄子。常侍褚无量开讲《孝经》及《礼记·文王世子》篇。
又曰：归崇敬议：春秋释奠文宣王，祝板御署北面揖，以为其礼太重。按《大戴礼》师尚父授周武王丹书，武王东面而立。今置祝板，请准武王东面之礼，轻重庶得其中。晋博士成洽议曰："释典奉先师惟皇太子，业终乃礼，不然则废。"
晋《尚书大事》曰：尚书符太常曰："按洛阳图宫南自有太学，国子、辟雍不相预也。舍辟雍以太学，辟雍便为无事虚诞。汉魏旧事，皆言释奠祠先圣于辟雍，未有言太学者。又咸和中，成皇帝释奠于中堂之前台中，故事亦曰辟雍。是为汉魏之世初自两立，至释奠便在辟雍犹存。今废辟雍而立二学，中兴以来相违。"太常王彪之答："魏帝齐王使有司释奠于辟雍，此是魏之大事，非晋书旧典。太始、元康释奠太学，不在辟雍；太始五年、元康五年二行飨礼，皆于辟雍，不在太学。是则释奠于太学，行飨于辟雍，有晋已行之，准也。中朝有辟雍，犹在太学，况无辟雍，惟有太学，更当不在太学乎！"宰相从太常所答。
晋范坚书问冯怀曰："汉氏以来，释奠先师惟仲尼，不及公旦，何也？"冯答曰："若如来谈，亦当宪章尧、舜、文、武，岂惟周旦乎！"
挚虞《释奠颂》曰：如彼泉流，不盈不运。讲业既终，礼师释奠。升觞折俎，上下惟善。邕邕其来，肃肃其见。
○立庙(附)
《锺离意别传》曰：意为鲁相，修孔子庙。孔子教授堂下，床首有悬瓮，意召守庙孔问曰："此何等瓮？"曰："夫子瓮。背有丹书，自夫子亡后，无敢发者。"意乃发，索得书焉。
《宋书·礼志》曰：晋清河人李辽表曰：亡父先臣回绥集邦邑，归诚本朝，以太元十年遣臣奉表，路经阙里，过觐孔庙，庭宇倾颓，轨式颓圮，万世宗匠，忽焉沦废，仰瞻俯慨，不觉涕流。既逵京辇，表求兴复圣祀，修建讲学。至十四年，奉被明诏，采臣鄙议，敕兖州鲁郡准旧营饰。
《北齐书》曰：天保元年，诏封崇圣侯邑一百户，以奉孔子之祀，并下鲁郡，以时修治庙宇，务尽褒崇之至。
《唐书》曰：武德中，制祠典，释奠于太学，以周公为先圣，孔丘配飨。房玄龄及朱子奢议云：公旦、尼父俱是圣人。庠序置奠，本缘夫子。故鲁宋至于梁陈，爰及隋大业故事，皆以孔丘为先圣，颜回为先师，历代所行，古今通允。请停祭周公，升夫子为先圣，以颜回配飨。
又曰：上元中制曰：定祸乱者必先于武德，极生灵者谅在于师贞。周武创业，克宁区夏，惟师尚父，实佐兴王。况德有可师，义当禁暴，稽诸古昔，爰崇典礼，太公望可追封为武成王。有司依文宣王置庙，择古今名将，置亚圣及十哲，享祭之典，一同文宣。
又曰：开元十九年，始于两京置齐太公庙，以张良配。上元初，特加封太公为武成王，以历代名将从其祀。然有其制而未之行，祠宇日荒。至是，宰臣卢杞、京兆尹卢甚以卢者齐之裔，乃鸠其裔孙若卢、崔、丁、吕之族，合钱以崇饰之。请复旧典，兼择自古名将，如孔门十哲，皆配飨。诏下史官，乃定张良、穰苴、孙武、吴起、乐毅、白起、韩信、诸葛亮、李靖、李𪟝配焉。
○养老
《礼记·祭义》曰：食三老、五更于太学，天子袒而割牲，执酱而馈，执爵而酳，所以教诸侯之悌也。
蔡邕《月令章句》曰：五更当为五叟。叟，长老之称也。其字似更，书有转误，嫂字，女傍叟，今皆以为更矣。
《孝经援神契》曰：天子亲临辟雍，尊事三老，兄事五更。三者，道成于三；五者，训于五品。言其能以善道改已也。三老、五更，皆取有妻、男女完具者。
《续汉书》曰：三老、五更玉杖，长九尺，端以鸠为饰。鸠者，不噎之鸟，欲老人之不噎也。
华峤《后汉书》曰：熙平中，天子引袁逢为三老，赐玉仗。
应劭《汉书》曰：天子父事三老，兄事五更。天子亲割，三公设几，九卿正履。
《魏志》高贵乡公诏曰：夫养老兴教，三代所以树风化、垂不朽也。必有三老、五更，以崇至敬，乞言纳诲，着在惇史，然后六合承流，下观而化。宜妙拣德行，以充其选。关内侯王祥，履仁秉义，雅志淳固；关内侯郑小同，温恭孝友，师礼不忒。其以祥为三老，小同为五更。车驾亲率群司，躬行古礼焉。
王隐《晋书》曰：王祥字休征。魏帝高贵乡公入学，命祥为三老。祥南面几杖，以师道自居。帝北面乞言。祥于是陈明王圣帝之轨，君臣政化之要，俯以训帝。于时百辟卿士闻其格言，莫不砥砺。
《后魏书》曰：孝文帝以前司徒尉元为三老，前鸿胪卿游明根为五更。皇帝再拜肃拜五更，乞言毕，乃赐步挽一乘，诏曰："三老可给上公之禄，五更可食九卿之俸。"
《后周书》曰：高祖保定三年，乃下诏集太保燕公为三老。
又曰：武帝以太傅燕国公于谨为三老，赐延年杖；太师宇文护设几，司寇豆卢宁正舄。
又曰：孝闵践祚，于谨以年老乞骸骨，诏报不许。有司宜断表启，遂诏谨为三老。有司具礼，择日，又赐延年杖。高祖幸太学以食之。三老入门，皇帝迎拜门屏之间，三老答拜。有司设三老席于中楹，南向。太师晋公护升阶，设几于席。三老升席，南面，凭几而坐，以师道自居。大司寇楚公宁升阶正舄。皇帝升立于斧扆之前，西面，有司进馔，皇帝跪设酱豆，亲袒割。三老食讫，皇帝又亲跪受爵以酳。有司彻讫，皇帝北面立，访道。三老乃起，立于席后。皇帝曰："猥当天下重任，自惟不才，不知政治之要，公其诲之。"三老答曰："木受绳则正，后从谏则圣。自古明王圣主，皆虚心纳谏以知得失，天下乃安。惟陛下念之。"又曰："为国之本，在守忠信。是以古人云去食去兵，信不可失。国家兴废，莫不由之。愿陛下守而勿失。"又曰："治国之道，必须有法。法者，国之纲纪。纲纪不可不正，在于赏罚。若有功必赏，有罪必罚，则为善者日益，为恶者日止；若有功不赏，有罪不罚，则天下善恶不分，人无所措手足矣。"三老言毕，皇帝再拜受之。三老答拜焉。礼成而出。
《隋书》曰：后齐仲春令辰陈养老礼。先一日，三老、五更齐于国学，皇帝进贤冠、玄纱袍至辟雍，入总章。堂列宫悬，王公已下及国老名定位。司徒以羽仪、武贲、安车迎三老、五更于国学，并进贤冠、玄服、黑舄、素带。国子生黑介帻，青衿单衣，乘马从之。至，皇帝释剑执班，迎于门内。三老至门，五更去门十步，则降车以入。皇帝拜，三老、五更摄斋答拜。皇帝揖进，三老在前，五更在后，升自右阶，就筵。三老坐，五更立。皇帝升堂，北面。公卿升自左阶，北面。三公授几杖，卿正履，国老、庶老各就位。皇帝拜三老，群臣皆拜，不拜五更。乃坐。皇帝西向，肃拜五更，进珍馐酒食，亲袒割，执酱以馈，执爵以酳。以次进五更。又设酒醴于国老、庶老。皇帝升御坐。三老乃论五孝六顺、典训大纲。皇帝虚躬请受。礼毕而还。又都下及外州人年七十已上，赐鸠杖、黄帽。
