○罽宾
《汉书》曰：罽宾国，王治修鲜城，去长安万二千二百里。地平温和，有目蓿，杂草奇木，檀、槐、梓、竹、漆，种五谷、葡萄，有金、银、铜、锡。以金银为钱，文为骑马，幕为人面。(师古曰：幕即漫也。)出封牛、水牛、象、大狗、沐猴、孔爵、珠玑、珊瑚、虎珀、璧、琉璢。自武帝始通。
《唐书》曰：贞观十六年，罽宾国遣使献褥特鼠，喙尖而尾赤，能食蛇。有被蛇螫者，鼠辄嗅而尿之，其疮即愈。
○条支
《汉书》曰：条支国，临西海，暑湿，田宜稻。有大鸟，卵如瓮。
《后汉书》曰：条支国，城在山上，周回四十馀里。临西海，水曲环其南及东北，三面路绝，惟西北隅通陆。出师子、犀牛。
○安息
《汉书》曰：安息国，王治番兜城，去长安万一千六百里。风气物类，与罽宾同。亦以银为钱，文独为王面，幕为夫人面。王死，辄更铸钱。有大马、大爵。其属小大数百城，方数千里。最大国邑临妫水。商贾车船行旁国，书革，旁行为书记。(师古曰：今西方胡国书皆横行，不直下也。)武帝始遣使至安息，王令将将二万骑迎于东界。东界至王都数千里行，北过数十城，民人相属。因发使随汉使者来观汉地，以大鸟及卵来献，天子大悦。
《后汉书》曰：章帝章和元年，安息王遣使献师子、符拔。符拔形似麟，无角也。
《北史》曰：周武天和二年，其王遣使朝献。
○大月氏
《汉书》曰：大月氏国，治监氏城，去长安万一千六百里。物类民俗与安息同。出一封橐。驼(师古曰：脊上出一封也。)控弦十馀万，故强轻匈奴。(师古曰：恃其强盛而轻易匈奴也。)至冒顿单于攻破月氏，以其王头为饮器。月氏乃远去，过大宛，西击大夏而臣之。
《北史》曰：大月氏，北与蠕蠕接，数为所侵，遂西徙，都薄罗城。其王寄多罗勇武，遂兴师越太山，南侵北天竺，自干陀罗以北五国尽属之。后魏太武时，其国人商贩京师，自云能铸石为五色琉璃。于是采矿山中，于京师铸之，既成，光泽美于西方来者。乃诏为行殿，容百人，光色映彻，自此中国琉璃遂贱。
《异物志》曰：月氏俗乘四轮车，或四牛，或八牛，可容二十人。王称天子。
○大宛
《汉书》曰：大宛国，王治贵山城，去长安万二千五百五十里。以葡萄为酒，富人藏酒至万馀石，久者至数十岁不败。俗嗜酒，马嗜目宿。宛别邑七十馀城。多善马，马汗血，言其先天马子也。(孟康曰：言大宛国有高山，其上有马，不可得，因取五色母马置其下，与集生驹，皆汗血，因号曰天马子云。)张骞始为武帝言之，上遣使持金马以请，宛王不肯。于是天子遣贰师将军李广利将兵伐宛，连四年，宛人斩其王毋寡首，献马三千匹，汉军乃还。
又曰：宛王蝉封与汉约，岁献天马二匹。汉使采葡萄、苜蓿种归。天子以天马多，益种葡萄、目蓿，离宫馆旁极望焉。
《异物志》曰：大宛马有肉角数寸，或有解人语及知音，舞与鼓节相应。
《西域图记》曰：其乌马、骝马多白耳，白马、骢马多赤耳，黄马、赤马多黑耳。
○疏勒
《汉书》曰：疏勒国，王治疏勒城，去长安九千三百五十里。
《后汉书》曰：耿恭为戊巳校尉，引众入疏勒城。城中乏水，穿井，十五丈不得水。恭整衣服向井拜，飞泉涌出。贼遂退之。
《后魏书》曰：疏勒国，高宗末，其王遣使送释迦佛袈娑，长二丈馀，广丈馀。高宗以审是佛衣，应有灵异，遂烧之以验虚实。置于猛火之上，经日不燃，观者莫不悚骇。后每使朝贡。
《隋书》曰：疏勒国，都白山南百馀里。其王字阿你厥，手足皆六指，产子非六指者不育。王戴金师子冠，多稻、粟、麻、麦、铜、铁、银、雌黄。
《唐书》曰：疏勒国王姓裴，俗事妖神，有胡书文字。贞观九年，遣使献名马。
又曰：开元十六年，玄宗遣使册立其王裴安定为疏勒王。
○康国
《隋书》曰：康国者，康居之后也。迁徙无常，不恒故地。然自汉以来，相承不绝。其本姓温，月氏人也。旧居祁连山北昭武城，因被匈奴所破，西逾葱岭，遂有其国。支庶各分王，故康国左右诸国并以昭武为姓，示不忘本也。王字代失毕，为人宽厚，甚得众心。其妻，突厥达可汗女也。都于萨宝水上阿禄连城，城多众居，大臣三人共掌国事。其王索发，冠七宝金花，衣绫罗锦绣白叠。其妻有髻，幪以帛巾。丈夫剪发锦袍。名为强国，而西域诸国多归之。
又曰：有胡律，置于妖祠，决罚则取而断之，重罪者族，次重者死，贼盗截足。人皆深目、高鼻，多鬓髯。善于商贾，诸夷交易多凑其国。有大小鼓、琵琶、五弦箜篌、笛。婚姻丧制，与突厥同。国立祖庙，以六月祭之，诸国皆来助祭。俗奉佛。为胡书。气候温，宜五谷，勤修园蔬，树木滋茂。出马、驼、驴、骡、封牛、黄金、刚砂、甘香、阿萨那香、瑟瑟、麖皮、氍、锦叠。多葡萄酒，富家或致千石，连年不败。大业中，始遣使贡方物，后遂绝焉。
《唐书》曰：康居人多嗜酒，好歌舞。于道路生子，必以石密内口中，以胶置掌内，欲其成长，口常甘言，掌持钱如胶之粘物。
又曰：以十二月为岁首。有婆罗门为之占星候气，以定吉凶，颇有佛法。至十一月，鼓舞乞寒，以水相泼，盛为戏乐。
又曰：贞观九年，遣使贡师子。太宗嘉其远至，命秘书监虞世南为之赋，自此朝贡。至十一年，又献金桃、银桃，诏令植之于苑囿。
又曰：万岁通天年中，则天封其大首领笃婆钵提为康国王，仍拜左骁卫将军。
又曰：开元六年，遣使贡献锁子甲、水精杯、马瑙瓶、驼鸟卵之类。
○副货
《北史》曰：副货国，去代一万七千里，东至阿富使且国，西至没谁国，中间相去一千里，南有连山，不知名，北至奇沙国，相去一千五百里。国中有副货城，周匝七十里。宜五谷、葡萄，惟有马、驼、骡。国王有黄金殿，殿下有金驼七头，各高三尺。其王遣使朝贡。
○安国
《隋书》曰：安国，汉时安息国也。王姓昭武氏，与康国王同族，字设力登。妻，康国王女也。都在那密水南，城有五里，环以流水。宫殿皆为平头，王坐金驼座，高七、八尺。每听政，与妻相对，大臣三人评理国事。风俗同于康国，惟妻子、姊妹及母子逆相禽兽，此为异也。炀帝即位之后，遣司隶从事杜行满使于西域，至其国，得五色盐而返。国之西百馀里有毕国，可千馀家。其国无君长，安国统之。大业五年，遣使贡献。后遂绝焉。
○乌苌
《北史》曰：乌苌国，在赊弥南，北有葱岭，南至天竺。婆罗门胡为其上族。婆罗门多解天文吉凶之数，其王动则访决焉。土多林果，引水灌田，丰稻麦。事佛，多诸寺塔，寺极华丽。人有争诉，服之以药，曲者发狂，直者无恙。为法不杀，犯死罪，唯徙于灵山。西南有檀特山，山上立寺，以驴数头运食山下，无人控御，自知往来。
○乌那曷
《隋书》曰：鸟那曷国，都鸟许水西，旧安息之地。王姓昭武，亦康国种类，字佛食。都城方二里，胜兵数百人。王坐金羊座。北去安国四百里，西北去穆国二百馀里，东去瓜州七千五百里。大业中，遣使贡方物。
○渴盘陀
《北史》曰：渴盘陀国，在葱领东，朱驹波西。河经其国，东北流。有高山，夏积霜雪。亦事佛道，附于嚈哒。
《通典》曰：渴盘陀，后魏时通焉。亦名汉陀国，亦名渴盘罗陀国。理葱岭中，在朱俱波国西，西至护密国，北至疏勒国。其王本疏勒人，累代相承居此。国有户二千馀。有悬度山，在国南四百里。悬度者，名山也，溪谷不通，以绳索相引而度，其间四百里，中往往有栈道，因以为名。今按，悬度、葱岭，逦迤相属，邮置所绝，道阻且长，故行人由之，莫能分别。然法明、宋云所经，即悬度山也。又有头痛山，在国西南，向罽宾，历大头痛、小头痛之山，赤土身热之坂。
朱膺《异物志》曰：大头痛、小头痛山，皆渠搜之东，疏勒之西。经之者，身热头痛。夏不可行，行则至死。唯冬可行，尚呕吐。山有毒药，气之所为，冬乃枯歇，故可行也。
○钵和
《北史》曰：钵和国，在渴盘陀西。其土尤寒，人畜同居，穴地而处。又有大雪山，望若银峰。其人惟食饼面，饮麦酒，服毡丧。有二道，一道西行向嚈哒，一道西南趣乌长，亦为嚈哒所属。
○大夏
《史记》曰：大夏，在大宛西南二千馀里，妫水南。其俗土著，有城屋，与大宛同。俗无大君长，往往城邑寡小。其兵弱畏战。善贾。及大月氏西徙，皆臣畜大夏。大夏民多，可百馀万。其都曰蓝市城，有市贩卖诸物。东南有身毒国。张骞曰："臣在大夏时，见筇竹杖、蜀布，问曰：安得此？大夏国人曰：吾贾人往市之身毒国。身毒国在大夏东南可数千里。"
○米国
《隋书》曰：米国，都那蜜水西，旧康居之地也。无王，其城主姓昭武，康国王之支庶，字闭拙。都城方二百里，胜兵数百人。西北去康居百里。大业中，频贡方物。
○邓至
《通典》曰：邓至，羌之别种也。后魏时兴焉。有像舒者，代为白水酋帅，因地名为号，称至王。其地，自千亭以东，平武以西，汶岭以北，宕昌以南。风土习俗与宕昌同。自舒理至十代孙舒彭，附后魏孝文帝，封甘松县子邓为王。西魏恭帝初，其主檐术因乱来奔，周文帝遣兵送还。自后无闻。
○安息
《北史》曰：安息国，在葱岭之西，都蔚搜城，西与波斯相接，东去长安一万七百五十里。周武天和二年，其王遣使来献。
○乙弗献
《通典》曰：乙弗献，后魏时闻焉，在吐谷浑北。国有屈海，周回千馀里。众有万落，风俗与吐谷浑同。然不识五谷，惟食鱼与苏子，状若中国苟杞子，或赤或黑。西有契翰一部，风俗亦同，土特多狼。
○伏卢尼
《北史》曰：伏卢尼，都伏卢尼城，在波斯国北，去代二万七千三百二十里。累石为城。东有大河南流。中有鸟，其形似人，亦有如橐驼鸟者，皆有翼，常居水中，出水便死。城北有云尼山，出银、珊瑚、琥魄，多师子。
○石国
《隋书》曰：石国，居药杀水，都城方十馀里。其王姓石，名泥国。城之东南立屋，置座于中。正月六日、七月十五日，以王父母烧馀之骨，金瓮盛之，置于床上，巡绕而行，散以花香杂果，王率臣下设祭焉。礼终，王与夫人出就别帐，臣下以次列坐，享宴而罢。有粟、麦，多良马。其俗善战。曾贰于突厥，射匮可汗兴兵灭之，令特勒甸职摄其国事。大业五年，遣使朝贡。其后不复至。
○宕昌
《通典》曰：宕昌羌，后魏时兴焉，亦三苗之嗣。与先零、烧当、罕开诸部姓别，自立师，皆有地分，不相统摄，宕昌即其一也。俗皆土著，居有栋宇。其屋织牦牛及羖羊毛覆之。无法令摇赋，惟征伐之时乃相屯聚，不然则各事生业，不相来往。皆衣裘褐，牧养牦牛、羊、豕，以供其食。俗有蒸报，无文字，但取木荣落以记岁时。三年一相聚，杀牛、羊以祭天。俗重虎皮，以之送死。有梁勤者，代为酋帅，得羌毫心，乃自称王。其界自仇池以西千里，席水以南北八百里。地多山阜，部众二万馀落。至其孙弥忽如，遣使于后魏，太武帝拜为宕昌王。七叶孙弥秦，皆授南北两朝封爵。后见两魏分隔，永熙末，种人企定乃引吐谷浑寇金城。后企定寇石门，后周武帝天和中，诏大将军田恒讨平之，以其地为宕州。
汗(音普喝切)
《隋书》曰：汗国，都葱岭之西五百馀里，古渠搜国也。王姓昭武，字阿漆。都城方四里，胜兵数千人。王坐金羊床，妻戴金花。俗多朱沙、金铁。东去疏勒千里。大业中，遣使贡方物。
○色知显
《北史》曰：色知显国，都色知显城，在悉万斤西北，去代一万二千九百四十里。土平，多五果。
○伽色尼
《北史》曰：伽色尼国，都伽色尼城，在悉万斤南，去代一万二千五百里。土出盐，多五果。
○白兰
《通典》曰：白兰，羌之别种，后周时兴焉。东北接吐谷浑。风俗物产与宕昌同。周武帝保定元年，朝献使至。
○干陁
《北史》曰：干陁国，在乌苌西，本名业波，为嚈哒所破，因改焉。好征战，与罽宾斗，三年不罢，人怨苦之。有斗象七百头，十人乘一象，皆执兵仗，象鼻缚刀以战。所都城东南七里有佛塔，高七十丈，周三百步，即所谓雀离佛图也。
○史国
《隋书》曰：史国，都独莫水南十里，旧康居之地也。其王姓昭武，字逖遮，亦康国王之支庶也。都城方二里，胜兵千馀。俗同康国。北去康国二百四十里，南去吐火罗五百里。大业中，遣使朝贡。
○狮子
《通典》曰：狮子国，东晋时通焉，天竺旁国也，西海之中，延袤二千馀里。多出奇宝。其地和适，无冬夏之异，五谷随人所种，不需时节。其国旧无人，止有鬼神，有龙居之。诸国商估来共市易，鬼不见其形，但出珍宝，明其所堪价，商人依价取之。诸国人闻其土乐，因此竞至，或有停住者，遂成大国。能驯养狮子，遂以为名。风俗与婆罗门同，而尤事佛法。安帝义熙初，遣使献玉佛像。像高四尺二寸，玉色洁润，形制殊特，殆非人功，历晋、宋代，在建康瓦官寺。
又曰：宋文帝元嘉五年，其王刹利摩诃南遣使贡献。梁武帝大通元年，后王迦叶伽罗诃犁耶亦使使贡献。
○穆国
《北史》曰：穆国，都乌浒河之西，亦安息之故地，与乌那曷为邻。其王姓昭武，亦康国王之种类也，字阿滥密。都城方三里，胜兵二千人。东北去安国五百里，西去波斯国四千馀里。大业中，遣使贡方物。
○奄蔡
《通典》曰：奄蔡，汉时通焉。西接大秦，东南二千里与康居接，去阳关八千馀里。控弦十馀万。与录居同俗，而役属康居。土气温和，临大泽，无涯岸。多桢松、白草及貂，畜牧逐水草。盖近北海，至汉改名阿兰那国。后魏时白粟特国，一名温那沙。
○何国
《北史》曰：何国，都那密水南数里，旧是康居地也。其王姓昭武，亦康国王之族类。都城方二里，胜兵者千人。其王坐金羊座。东去曹国百五十里，西去小安国三百里，东去瓜州六千七百五十里。大业中，遣使贡方物。
○嚈哒
《北史》曰：嚈哒国，大月氏之种类也，亦高车之别种，其原出于塞北，自金山而南，在于阗之西。都乌许水南二百馀里，去长安一万一百里。其王都拔底延城，盖王舍城也。其城方十里馀，多寺塔，皆饰以金宝。风俗与突厥略同。兄弟共一妻。无兄弟者，妻戴一角帽；若有兄弟，依其多少之数更加帽焉。衣服类胡，加以缨络，头皆剪发。其语与蠕蠕、高车及诸胡不同。众可有十万。无城邑，依随水草，以毡为屋，夏迁凉土，冬逐暖处。其王分其诸妻，各在别所，相去或一、二里，巡历而行，每月一处。冬寒之时，三月不徒。王位不必传子弟，堪者死便受之。其国无车舆，多驼、马。用刑严急，偷盗无多少皆腰斩，盗一责十。死者富家累石为藏，贫者掘地而埋，随身诸物皆置冢内。人凶悍，能斗战。西域康居、于阗、安息及诸小国三十许，皆役属之，号为大国。
又曰：后魏明帝熙平中，遣宋云、沙门法力等使西域，访求佛经。时有沙门慧生者，亦与俱行，正光中还。慧生所经诸国，不能知其敝拴及山川里数，盖举其略云。
