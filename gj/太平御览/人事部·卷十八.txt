○长中国人
《礼斗威仪》曰：君乘土而王，其民长；君乘金而王，其民洪白长大。
《春秋演孔图》曰：孔子长十尺，大九围，坐如蹲龙，立如牵牛，就之如昴，望之如斗。
《周书》曰：丘陵之人专而长。
《史记》曰：胩子为齐相，出，其御之妻从门窥其夫。其夫为相御，拥大盖，策驷马，意气阳阳，甚自得也。既而归，其妻请去。夫问故，妻曰："晏子长不满六尺，身相国，名显诸侯。今者妾观其出，志念深矣，常有以自下者。今子长八尺，乃为人仆御，然子之意自以为足，妾是以求去也。"其后夫自抑损。晏子怪而问之，以实对，荐以为大夫。
《汉书》曰：东方朔上书曰："臣朔少失父母，长养兄嫂。年十三学书，三冬文史足用。年二十二，长九尺三寸。"
又曰：车千秋长八尺馀，体貌甚丽，武帝见而悦之。
又曰：金日䃅，父以不降见杀，与母阏氏、弟纶俱没入官，输黄门养马。日䃅长八尺二寸，容貌甚严，马又肥好，上异而问之，以本状对。上即日赐汤沐衣冠，拜为马监。
又曰：王商长八尺馀，身体洪大，容貌绝人。单于来朝，见商而拜。
又曰：王莽夙夜连率韩博士言："有奇士，长一丈，大十围，来至臣府，曰欲奋击胡虏。自谓巨母霸，出于蓬莱东南，五城西北昭如海濒，轺车不能载，三马不能胜。即日以大车四马，建虎旗，载霸诣阙。霸卧则枕鼓，以铁著食，此皇天所以辅新室。"
又曰：朱云字子游，鲁人，少时通轻侠，借客报仇。长八尺馀，貌甚壮，以勇力闻。年四十，乃变节从博士白子友受《易》。
《东观汉记》曰：冯勤字伟伯，魏郡人。曾祖父杨，宣帝时为弘农太守，有八子，皆为二千石，赵、魏间荣之，号"万石"焉。兄弟形皆伟壮，惟勤祖偃长不满七尺，常自谓短陋，恐子孙似之，乃为子伉娶长妻，生勤，长八尺三寸。
又曰：贾逵长八尺二寸，京师为之语曰："问事不休贾长头。"
华峤《后汉书》曰：赵壹字玄淑，汉阳人，体貌魁梧，身长八尺，美须眉，望之甚伟。
范晔《后汉书》曰：虞延字子大，陈留人。延生，其上有物若一匹绢，遂上升天，占者以吻吉。及身长六尺六寸，腰带十围，力能扛鼎。
又曰：大将军袁绍总兵冀州，遣使要郑玄，大会宾客。玄最后至，乃延升上坐，身长八尺，饮酒一斛，秀眉明目，容仪温伟。
又曰：郭林宗仪貌魁岸，身八尺，声如锺。
袁弘《汉纪》曰：长乐卫尉马腾，其长八尺，身体洪大，面鼻雄异，而性贤厚，人多敬之。
《魏志》曰：许褚字仲康，长八尺馀，大十围，容貌雄异，勇力绝人。
《晋书》曰：羊祜身长七尺三寸，美须眉，太原郭奕见之曰："此今之颜子也。"
《晋书·载记》曰：刘曜子胤，风骨俊茂，爽朗卓然，身长八尺三寸Ｍ袖与身齐，多力善射、骁捷如风云，曜因以重之。
《三十国春秋》曰：燕征其东莱太守王鸾。鸾身长九尺，腰带十围，贯甲跨马，不据鞍由镫。燕王德见而奇其魁伟，赐之食，一进一斛馀。德惊曰："所啖如此，非耕而能饱？但才貌不凡，堪为贵人，可以一县试之。"由是拜逢陵长，甚有治绩。
崔鸿《前秦录》曰：鹿缊字处默，西平人也。身长八尺，腰带十围，清辩善论，雄武便弓马，孝友贞亮，声高一时。
车频《秦书》曰：苻坚时有申香，长十尺以上，为拂盖郎。
裴景仁《秦书》曰：姚苌围苻坚，遣仆射尹纬诣阙陈事。坚见纬貌魁梧，志气秀杰，腰带十围，瑰伟异常，惊而问曰："卿于朕世，何为所作？"纬答曰："尚书令史。"坚笑曰："卿宰相才也。"
《宋书》曰：南郡王义宣为荆州刺史，白皙美须眉，身长七尺五寸，腰带十围。
《齐书》曰：王茂先身长八尺，洁白美容仪。齐武帝布衣时，常见之，叹曰："王茂先年少堂堂如此，必为公辅。"
又曰：刘善明，平原人也。长八尺九寸，质素，不好声色。
《北齐书》曰：肃宗孝昭皇帝，讳演，字延安。聪敏有识度，深沉能断，不可窥测。身长八尺，腰带十围，仪表望风，迥然独秀。
《周书》曰：庾信字子山，幼而俊迈，聪敏绝伦。博览群书，尤喜《春秋左氏传》。身长八尺，腰带十围，容止颓然，有过人者。
《三国典略》曰：寇俊归老，不复朝觐，天王思与相见，乃令入朝。俊身长八尺，须发皓然，容止端详，音韵清朗。天王与之同席而坐，因访洛阳故事，不觉屡为前膝。
《唐书》曰：李义琰身长八尺，博学多识。高宗每有顾问，言皆切直。
《孟子》曰：曹文公弟曹交问曰："闻文王七尺，汤九尺，今交九尺四寸，食粟而已，如何则可？"
《淮南子》曰：朱儒问天高于修人，曰："吾不知。"曰："子虽不知，犹近之于我也。"故凡问事，必于近之者。
《吴越春秋》曰：伍子胥见吴王僚，僚望其颜色，甚可畏，长一丈，大十围，眉开一尺。王僚与语三日，辞无复者。胥知王好之，每入言，倍有勇壮之气。
《帝王世纪》曰：季历之妃生文王昌，身长十尺。
又曰：禹长九尺九寸，殷汤长九尺。
《凉州记》曰：吕光字世明，连结豪贤，好施待士，身长八尺四寸，目重瞳子，左肘生肉印。性沉重，质略宽大，有度量。时人莫之识，惟王猛布衣时异之，曰："此非凡人。"
《司马彪序传》曰：朗祖父俊，字玄异，博学好古，侗傥有大度，长八尺三寸，腰十围。仪状魁岸，行与众有异，乡党宗族，咸影附焉。
祖冲之《述异记》曰：苻健皇始四年，有长人见，身长五丈，语人张靖曰，今当太平。新平令以闻，健以妖妄召靖，系之。是月霖雨，河、渭泛溢，蒲坂津监登于河中流得大屐一只，长九尺三寸。足迹称屐，指长尺馀，文深七寸。
《琐语》曰：齐景公伐宋，至曲陵，梦见大君子甚长而大，大下而小上，其言甚怒，好仰。晏子曰："若是则盘庚也。夫盘庚之长九尺有馀，大下小上，白色而髯，其言好仰而声上。"公曰："是也。""是怒君师，不如违之。"遂不伐宋也。
《世说》曰：满宠、宠子伟、伟子奋，皆长八尺。
○长绝域人
《河图玉板》曰：从昆仑以北九万里得龙伯国，人长三十丈，生万八千岁而死。从昆仑以东得大秦国，人长十丈。从此以东十万里得佻吐凋国，人长三丈五尺。从此以东千里得中秦，人长一丈。
《龙鱼河图》曰：天之东西南北极各有铜头铁额兵，长三千万丈，三千亿万人。天之东西南北极各有金刚敢死力士，长三千万丈，三千亿万人。天中有太平之都，有都甲食鬼铁面兵，长三千万丈，三千亿万人。
《尚书·洪范五行传》曰：长狄之人，长盖五丈馀也。
又曰：秦始皇时有大人身长五丈，足迹六尺。夷狄服，见于临洮。天戒秦曰：勿大行夷狄之道，将受其祸云。
《左传·文下》曰：冬十月，败狄于咸，获长狄侨如。富父终甥〈木舂〉其喉，以戈杀之，埋其首于子驹之北门，以命宣伯。(得臣，因名宣伯。曰侨如，以旌其功。)
《公羊传·文公》曰：长狄兄弟三人，一者之齐，王子城父杀之；一者之鲁，叔孙得臣杀之。则未知其之晋者也。
《谷梁传·文公》曰：鲁文公十一年，叔孙得臣败狄于咸，获长狄也，兄弟三人，迭害中国，得臣善射，射中其目，身横九亩，断其首而载之，眉见于轼。
《春秋考异邮》曰：长狄兄弟三人，各长百尺。狄者阴气，时中国衰，有夷狄萌。
《家语》曰：吴伐越，隳会稽，获巨骨一节，专车载焉。吴子使来聘鲁，以问孔子，孔子曰："丘闻昔禹致群臣于会稽之山，防风氏后至，禹戮之，其骨节专车。"客曰："防风何字也？"子曰："汪罔之君，守封嵎之山，为漆姓。在虞夏商为汪罔氏，于周为长翟氏，今曰大人。"客曰："人之长极几何？"子曰："长者不过十丈，数之极也。"
《魏略》曰：天竺国人皆长一丈八尺，车邻国男女皆长一丈八尺。
《魏志》曰：咸熙二年，襄武县言有大人见，长三丈馀，迹长三尺六寸。白发，着黄单衣，戴黄巾，呼人王始语，云今当太平。
《列子》曰：渤海之东有大壑焉，中有五山：一曰岱舆，二曰员峤，三曰方壶，四曰瀛洲，五曰蓬莱。群圣居之，帝使巨鳌十五举首而戴之，迭为三番。龙伯之国有大人，一钓而连六鳌，合负而归。于是，岱舆、员峤二山沉于大海。帝冯怒，侵灭龙伯之国，使小。至伏羲、神农时，其国人犹长数十丈。
《淮南子》曰：东方之人长一丈。
《孙绰子》曰：海人与山客辩其方物，海人曰："横海有鱼，额若华山之顶，一吸万顷之波。"山客曰："邓林有木，围三万寻，直上千里，傍荫数国。东极有大人，斩木为策，短不可杖，钓鱼为鲜，不足充𫗦。"(音逋)
《山海经》曰：东海之外大荒之中有波谷山者，有大人之国，有大人之市，名曰大人堂。有一人蹲其上，张其两臂。
《汉武故事》曰：公孙卿至东莱，云见一人长五丈，自称巨公，牵一黄犬、把一黄雀，欲谒天子，因忽不见。
《神异经》曰：东南有人焉，周行天下。其长七丈，腹围如长，箕头，(箕头，发烦乱也。)不饮食。朝吞恶鬼三千，暮吞二百，但吞不咋。(锄各切。)此人以鬼为饭，以雾露为浆，名天郭，一名食耶，(吞食耶鬼。)一名黄父。(黄父，鬼俗人，依此名两名之。)
又曰：西北海外有一人焉，长二千里，两脚中间相去千里，腹围一千六百里，但饮天酒(天酒，甘露也。)五，不食五谷鱼肉，忽有饥时，向天乃饱。好山海间，不犯百姓，不干万物，与天地同生，名无路之人，(言无路者，高大不可为路也。)一名仁(《礼》曰：仁也。)一名信，(与天地俱生而不没曰信。)一名神。
又曰：西南大荒中有人焉，长一丈，其腹围九尺，践龟蛇，戴朱鸟，左手凭青龙，右手凭白虎，知河海斗斛，识山石多少，知天下鸟兽言语，知百谷草木盐苦，名曰圣，一名哲，一名先通，一名无不达。凡人见拜者，令人神知。
又曰：东南隅大荒之中有朴父焉。夫妇并高千里，腹围百辅，(百辅，围千里也。)天初立时，使夫妻导开百川，懒不用意，谪其夫妻并立东南，男露其势，女彰其杀，气息如人，不畏寒暑，不饮不食。须黄河清，当复更使其夫妻导百川。
《蜀王本纪》曰：秦襄王时，宕渠郡献长人二十五丈六尺。
《括地图》曰：大人国孕三十六年而生，生儿白首长丈。
《外国图》曰：大秦国人长一丈五尺，猿臂长胁，好骑骆驼。
辛氏《三秦记》曰：敦煌西尽大秦，隔海，心无忧，遇善风不经二十日得渡；心忧，数年不得渡。该曰：心无忧患，不经二旬；心若忧患，远离三春。士人贤直，男女皆长一丈，端正。国主风雨不和，则让贤而治之。
郭子《横洞冥记》曰：有攴提国人长三丈二尺，有三手，一手当胸，手足三指。
