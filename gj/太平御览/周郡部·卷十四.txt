○山南道下
梁州
《图经》曰：梁州，汉中郡。春秋至战国时楚地。秦、汉为汉中郡。
《蜀志》曰：刘备初得汉中，曰："曹公虽来，无能为也。"
《汉书》曰：项羽立沛公为汉王，王巴、蜀、汉中四十一县，都南郑。沛公欲攻楚，丞相萧何谏曰："虽王汉中之恶，不犹愈于死乎？且语曰天汉，其称甚美，愿王汉中，镇抚其民，收用巴、蜀，还定三秦，天下可图也。"
洋州
《十道志》曰：洋州，洋川郡。春秋战国时并为楚地。秦为汉中郡地。
《汉志》曰：成固，属汉中郡。今洋源县地是也。
又曰：安阳，属汉中。鬵谷水所出。今黄金县也。
商州
《十道志》曰：商州，上洛郡。《禹贡》梁州之域。周为豫州之境。战国时属秦，秦并天下，为内史地。汉武置上洛县于此。
《史记》：张仪说楚怀王曰："大王诚能绝约于齐，臣请献商于之地六百里。"楚于是与齐绝约，使一将军随张仪至秦。仪谓楚使者曰："臣有奉邑六里，愿以献大王左右。"楚使者曰："臣受命于王，以商于之地六百里，不闻六里。"
皇甫谧《帝王世纪》曰：四皓，始皇时隐于商山，作歌曰："英英高山，深谷逶迤。晔晔紫芝，可以疗饥。唐虞世远，吾将何归？"
《汉志》曰：商，属弘农郡。秦相卫鞅邑也。
金州
《十道志》曰：金州，安康郡。《禹贡》梁州之域。于周，庸国之地，楚之附庸，后为楚地，秦为汉中郡。
《帝王世纪》曰：安康，谓之妫墟，或谓之姚墟。
《后汉书》：郑弘上书曰："虞舜出于姚墟，夏禹生于石纽。"颖容《释例》曰：舜居西域，本曰妫汭。
《汉志》曰：西城，属汉中郡。应劭曰：妫墟在西北，舜之所居，即今西城县。
房州
《十道志》曰：房州，房陵郡。土地所属与金州同。古麋国也。
《左传》曰：楚子伐麋，成大心败麋师于防渚。杜注：防渚，在麋地。阚骃云：防陵即春秋防渚也。
《汉志》曰：房陵、上庸、属汉中郡。
盛弘之《荆州记》曰：竹山县有白马塞。孟达为新城太守，登白马而叹曰："刘封、申耽据金城千里而不能守，岂丈夫哉！"
通州
《十道志》曰：通州，通川郡。土地所属与金州同。春秋战国并属巴子国。秦并天下，为巴郡。汉因之。
《后汉志》曰：宣汉，属巴郡。即汉宕渠地也。
《巴汉记》曰：和帝分宕渠之东置也。
《图经》曰：西魏改为通州，以其居四达之路，故以为名。(今为达州。)
渠州
《十道志》曰：渠州，潾山郡。土地所属与通州同。《汉志》曰："宕渠，属巴郡。"
《舆地志》曰：梁大通三年，于此置渠州。
左思《蜀都赋》曰：外负铜梁宕渠。
渝州
《十道志》曰：渝州，南平郡。古巴国也。
《三巴记》曰：阆、白二水东西流，曲折三回如巴字，故谓之三巴。
《山海经》曰：海内西南有巴国。昔太皞生咸鸟，咸鸟生乘厘，乘厘生后昭，是为巴人。(郭璞曰：为巴始祖。)
李膺《益州记》曰：明月峡，在巴县，东壁高四十丈，有圆孔形如满月，因以为名。
又曰：江津县西有香草楼。昔有仙人于此置楼居，植香草于楼下，一夕仙去。后人指其地为香草楼。
涪州
《十道志》曰：涪州，涪陵郡。《禹贡》梁州之域。周为雍州之地。春秋时属巴国。秦为巴郡。汉为涪陵县。《巴汉志》曰：涪陵，巴郡之南鄙，本与楚商于之地接。
朗州
《十道志》曰：朗州，武陵郡。《禹贡》荆州之域。春秋及战国时属楚。秦为黔中郡。汉高祖五年，更名武陵郡。梁湘东王于荆州割武陵郡置武州。陈天嘉元年，分武陵立沅陵郡。隋又改武州为辰州，又改嵩州，又改为朗州。
《史记》曰：秦惠王十四年，求以武阙外就楚易黔中地。
《武陵记》曰：后汉梁松自义陵移郡于若城。今州东有张若城是。
《晋书》曰：潘京，武陵汉寿人也。弱冠，郡辟为主簿，太守赵廞甚器之，尝问之曰："贵郡何以名武陵？"京曰："鄙郡本名义陵，在辰阳县界与夷獠相接，数为所攻，光武时移东山，遂得全完，共议易号。传曰止戈为武，《诗》称高平曰陵，于是名焉。"
《武陵记》曰：武陵郡境四千馀里。
澧州
《十道志》曰：澧州，澧阳郡。春秋战国时，其地属楚。秦属黔中郡。汉改黔中为武陵郡，属荆州。今州即武陵郡之零阳县地。吴分武陵西界立天门郡，即此郡之境。晋为南义阳郡。隋平陈，置松州，寻改为澧州。在澧水之北，故取为名。
《尚书·禹贡》曰：岷山导江，东别为沱；又东至于澧。(丰水名。)
《舆地志》曰：晋宋以义阳流人在南郡者立为南义阳郡，在寄荆州。
《十道志》曰：慈利县，即汉零阳县地。
《图经》曰：界内有零溪水，即以为名。隋开皇十八年，改零阳为慈利县。
王仲宣赠孙文始诗曰：悠悠澹、澧。(澹澧二水在澧阳县。)
巴州
《十道志》曰：巴州，土地所属与通州同。汉为巴郡宕渠县。
《四夷县道记》：李特、孙寿时，有群獠十馀万从南越入蜀、汉间，散居山谷。因斯流布在此地，后遂为獠所据。
壁州
《十道志》曰：壁州，始宁郡。本汉宕渠县地，后汉分置宣汉县。梁分宣汉置始宁。后魏分始宁置诺水县。
蓬州
《十道志》曰：蓬州，咸安郡。本汉宕渠县地。
《周地图记》曰：武帝天和四年，割巴州之伏虞郡、隆州之隆城郡，于此置蓬州。
集州
《十道志》曰：集州，符阳郡。本汉宕渠县地。晋惠帝永宁中，李特王蜀，其地属焉。梁武改为东巴州，后改为集州。以东北有集水，因以为名。(又云以万山所集故也。)
唐州
《十道志》曰：唐州，淮安县。《禹贡》豫州之域。春秋楚地。战国时属晋，后入韩。秦置三十六郡，为南阳郡。
《汉志》曰：南阳郡有比阳县，比水所出，东入蔡。
《左传·僖四年》：齐师伐楚。楚子使屈完如师。齐侯陈诸侯之师，与屈完乘而观之。齐侯曰："以此众战，谁能御之？以此攻城，何城不克？"对曰："君若以德绥诸侯，谁敢不服？君若以力，楚国方城以为城，汉水以为池，虽君之众，无所用之。"
《晋太康地记》曰：自华至沘阳，南北连百里，号为方城，亦曰长城。
《周地图记》曰：湖阳县，光武所封外祖樊重邑。又光武封姊为湖阳公主。《汉志》曰："湖阳，古廖国也。"(廖音力教反。)
邓州
《十道志》曰：邓州，南阳县。《禹贡》豫州之域。战国属韩。秦置三十六郡，南阳其一也。
《释名》曰：在中国之南而居阳地，故以为名。
《汉志》曰：南阳郡，领宛、犨等三十六县。秦置，莽曰前坠，属荆州。
又曰：邓，属南阳。故国。都尉治。应劭曰：邓，侯国也。
《史记》：苏秦说韩惠王曰："韩西有宜阳，东有穰、淯。"
《后汉书》曰：时天下垦田多不以实，诏下郡国检覆其事。时诸郡各遣使奏事，帝见陈留吏牍上有书，视之，云："颍州、弘农可问，河南、南阳不可问。"帝诘吏，吏不肯服。时显宗为东海公，言曰："河南帝城，多近臣；南阳帝乡，多近亲。田宅逾制，不可为准。"
《史记》曰：秦灭韩，徙天下不轨之人于南阳。故其俗夸奢，尚气力，好商贾渔猎，藏匿难制。宛，西通武关，东受淮海，都会也。
《图经》曰：菊潭，以界内菊潭水以名县。
盛弘之《荆州记》曰：菊水，其源旁有芳菊浸润，流其滋液，水极芳馨，饮之者皆寿考。
《后魏略》曰：孝文帝南巡至新野，临潭水而见菖蒲花，乃歌曰："两菖蒲，新野乐。"遂建两菖蒲寺以美之。
《楚地记》曰：汉江之北为南阳，汉江之南为南郡。
襄州
《十道志》曰：襄州，襄阳郡。《禹贡》豫州之南境。春秋以来，楚地。秦南郡之北界。二汉为南阳郡。献帝时，魏武始置襄阳郡。
《襄阳记》曰：襄阳，本楚之下邑，檀溪带其西，岘山亘其南，亦楚国之北津也。
《荆州图副》曰：建安十三年，魏武平荆州，始置襄阳郡。以地在襄山之阳为名。
《楚地记》曰：蜀关羽攻没于禁等七军，兵势甚盛，独襄阳徐晃屯守，不下。曹公谓晃曰："全襄阳者，徐公之功也。"后吴大帝率兵向西，时曹仁镇之，司马宣王言于魏文曰："襄阳水陆之衡，御寇要地，不可失也。"
《南雍州记》曰：永嘉之乱，三辅豪族流于樊、沔，侨于汉侧。立雍州，因人所思，以安百姓也。宋文帝因之置南雍州焉。
《晋书》曰：山简，字季伦。尝镇襄阳，郡中有高阳池，每临池，未尝不大醉而还。人歌之曰："山公何所诣？往至高阳池。日暮倒载归。酩酊无所知。时时能骑马，倒着白接蓠。举鞭问葛强，何如并州儿？"
盛弘之《荆州记》曰：襄阳郡砚首山南至宜城百馀里，其间雕墙峻宇，闾阎填列。汉宣帝末，其中有卿士、刺史、二千石数十家，珠轩骈辉，华盖连延，掩映于大太庙下。荆州刺史行部见之，雅叹其盛，敕号太上庙，道为冠盖里。
《汉志》曰：筑阳，属南阳郡。故谷国，今谷城县也。莽曰宜禾。应劭曰："筑水出汉中房陵，东入沔。"(筑音逐。)
《图经》曰：谷城县有酂城。《汉志》曰，即萧何出所封也，音赞。
均州
《十道志》曰：均州，武当郡。《禹贡》豫州之域。春秋时楚地。秦置南阳郡。
《汉志》曰：武当，属南阳郡。
《十道志》曰：郧乡，古麏国也。《左传》曰："楚潘崇伐麇，至于锡穴。"
又《地形志》曰：汉中郡之东界有锡县，即古之锡穴也。
随州
《十道志》曰：随州，汉东郡。春秋随侯之国。秦及两汉，属南阳郡。
《左传》曰：楚武王侵随，斗伯比言于楚子曰："汉东之国，随为大。"
《汉志》曰：随，属南阳郡。故厉国也。《左氏传》曰：楚伐徐，齐师伐厉救之。(厉音赖。)
又曰：舂陵，属南阳郡，侯国。故蔡阳之白水乡、上唐乡。汉文帝元朔五年，以零陵泠道之舂陵乡封长沙王子买为舂陵侯。后以舂陵下湿，上书徙南阳。今枣阳有舂陵故城。
