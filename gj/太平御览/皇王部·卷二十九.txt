○后魏敬宗孝庄皇帝
《后魏书》曰：孝庄皇帝，讳子攸，彭城王勰之第三子，母曰李妃。肃宗初，以勰有鲁阳翼卫之功，封帝武城县开国公，幼侍肃宗书于禁内。及长，风神秀慧，姿貌甚美。拜中书侍郎、城门校尉，兼给事黄门侍郎，雅为肃宗所亲待，长直禁中。迁散骑常侍、御史中尉。孝昌二年八月，进封长乐王。转侍中、中军将军。及武太元年春二月，肃宗崩，大都督尔朱荣将兵向京师，谋欲废立。以帝家有忠勋，且兼人望，阴与帝通，荣乃帅众来赴。夏四月，帝与兄弟夜北渡河，会荣于河阳。南济河，即帝位。以兄彭城王邵为无上王，弟霸成公子正为始平王。荣为侍中、都督内外诸军事、大将军、尚书令、领军将军，领左右卫，封太原王。百僚相率，有司奉玺绶，备法驾，奉迎于河梁。车驾巡河，西至陶渚。荣以兵权在己，遂有异志，乃害灵太后及幼主，次害无上王劭、始平王子正，公卿以下二千馀人。列骑卫帝，迁于便幕。车驾入宫，御太极殿，大赦天下，改武太为建义元年。是月，汝南王悦、北海王颢、临淮王彧前后奔萧衍，郢州刺史元愿达据城叛。五月，加大将军尔朱荣北道大行台，以尚书右仆射元荣为东道大使，征东将军、光禄勋元欣副之，循方黜陟，先行后闻。大将军尔朱荣还晋阳，帝饯于邙阴。六月，通直散骑常侍高干邕及弟帅合流民，起兵于齐州之太原，频败州军，诏东道大使元欣喻旨，乃降。是月，葛荣饥，使其仆射任褒帅车三万馀乘南寇，至沁水。幽州平北府主簿河间邢杲，帅河北流民十馀万户反于青州之北海，自署濮王，年号天统。诏诸有私马仗从戎者，职人优两大阶。诏当亲御六戎，扫清燕代，大将军、太原王尔朱荣帅精锐十万为左军，上党王天穆总众八万为前军，司徒公阳春勒兵十万为右军，司空公穆绍统率八万为后军。是月，葛荣众退，屯相州之北。七月，齐献武王于邺西北招慰葛荣别帅称王者七人，众万馀，降之。加大将军尔朱荣柱国大将军、录尚书事。光州人刘举聚众数千反于濮阳，自称皇武大将军。是月，高平镇人万俟(莫其二音)。丑奴僣大位，署置百官。八月，葛荣帅众围相州。九月，诏太尉公、上党王天穆讨葛荣，次于朝歌，以征东将军、齐州刺史元欣为沛郡王。柱国大将军尔朱荣率骑七千讨葛荣于滏口，破擒之，馀众悉降。冀、定、沧、瀛、殷五州平。大赦天下，改为永安元年。以柱国大将军、太原王尔朱荣为大丞相、都督河北畿外诸军事。冬十月，萧衍以北海王颢为魏主，年号孝基，入据南兖之铚城。二年夏四月，上党王天穆、齐献武王大破邢杲于齐州之济南，杲降，送京师。五月，元颢克梁国。内外戒严。癸酉，元颢陷荥阳。甲戌夜，车驾北巡，幸河内。丙子，元颢入洛。戊寅，太原王尔朱荣会车驾于长子，即日反旆。上党王天穆北渡河，会车驾于河内。秋七月，都督尔朱兆、贺拔胜从硖石夜济，破颢子冠受及安丰王延明军，元颢败走。车驾入居华林园，升大夏门，大赦天下。宴劳天柱大将军尔朱荣、上党王天穆及北平来督于都亭，出宫人三百、缯锦杂彩数万匹，班赐有差。三年春三月，雍州刺史尔朱天光讨丑奴、萧宝寅于安定，破擒之，囚送京师。六月，嚈哒国献狮子。九月，天柱大将军尔朱荣、上党王天穆自晋阳来朝。帝杀荣及天穆于明光殿，大赦天下。遣武卫将军奚毅、前燕州刺史侯渊帅众镇北中。是夜，左仆射尔朱世隆、荣妻乡郡长公主，帅荣部曲焚西阳门，出屯河阴。攻河桥，擒毅等屠害之。据北中城，南逼京邑。十月，通直散骑常侍、假平西将军、都督李苗以火船焚河桥，尔朱世隆退走。壬寅，尔朱世隆停建兴之高都，尔朱兆自晋阳来会之，共推太原太守、行并州刺史长广王晔为主，大赦所部，年号建明。十二月，尔朱兆寇丹谷，都督崔伯凤战殁。都督羊文义、史五龙降兆，大都督源子恭奔退。尔朱兆、尔朱度律自富平津上，率骑涉渡，以袭京城。事出仓卒，禁卫不守。帝步出云龙门。兆逼帝幸永宁之佛寺，杀皇子，乱兵杀司徒公、临淮王彧，仆射、范阳王诲。戊申，元晔大赦天下。尔朱度律自镇京师。尔朱兆迁帝于晋阳，崩于城内三级佛寺，时年二十四。中兴二年，谥为武怀皇帝。太昌元年，又谥孝庄皇帝，庙号敬宗。葬静陵。
○节闵皇帝
《后魏书》曰：节闵皇帝，讳恭，字修业，广惠王羽之子也。母曰王氏。少端谨，有志度。长而好学，事祖母、嫡母以孝闻，正始中，袭爵。延昌中，拜通直散骑常侍。正光三年，加散骑常侍，领给事黄门侍郎。以元义擅权，遂称疾不起。久之，因托瘖病。五年，就除金紫光禄大夫。建义元年，除仪同三司。既绝言，垂将一纪，居于龙华佛寺，无所交通。永安末，有白庄帝者，言王不语将有异图；民间游声又云有天子之气。王惧祸，逃匿上洛。寻见追摄，执送京师，拘执多日，以无状获免。及庄帝崩，尔朱世隆等以元晔疏远，又非人望所推，以王潜默晦身，有过人量，将谋废立，恐实不语，乃令王所亲申其意旨，且兼迫胁。王遂答曰："天何言哉！"世隆等大悦。春三月，晔迫至邙南，世隆等奉王东郭之外，行禅让之礼。太尉公尔朱度律进玺绶衮冕之服，及就辂车，百官侍位，入自建春云龙门，开太极殿前，群臣拜贺。礼毕，遂登阊阖门，诏大赦天下，以魏为大魏，改建明二年为普泰元年。是月，幽州刺史刘灵助起兵于蓟。抚军将军、金紫光禄大夫、兼侍中、河北大使高干邕及弟平北将军、通直散骑常侍高敖曹，率众夜袭冀州，执刺史元嶷，共推前河内太守封隆之行州事。三月，封长广王为东海王，颍州王尔朱兆为天柱将军，晋州刺史、平阳郡开国公高欢封渤海信都王。夏四月，诏有司不得复称伪梁，罢细作之条，无禁邻国还往。高欢以尔朱逆乱，始兴义兵于信都。西定殷州，斩其刺史尔朱羽生，命南赵郡太守李元忠为刺史，镇广河。八月，追尊皇考为先帝，皇妣为先太妃，封皇弟永业为高密王，皇子子恕为青州渤海王，既而高欢推立安定王为帝于信都。二年三月，高欢败尔朱天光等于韩陵。夏四月，高欢使魏兰根慰喻洛邑，且观帝之为人。兰根忌帝雅德，还致毁谤，竟从崔陵议，废帝于崇训佛寺，而立平阳王修，是为孝武帝。五月，帝遇弑殂于门下外省，时年三十五。孝武帝诏百司赴会，大鸿胪监护事，葬用王礼，加以九旒、銮辂、黄屋、左纛，班剑百二十人。后西魏追谥节闵皇帝。
○后废帝安定王
《后魏书》曰：后废帝，讳朗，字仲哲，章武王融第三子也，母曰程氏。帝少称明悟。永安二年，为肆州鲁郡王后军府司马。元晔之建明二年正月，为冀州渤海太守。及高欢起义兵，将诛暴逆，乃推戴之。冬十月，即皇帝位于信都城西，升坛柴燎，大赦，称中兴元年。以高欢为侍中、丞相、都督中外诸军事、大将军、录尚书、大行台，增邑三万户；以兼侍中、抚河北大使高干邕为侍中、司空；以前平北将军、通直散骑常侍高敖曹为骠骑大将军，仪同三司，冀州刺史以终其身。十一月，高欢率师攻邺城。二年春正月，拔邺，城擒刺史刘诞。二月，以高欢为大丞相、柱国大将军、太师，增封三万户，并前为六万户。三月，以齐文襄王起家为骠骑大将军、仪同三司。车驾幸邺。闰月，尔朱天光、兆、度律、仲远等屯于洹水之南。高欢出屯紫陌。尔朱兆率轻骑三千，夜袭邺城，叩西门，不克，退走。高欢大破尔朱天光等四胡于韩陵，前废帝镇军将军贺拔胜、徐州刺史杜德于阵降。尔朱兆走并州，仲远奔东郡，天光、度律将赴洛阳。大都督斛斯椿、贾显智倍道先还。夏四月，椿等据河桥，惧罪自劾，寻擒天光、度律于河桥。西北大行台长孙雅、都督贾显智等率骑入京师，执尔朱世隆、彦伯，斩于都街口，送天光、度律于高欢。尔朱仲远奔萧衍。车驾至河阳，仍逊于别邸。太昌元年五月，封安定郡王，邑一万户。后以罪殂于门下外省，时年二十。永熙二年葬于邺西南野马冈。
○孝武皇帝
《后魏书》曰：孝武皇帝，讳修，字孝则，广平武穆王怀之第三子，母曰李氏。性沉厚少言，好武事。始封汝阳县公，拜通直散骑侍郎，转中书侍郎。建义初，除散骑常侍，寻迁平东将军、兼太常卿，又为镇东将军、宗正卿。永安三年，封平阳王。普泰初，转侍中、镇东将军、仪同三司、兼尚书右仆射，又加侍中、尚书右仆射。中兴二年夏四月，安定王自以疏远，未允四海之心，请逊大位。齐献武王高欢与百僚会议，佥谓高祖不可无后，乃共奉王。戊子，即帝位于东郭之外，入自东阳、云龙门，御太极前殿，群臣朝贺。礼毕，升阊阖门，大赦天下。改中兴二年为大昌元年。帝以世易，复除齐献武王为大丞相、大将军，还邺，车驾饯别于干脯山。杀大司马、汝南王悦。大赦天下，改大昌为永兴，以同太宗时号，寻改为永熙元年。二年春正月，车驾幸崧高石窟灵岩寺。十二月，车驾狩于嵩阳，遂幸温汤，车驾还宫。三年春二月壬子，大赦。壬午，封左卫将军元斌之为颖昌王。夏四月癸丑，日有蚀之。五月丙戌，置勋府庶子，厢别六百人，骑官厢别二百人，合内部曲数千人。帝内图高欢，乃以斛斯椿为领君使，与王思政等统之，以为心膂。军谋朝政咸决于椿，分置督将及河南关西诸刺史。辛卯，下诏戒严，扬声伐梁，实谋北讨。秋七月己丑，帝亲总六军，率南阳王宝炬、清河王亶、广阳王湛、斛斯椿，以五千骑宿于瀍西阳王别舍，沙门都维那惠臻负玺、持千牛刀以从。有牛百头，尽杀以食军，士众知帝将出，其夜亡者过半。清河、广阳二王亦逃归。略阳公宇文泰遣都督骆超、李贤和各领数百骑赴，骆超先至。甲戌，贤和会帝于崤中。己酉，高欢入洛，遣匹娄昭及河南尹元子思领左右侍官追帝，请回驾。高昂率劲卒及帝于陕西。帝扬鞭长骛至湖城，饥渴甚。有王思村人以麦饭壶浆献帝，帝甘之，复一村。十年，帝至稠桑，潼关大都督毛洪宾迎献食。八月，宇文泰遣大都督赵贵梁御甲骑二千来赴，乃奉迎帝过河，谓御曰："此水东流而朕西上，若得重谒洛阳庙，是卿等功也。"帝及左右皆流涕。宇文泰迎于东阳，帝劳之，将士皆呼万岁。遂入长安，以雍州公廨为宫。大赦。甲寅，高欢推司徒清河王亶为大司马，承制总万机，居尚书省，欢追车驾至潼关。九月己酉，欢东还洛阳。帝亲督众攻潼关，斩其行台华长瑜。冬十月，高欢推清河王亶子善见为主，徙都邺。是为东魏。魏于此始分焉二。十二日，帝崩，时年二十五，谥曰孝武，葬云陵。
○文皇帝
《后魏书》曰：文皇帝，讳宝炬，孝文皇帝之孙，京兆王愉之子也。母曰杨氏。帝正始初，生父愉罪，兄弟皆幽宗正寺。及宣武崩，乃得雪。正光中，拜直阁将军。时胡太后嬖宠，帝与明帝谋诛之。事泄，免官。武泰中，封邵县侯。永安三年，追封南阳王。孝武即位，拜太尉加侍中。永熙二年，进位太保、开府尚书令。三年，孝武与高欢构难，以帝为中军，四面大都督，及从入关，拜太宰、录尚书事。孝武崩，丞相、洛阳公宇文泰率群公卿士奉表劝进，三让乃许焉。大统元年春三月戊申，帝即位于西城，大赦，改元。追尊皇考为文景皇帝，皇妣杨氏为后。己酉，进丞相略阳公宇文泰都督中外诸军、录尚书事、大行台，改封安定郡公；以尚书令斛斯椿为太保，广平王赞为司徒。乙卯，立妃乙氏为皇后。二年春正月辛亥，祀南郊，改以神元皇帝配。东魏攻陷夏州。三年冬十月，安定公宇文泰大破东魏军于沙苑，拜泰柱国大将军。四年春正月辛酉，拜天于清晖室，终帝世遂为常。二月，东魏攻陷南汾颖豫广四州，废皇后乙氏。三月立蠕蠕(而蠢切。)女都九闾氏为皇后，大赦。秋七月，东魏将侯景等围洛阳，帝与安定公宇文泰东伐。九月，车驾自东伐。五年冬十月，于阳武门外悬鼓置纸笔以求得失。六年春正月庚戌，朝群臣。自西迁至此，礼乐始备。七年十二月，御凭云观，引见诸王，叙家人之礼，手诏为宗诫十条以赐之。八年春正月，初置六军。十六年五月，东魏静帝逊位于齐。秋七月，安定公宇文泰东伐至恒农，齐师不出，乃还。九月，大赦。十七年春正月庚戌，帝崩于干安殿，时年四十五，葬于永陵，谥曰文皇帝。
○废帝
《后魏书》曰：废帝，名钦，文皇帝之长子也。母曰乙皇后。大统元年正月乙卯，立为皇太子。十七年三月，即皇帝位。二年秋八月，大将军尉迟迥克成都，剑南平。冬十一月，安定公宇文泰杀尚书元烈。三年正月，安定公宇文泰废而立齐王廓。帝自元烈之诛，有怨言。淮安王育、广平王赞等并垂泣谏，帝不听，故及于辱。
○恭皇帝
《后魏书》曰：恭皇帝，讳廓。文帝之第四子也。大统十四年，封为齐王。废帝三年五月，即皇帝位，改年。十一月，魏师灭梁，戕梁元帝。梁太尉王僧辩奉元帝子方智为王承制，居建业。三年春正月丁丑，初行周礼，建六官。以安定公宇文泰为太师、冢宰，以柱国李弼为大司徒，以赵贵为太保、太宗伯，以尚书令独孤信为大司马，以于谨为大司寇，以侯莫陈荣为司空。冬十月乙亥，安定公宇文泰薨。十二月庚子，帝逊位于周闵帝。元年正月，东魏封帝为宋公。寻殂。
○东魏孝静皇帝
《后魏书》曰：孝静皇帝，讳善见，清河文宣王亶之世子也，母曰胡妃。永熙二年，拜通直散骑侍郎。秋八月，为骠骑大将军、开府仪同三司。孝武既入关，渤海王高欢奉迎不克，乃与百僚会议，推帝以奉肃宗之后，时年十一。冬十月即位，大赦天下，改永熙三年为天平元年。有事于太庙，诏曰："安安能迁，自古之明典；所居靡定，往昔之成规。是以殷迁八城，周卜三地。吉凶有数，隆替无恒。事由于通变，理出于不得已故也。高祖孝文皇帝式观乾象，俯协人谋，发自武州，来幸嵩县，魏虽旧国，其命维新。及正光之季，国步孔棘，丧乱不已，寇贼相侵，俾我生民，无所措手。今远遵古式，深验时事，考龟袭吉，迁泽漳、滏。庶克隆洪基，再昌宝历。主者明为条格，及时发迈。"车驾北迁。诏渤海王高欢留后部分，以卫军大将军、尚书令元弼为骠骑大将军，仪同三司、洛州刺史，镇洛阳。十一月，车驾幸邺。是冬，萧衍以元庆和为镇北将军、魏王，入据平濑乡。孝武崩于长安。二年春正月，渤海王高欢袭击山胡刘蠡升，大破之。诏以高欢为相国，假黄钺、剑履上殿，入朝不趋，王固让不受。三月，高欢讨刘蠡升，斩之。蠡升子高海王复僣帝号，欢进击，破擒之，及其弟西海王、皇后、夫人王公以下四百馀人，并获逋逃之民二万馀户。八月，发众七万六千人营新宫。十二月车驾狩于邺。是岁，西魏文帝大统元年。三年春正月，诏加渤海王高欢九锡之礼，遣侍中元子思敦喻，固让乃止。二月，诏加渤海王世子澄使持节、尚书令、大行台、大都督。秋七月，大赦天下。四年夏四月，迁七帝神主入新庙，大赦天下。先是，萧衍因益州刺史傅和请通好。遣李谐等使于萧衍。冬十月，西魏遣其大行台元帅李海、大都督独孤如愿逼洛州，行军事广阳王湛弃城退还，季海、如愿遂据金墉。颍州长史贺若徽执刺史田迅西叛，引西魏都督梁回据城。西魏又遣其都督赵继宗、右丞韦孝宽等攻陷豫州。元象元年春正月，有巨象至自砀郡陂中，南兖州获送于邺。大赦，改年。大都督贺拔仁攻西魏南汾州，拔之。率豫州刺史尧雄等与大行台侯景、司徒高敖曹、大都督万俟受洛于等于北豫相会，俱讨颍州。梁回等弃城遁走，颍州平。秋七月，行台侯景、司徒高敖曹围西魏将独孤如愿于金墉城。八月，大败西魏于河阴。司徒高敖曹、仪同三司大都督李猛、宗显并战殁。西魏留其长孙子彦守金墉。渤海王高欢济河，子彦弃城走。兴和元年五月，立皇后高氏，大赦天下。秋七月，诏渤海王高欢为相国、录尚书事、大行台，固辞相国。九月，发畿内民夫十万人城邺城，四十日罢。十一月，以新宫成，大赦改元。二年春正月徙新宫，大赦天下。三年冬十月，诏群臣于麟趾阁，议新定班制，颁于天下。发夫五万人筑漳滨堰。四年夏四月，渤海王高欢请令百官月一面敷政事，明扬仄陋，纳谏屏邪，亲理狱讼。武定元年春正月，大赦，改年。车驾搜于邯郸之西山。三月，渤海王高欢讨宇文黑獭邙，印山，大破之。擒西魏临洮王森，蜀郡王荣宗，江夏王升，钜鹿王阐，谯郡王亮。追奔至恒农而还。豫、洛二州平。二年春正月，渤海王高欢请在并州置晋阳宫，以处配没之口。三月，渤海王世子高澄为大将军。五年春正月，渤海王高欢薨于晋阳。司徒侯景反，颍州刺史司马世云以城附之。景入据颖城，诱执豫州刺史高元成、广州刺史暴显等。司空韩轨，骠骑大将军、仪同三司贺拔仁，骠骑大将军、仪同三司可朱浑道元，左卫将军刘丰等率众讨之。景乃遣使降于西魏，请师救援。西魏遣使将李景和、王思政帅骑赴之。思政等入据颍州，景乃出走豫州。侯景复背西魏，归于萧衍。衍署景河南王大将军，承制。六月。司徒韩轨、司空可朱浑道元等自颍州班师。大将军高澄迎劳于石济，高澄还晋阳。秋七月，以大将军高澄为使持节、大丞相、都督内外诸军事、录尚书事、大行台、渤海王。九月，萧衍遣其兄子贞阳侯渊明率众寇徐州，堰泗水于寒山，以灌彭城。冬十月，以尚书左仆射慕容绍宗为东南道行台，与骠骑大将军、仪同三司、大都督高岳，潘相乐讨渊明。十一月，大破之，擒渊明及其二子。六年正月，大都督高岳等战于涡阳，大破侯景，俘斩五万馀人，溺于涡水，水为之不流。景走淮南。冬十月，侯景济江，推萧衍子临贺王正德为主，以攻建业。七年，萧衍弟徐州刺史、封山侯萧正表以锺离内属。三月，侯景克建业，还以萧衍为主。衍弟子北兖州刺史、定襄侯萧祗，湘潭侯萧退来降。夏四月，诏渤海王高澄绿绶绂，赞拜不名，入朝不趋，剑履上殿。是月，侯景杀萧衍，立子纲为主。六月，克颍州，擒西魏大将军、尚书左仆射，东道大行台、太原郡开国公王思政，颍州刺史皇甫僧显及战士男女数万口。八月，盗杀渤海王高澄。甲午，太原公高洋如晋阳。八年春正月，帝为渤海王高澄举哀于东堂。诏太原公高洋嗣事。三月，进爵为齐王。夏五月，诏齐王为相国，总百揆，备九锡之礼。以齐国太妃为王太后。诏归帝位于齐国，即日逊于别宫。齐天保元年，封中山王。二年冬十二月殂，时年二十八，谥曰孝静皇帝，葬于漳西山冈。
