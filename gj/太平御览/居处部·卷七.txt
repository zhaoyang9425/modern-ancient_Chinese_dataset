○阙
崔豹《古今注》曰：阙，观也；于前所以标表宫门也。其上可居，登之可远观。人臣将朝，至此则思其所阙，故谓之阙。其上皆画云气仙灵，奇禽怪兽，以示四方。苍龙，白虎，玄武，朱雀，并画其形。
《释名》曰：观，于上观望也。
《广志》曰：阙，缺也，门两边缺然为道也。
《周礼》：太宰以正月悬治法于象魏。
《礼记》曰：昔者仲尼与于蜡宾，事毕，于游观之上，喟然而叹。仲尼之叹，盖叹鲁也。(郑玄云：观，阙也。)
《左传》曰：哀公三年，司铎火，逾公宫。季桓子至，命藏象魏，曰："旧章不可忘也。"(象魏，阙也，法令悬之。故谓其书为象魏。)
又曰：《哀十七年传》云："卫侯梦于北宫，见人登昆吾之观。"注云：卫有观在古昆吾氏之墟也，今濮阳城。
《公羊·昭二十五年传》云：子家驹曰："诸侯僣于天子，大夫僣于诸侯，久矣。"昭公曰："吾何僣矣哉？"子家驹曰："设两观，乘大辂。"注云：礼，天子、诸侯内阙一观也。
又《定二年传》云：夏五月壬辰，雉门及两观灾。两观微也，然则曷为不言雉门灾及两观？主灾者两观也。
《汉书》曰：牂牁郡有桂浦阙。
又曰：蓬莱、方丈、瀛洲，此三山在海中，诸仙人不死药皆在焉，黄金、白银为阙。事具仙部。
又曰：建章宫东凤阙，高二十丈。
《列女传》曰：卫灵公与夫人夜坐，闻有车声，至阙而息，过又闻车声。夫人曰："此必是蘧伯玉。"公曰："何以知之？"曰："妾闻《礼》：下公门，轼路马。"今蘧伯玉贤者也。必不以暗昧废礼。"公令人视之，果如所言。
《神异经》曰：东南有石井，其方百丈。上有二石阙，侠东南面，上有蹲熊，有榜着阙，题曰地户。西北荒中有金阙，高百丈；上有明月珠，径三丈，光照千里；中有金阶，西北入两阙中，名天门。
《十洲记》曰：昆仑山有水精阙。
《水经》曰：秦孝公筑冀阙，临渭水，在咸阳西四十里。
《关中记》曰：未央宫东有青龙阙，北有玄武阙，《汉书》所谓北阙者也。建章宫圆阙，临北道，凤在上，故号曰凤阙也。阊阖门内东出，有折风阙，一名别风。
《濑乡记》曰：老子庙前有两石阙，大阙高九丈八尺，下三重石鹿，阙边各有子阙。
山谦之《丹阳记》曰：大兴中，议者皆言汉司徒许彧墓阙可徙施之。王茂弘弗欲。后陪乘出宣阳门，南望牛头山两峰，曰："天阙也，岂烦改作！"帝然之。
邓德明《南康记》曰：南康县归美山，去县七百里，下有石城，高数丈，远望嵯峨，灵阙腾空，故老谓之神阙。
《庄子》中山公子牟谓瞻子曰："身在沧海之上，心居魏阙之下，奈何？"瞻子曰："重生，重生则轻得。"中山公子曰："虽知之，未能自胜也。"瞻子曰："不能自胜则从，神无恶乎？不能自胜而强不从者，此之谓重伤。重伤人无寿类矣。"
魏文帝歌曰：长安城西有双员阙，上有双铜雀，一鸣五谷生，载鸣五谷熟。
王子年《拾遗记》曰：昆仑第九层，山形渐狭小，下有芝田蕙圃，皆有数百顷，群仙种耨焉。傍有瑶台十二，各广千步，皆五色玉为台基，最下层有流精阙，直上四十丈有风云雷雨师阙。
○观
《汉书·成纪》云：孝成帝，元太子也。母曰王皇后，帝在太子家生甲观画堂。应劭注云：甲观在太子宫甲地，主用乳生也。颜师古曰：画堂，但画饰室中，宫殿通有彩画也。
又曰：甘露二年，幸萯阳宫，(在鄠。)属玉观。(属玉，水鸟，似，以名观也。)
《后汉书》曰：丁鸿，字孝公。肃宗诏鸿与广平王羡及诸儒楼望、成封、桓郁、贾逵等，论定五经同异于北宫白虎观，(广平王羡，明帝子。《东观记》曰：与太常楼望，少府成封、屯骑校尉桓郁、卫士令贾逵集议白虎门，名于门，立观因以名焉。)使五官中郎将魏应主承制问难，侍中淳于恭奏上，帝亲制临决。鸿以才，论最明，儒者称之，帝数嗟美焉。时人叹曰："殿中无双丁孝公。"
又《章帝纪》曰：永平元年，长水校尉儵奏言："先帝大业，当以时施行。欲使诸儒共正经义，颇令学者得以自助。"于是下太常、将、大夫、博士、议郎、郎官及诸生、诸儒会白虎观，讲议五经同异。
又曰：时谓东观为老氏藏室。注：老子为柱下史，四方所记，文书皆归于柱下。言东观多经籍。
又曰：高彪除郎中，校书东观，后迁外黄令。画彪形像，以劝学者。
又曰：灵帝起四百尺观于河亮道，造万金堂于西园，又造南宫玉堂，筑广城苑。
《魏志》曰：明帝作凌霄观，始构，有鹄巢其上。侍中高堂隆曰："起阙而鹄巢，不得居之象。"
又曰：明帝置崇文观，征善属文者以充之。
《吴志·孙和传》曰：和为太子，被废。骠骑将军朱据、尚书仆射屈晃率诸将吏泥首自缚，连日诣阙请和。权登白爵观见，甚恶之。
《蜀志》云：李辅，字元政，为牙门讨破羌虏，筑平羌观于秦亭。
《晋元·元纪》曰：大兴元年十一月乙卯，日夜出，高三丈，中有赤青珥。诏曰："天灾谴诫，所以彰朕之不德也。群公卿士，各上封事，具陈得失，无所讳，将亲览焉。"新作听讼观。
又《刘曜载记》曰：曜立太学于长乐宫东，简百姓年二十五已下，十三已上五百人，选朝贤宿儒明经笃学以教之。命起丰明观西宫，建凌霄台于滈池。
又《石季龙载记》云："太子宣出时，季龙于其后宫升凌霄观望之，笑曰："我家父子如是，自非天崩地陷，当复何愁，但抱子弄孙，日为乐耳！"
又《张骏传》云：骏境内渐平，使其将杨宣帅众越流沙，伐龟兹、鄯善，于是西域并降。鄯善王元孟献女，号曰美人，立宾遐观以处之。
《齐书·王俭传》云：宋明帝太始六年，置总明观以集学士，或谓之东观，置东观祭酒一人，总明访举二人，儒玄史四科，科置学士十人，其馀吏下各有差。是岁，省总明观，于俭宅开学士馆，以总明簿书充之。
《陈书·后主纪》云：帝令采木湘州，拟造正寝。筏至牛渚矶尽没，既而渔人见筏于海上。复起齐云观。国人歌曰："齐云观，寇来无际畔。"
《后魏书·高祖纪下》云：十五年五月议改律令于东明观，亲折疑狱。
又《道武帝纪》云：天兴三年，起紫极殿、立武楼、风凉观、石池、鹿苑台。
又《匈奴刘聪传》云：平阳地震，崇明观陷为池，水赤如血，赤气至天，赤龙奋迅而去。
《舆地志》云：丹阳郡建康县台城，齐文惠太子治玄圃，有明月观、婉转桥、徘徊廊，圃内作净名精舍。
又曰：丹阳郡秣陵县新亭陇有远望楼，又名劳劳楼，宋改为临沧观，行人分别之所。
又曰：洛阳有广望观、阆风观、万世观、修灵观、临商观。
《百叶抄》：魏筑总章观，建翔凤于其上，使八方才人、六宫女尚书居之，引谷水过九龙殿前，玉井绮栏，水转百戏。
又曰：石虎起灵台，九殿女官十有八等，又女妓二千为卤簿，皆著紫纶巾、熟锦袴、金银镂带、五纹织成靴，游于戏马观。
《汉封禅仪》泰山东南有山名日观，鸡一鸣时，见日始出，长三丈，秦观者望见长安，吴观者望见会稽，周观者望见齐。《三辅黄图》云：汉武帝起𫛛鹊观。又起神明观、馺娑观、甘泉苑，起仙人观，缘山谷行至云阳，三百八十里，入右扶风，周回五百四十里。
又曰：武帝起𫛛鹊观、神明观、驽法观、集灵观、仙门观、阳禄观。
《汉宫殿名》曰：长安有临山观、渭桥观、仙人观、霸昌观、兰池观、平乐观、九华观、豫章观、鸿雀观、昆明观、走马观、华光观、封峦观、走狗观、天梯观、瑶台观、流渠观、相思观、长平观、宜春观、华池观、射熊观、迎风观、露寒观、当市观、石阙观、白渠观、鼎郊观、(潘丘《巳阙中记》云：鼎郊观在上林苑。)白虎观、怀德观、三雀观、林木观、温德观、长平观。
华延携《洛阳记》曰：洛阳城十八观，皆施玄槛铁笼，疏云毋愰。
《华山记》曰：南岭东岩北面有二小山，一山有双石竖立，号曰石门；一山孤崖特秀，上有客观，陟之者远眺千里。
阮胜之《扬州记》曰：扬子县有杨子宫，宫中有玄珠观。
《华阳国志》云：蜀城有逸客观。
华延携《洛中记》云：金墉城西南角有昌都观，东北有百尺楼，魏都水使者陈熙造。
《建康宫阙簿》云：商飚观，在东北十三里篱门亭后亭墩上，齐武帝筑。九日，登以宴群臣。
又曰：曾城观，在县东北七里景云楼东，齐武帝起。七月七日夜，令宫人登以穿针，因曰穿针楼。
又曰：通天观，在县东北五里一百步旧台城内。宋元嘉中，筑蔬圃。二十三年，更修广之，筑池泊天泉，造景阳楼、大壮观、花光殿，设射堋，又立凤光殿、醴泉堂。
又曰：洛阳宫中有玄览观、东泛观、清览观、高平观、广望观、听松观、见亲观、高乐观、陵云、总章、宣曲、万年等观。
又云：建业宫有迎风观，在县南十五里。宋武大明中，起于石子墩上，孙峻杀诸葛恪，殷綝杀朱主皆于此。又有徼道观。
晋潘岳《关中记》曰：柘观、虎圈观、昆池观、上闾观、朗池观、走马观、汤禄观、博望观、则阳观、阴德观、并在上林苑中。
陆机《洛阳地记》曰：洛阳南宫有承风观，洛阳北宫有增喜观，洛阳城外有宣杨观、千秋、鸿池、泉城、杨威、石楼等观。
又曰：洛阳城外有鼎中观。
《舆地志》云：洛阳西南洛水上有鼎中观，是成王定鼎处。
唐韦述《东京杂记》曰：东京紫微宫有一柱观。
又曰：上阳宫有上清观。
潘安仁《西征赋》云：图万载而不倾，奄摧落于十纪，擢百寻之曾观兮，今数仞之馀址。
左太冲《吴都赋》云：虑紫宫以营室，廓广庭之漫漫，寒暑隔阂于邃宇，虹霓回带于云观。
何平叔《景福殿赋》云：于是碣以高昌崇观，表以建城峻庐，岧峣岑立，崔嵬峦居。
宋玉《高唐赋》序云：昔者，楚襄王与宋玉游于云梦之台，望高堂之观。
魏陈思王《七启》曰：闲宫显敞，云屋皓〈白干〉，崇景山之高基，迎清风而立观。
沈休文《锺山诗·应西阳王教》云：即事既多美，临眺殊复奇；南瞻储胥观，西望昆明池。
沈休文《游沈道士馆诗》云：既表祈年观，复立望仙宫。
谢玄晖《观朝雨诗》云：朔风吹飞雨，萧条江上来，既洒百常观，复集九成台。
