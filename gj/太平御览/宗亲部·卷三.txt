○伯叔母
《尔雅》曰：父之兄妻为世母，父之弟妻为叔母。
《礼记》曰：曾子问曰："婚礼吉，既纳币，有吉日，女之父母死，则如之何？"孔子曰："婿使人吊。如婿之父母死，则女之家亦使人吊。父丧称母，父母不在，则称伯父之世母。"
又《杂记》曰：孔子曰："伯母、叔母疏衰，踊不绝地；姑、姊妹之大功，踊绝于地。如知此者，由文矣哉。"
《家语》曰：孔子之旧人曰原壤，其叔母死，夫子将助之以木。子路曰："由也昔闻诸夫子，毋友不如己者，过则勿惮改。姑已如何？"(姑，且；已，止。)孔子曰："凡人有丧，匍匐救之。况旧故非友，(同志为友，故友非旧友。)吾其往。"及之为椁，原壤登木曰："久矣，予之不托于音也！"遂歌曰："狸首之班然，执女手之卷然。"夫子为之隐，阳不闻以过之。子路曰："夫子屈节而极于此，失其举矣。岂未可以已乎？"孔子曰："吾闻之，亲者未失其为亲也，故者未失其为故也。"(《礼记》亦载，称原壤之母也。)
《蜀志》曰：许靖字文休，汝南平舆人也。靖与曹公书曰："世路威夷，祸乱遂尔。驽怯偷生，自窜蛮貊。成阔十年，吉凶礼废。涉南海，循岸渚，五千馀里。复遇疫疾，伯母殒命，并及群从，自诸妻子，一时略尽。复相扶持，前到此郡。追计为兵害及病亡者，十遗一二，生民之艰，辛苦之甚。"
《晋书》曰：罗含字君章，桂阳人也。含幼孤，为叔母朱氏所养，少有志尚。昼卧梦一鸟，文彩异常，飞入口中。因惊起，说之。朱氏曰："鸟有文彩，汝后必有才章。"自后藻思日新。
又曰：馀杭妇人经年荒，卖其子以活夫之兄子，吴兴太守孔褒荐之。
又曰：皇甫谧字士安，幼名静安，定朝那人，汉太尉嵩之曾孙也。出后叔父徙居新安，年二十不好学，游荡无度。尝得瓜果，辄进叔母任氏。任氏曰："《孝经》云：三牲之养，犹为不孝。汝今年馀二十，目不存教，心不入道，无以慰我。"因叹曰："昔孟母三徙以成仁，曾父烹豕以存教。岂我居不择邻，教有所阙，何尔鲁钝之甚也？修身笃学，自汝得之，于我何有？"因对泣涕。谧乃感激，就乡人席坦受书，勤力不殆。居贫，躬自稼穑，带经而农，遂博综典籍、百家之言，自号玄晏先生。
又曰：羊耽妻辛氏，字宪英，陇西人，锺会为镇西将军，宪英谓耽从子祜曰："锺士季何故西出？"祜曰："将为灭蜀也。"宪英曰："会所在纵恣，非持久处下之道。吾畏其他志也。"会果反。祜尝送锦被，宪英嫌其华，反而覆之。
又曰：杜有道妻严氏，字宪，京兆人。贞淑有识量，生子植。植从兄预为秦州刺史，被诬，征还。宪与预书戒之曰："谚曰：忍辱至三公。卿今可谓辱矣。能忍之，三公是卿座。"预后果为仪同三司。
《三十国春秋》：羊祜年十五而孤，事伯母蔡氏，以孝闻。蔡氏每叹曰："羊叔子可谓能养也。其诸葛孔明之亚乎！"
《宋书》曰：谢瞻字宣远，陈郡阳夏人。卫将军晦第三兄也。幼孤，叔母刘氏抚育有恩，同于至亲。
○从伯叔
《尔雅》曰：父之从父、昆弟为从祖父。
《吴志》曰：朱异字季文，为阳武将军。孙权与论攻战，问对称意。权谓异从父骠骑将军据曰："本知季文狯，(乌外切。)定见之，复过所闻。"
臧荣绪《晋书》曰：王沉字处道，少孤，为从叔司空昶所养。沉事昶如父。
虞预《晋书》曰：王浑从子浚，字彭祖，司空王沉贱孽也。少时不为亲党所知，浑谓弟深等曰："卿等莫轻彭祖。此儿平世不减方州牧伯，乱世可为都督三公。"怀悯之世，果为幽冀都督，位至鼎辅，如浑所说。
《晋书》曰：王彪之字叔虎。从伯导曰："选曹欲以汝为尚书郎，汝幸可作诸王佐耶？"彪曰："多少既不足计，自当任之于时。至于超迁，是所不愿。"
又曰：王羲之字逸少，司徒导之从子也，深为伯敦、导所器重。
又曰：魏舒字阳元，任城人也。身长八尺二寸，姿望秀伟，饮酒石馀。而迟钝质朴，不为乡亲所重。从叔父吏部衡有名当世，亦不之知，使守水碓。每叹曰："舒堪数百户长，愿毕矣。"舒亦不介意。后迁至司徒、剧阳子。
又曰：檀凭之字庆子，高平人。少有志力，闺门邕肃，为世所称。孤从兄子歆兄弟五人，皆稚弱。凭之抚养，若己所生。
又曰：荀崧从弟馗早亡，二息序、廞(许金切。)年各数岁。崧迎与共居，恩同其子。太尉临淮公荀𫖮国胤废绝，朝廷以崧属近，欲以崧子袭封。崧哀序孤微，乃让封于序。论者称焉。
《宋书》曰：谢景仁，陈郡阳夏人也。卫将军晦从叔父也。祖据太傅安弟，父兄宣城内史。景仁博闻强识，玄每与之言，不倦也。
又曰：王诞字茂世，琅琊临沂人也。少有才藻。晋孝武崩，从叔尚书令珣为哀策文，久而未就，谓诞曰："犹少序节物一句。"因出本示诞。诞揽笔便益之，接其"冬秋代变"后云："霜繁广除，风回高殿。"珣嗟叹清拔，因而用之。拜秘书郎。
《宋齐语录》曰：梁特进沈约撰史，王希聃尝问约曰："从叔太常，何故无传？"约戏之曰："贤从叔者，何可载？"答曰："从叔惟忠与孝，君当不以忠孝为美？"约有惭色。
《博物志》曰：蔡邕有书近万卷，末年载数车与王粲。粲亡后，粲子预魏讽反被诛。邕所与粲书悉入粲从子景，字长绪。
崔鸿《前凉录》曰：范绩字弘基。绩幼有名称，族叔上洛太守毗拊其首曰："汝，吾宗千里驹也。"历仕三朝，士友服其清亮。举秀才，为郎中，迁中都谒者。
○族父
《尔雅·释亲》曰：父之从祖昆弟为族父。
《后汉书》曰：侯霸字君房，河南密人。族父渊以官宦有才辨任职。元帝世佐石显等领中书，号曰太常侍。
《蜀志》曰：费祎字文伟，江下郸人也。(郸音盲。)少孤，依族父伯仁。姑，益州牧刘璋母也。
《晋书》曰：顾和字君孝，侍中众族子也。曾祖容，吴荆州刺史。祖相，临海太守。和二岁丧父，总角便有志操。族叔荣雅重之，曰："此吾家骐骥，兴吾宗者必此子也。"时宗人球亦有令问，为州别驾。荣谓之曰："卿速步，君孝超卿矣。"
《陈留志》曰：阮武字文业，魏末为清河太守。族子籍方总角，未知名。武见而伟之，以为胜已。明于知人，皆此类也。
○姑
《释名》父之姊妹曰姑。姑，故也，言于己为久故之人也。
《广雅》曰：姑谓之威。威，故也。
《说文》曰：威，姑也。
《尔雅》曰：父之姊妹为姑；王父之姊妹为王姑；曾祖王父之姊妹为曾祖王姑；高祖王父之姊妹为高祖王姑；父之从父姊妹为从祖姑；父之从祖姊妹为族祖姑。
《毛诗》曰：《泉水》，卫女思归也。问我诸姑，遂及伯姊。(父之姊妹称姑，先生曰姊。笺云：宁则又问姑及姊，亲其类也。先姑后姊，尊姑也。)
《礼记·曲礼》曰：姑姊妹，女子。子已嫁而返，兄弟不与同席而坐，不与同器而食。
又《檀弓》曰：姑姊妹之薄也，盖有受我而厚之者也。
《左传·僖上》曰：初，晋献公筮嫁伯姬于秦，遇《归妹》之《睽》。史苏占之，曰："不吉。归妹暌孤，寇张之弧。侄其从姑，六年其逋，逃归其国而弃其家。明年其死于高梁之墟。"(震为木，离为火，火从木生离为震。妹于火为姑。谓我侄者吾谓之姑，谓子圉质于秦也。)
《汉书》曰：成帝班婕妤，彪之姑也。
《后汉书》曰：桓晔字文林，姑为杨赐夫人。父鸾卒，姑赴哀。将至，止于传舍，整饰从者而后入。晔心非之。及姑劳问，终无所言，号哭而已。赐遣吏祠，因县发取祠具，晔拒不受。后每至京师，未尝舍杨氏。
《晋书》曰：阮孚母，祖姑家胡婢也。父咸通之，生孚。咸遗姑书曰："不意今日遂生胡儿。"姑答曰："《灵光殿赋》云：'胡人遥集于上楹'，便可以遥集为字。"咸从之。
《列女传》曰：鲁义姑者，鲁野人之妇也。齐攻鲁至郊，遥见一人携一儿，抱一儿。及军至，乃弃抱者而抱携者。将欲射之，遂止而问曰："所抱者谁之子？"对曰："兄之子。""所弃者谁之子？"曰："己子也。妾见大军至，不能两全，遂弃所生之子。"军曰："子之于母，甚痛于心，何弃所生而抱兄子？"对曰："子之于母，私爱也；侄之于姑，公义也。夫背公而向私者，妾不为也。"于是齐军遂止，曰："鲁郊有妇人犹持节行，况于朝廷乎！"遂回军不伐。鲁君闻之，赐束帛，号曰义姑。
又曰：梁宣节姑者，梁之妇人也。其室失火，兄子与己子三人在内，入取兄子，辄得其子。及火盛，不复得入。妇人将赴火，其友曰："本取兄子，卒误得己子，至于中心，亦已足矣。何至赴火？"妇曰："梁国岂可以户告人晓也？被不义之名，何面见弟兄？吾欲复投吾子，又失母子之情，誓不生！"遂赴火而死。君子曰：可谓节姑也。
《先贤行状》曰：蔡伯喈母，袁曜卿之姑也。
又曰：锺元皓妻，李膺之姑也。生子觐，与膺齐名。
