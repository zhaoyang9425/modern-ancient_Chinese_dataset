○太子一(并世子见)
《周易·离卦》曰：黄离，元吉。(离南方之卦，离为火土记位焉。土色黄，火之子，喻子有明德，能附丽于其父之道，文王太子发是也。慎成其业，故吉矣。)《象》曰：明两作，离。大人以继明照于四方。(王肃曰：两离相续，继明之义也。)
《周易·鼎卦》曰：初六：鼎颠趾，利出否。得妾以其子，无咎。(郑玄曰：颠，踣也。趾，足也。无事曰趾，设陈曰足。爻体选为服，初爻在服之下，足象也。足所以承正鼎也。初，阴爻而柔，与干同体，以否正承干，干为君，以喻君夫人事君，若失正礼，踣其为足之道情无怨则当以和义出之，然如否者，嫁于天子，虽失礼，无出道远之而已，远之，子废坤为顺，又为子母牛，在后妃之旁侧，妾之例也。有顺德子必贤，贤而立以为世子，又何咎也。)
《周易·震卦》曰：震惊百里，不丧匕鬯。《彖》曰：震惊百里，惊远而惧迩也。出可以守宗庙社稷，以为祭主。(王肃曰：在有灵而尊者莫若于天，有灵而贵者莫若于王，有声而威者莫若于雷，有政而严者莫若于侯，是以天子当干，诸侯用震地不过一同雷不过百里，政行百里则匕鬯，亦不丧祭祀，国家大事不丧，宗庙安矣。处则诸侯执其政，出则长子掌其祀。)
《周易·说卦》曰震一索而得男，故谓之长男。
又曰：震为长子。
《易经》曰：震下干上，无妄，天精起。(郑玄注曰：起，犹立也。干为天文，震为长子，圣人立为天子，天下之民，各得其所也。)
又曰：主器者莫若长子，故受之以震。
《尚书大传》曰：惟四月，太子发上祭于毕下，至于盟津之上，乃告于司马、司徒、司空诸节："亢才！予无知，以先祖先父之有德之臣，左右小子，予受先公，戮力赏罚，以定厥功，明于先祖之遗。"(郑玄注曰：四月者，周四月也。发，周武王也。卒父业故称太子。)太子发升于舟，中流，白鱼入于舟，王跪取出俟以燎，群公咸曰休哉。
《尚书中侯》曰：废考，立发为太子。(郑玄曰：定王业也。)
又曰：我终之后，恒称太子。终；卒。恒，常也。称太子者，明非诸侯，王事未定也。
又曰：太子发以纣存三仁，附即父位，不称王。(发武王名也。三仁，箕子、比干、微子。文王得赤雀丹书，故号以应天道，未成而崩。武王以天诛未行，谦不自成，故称太子，发若父业有不成者而将军。)
又曰：予称太子发，明慎父以名卒考。(予，我也。父死曰考。文王命武王，我终之后，恒称太子者，明慎文王之命也。君存称世子，薨称太子，既葬称子，逾年称公，今逾年而称太子，发若父业有不成者而将军。)
《周书》曰：文王受命九年，时维暮春，在鄗，召太子发曰："呜呼！吾语汝所保所守之哉。厚德广惠，忠信志爱，人君之行。(四者君德。)不为骄侈，不为太靡，不淫于美，括柱茅茨，为民爱费。(言务俭也，因就木枚曰括也。)"
《春秋演孔图》曰：圣人在后，(文王子也，故曰在后，嗣文王矣。)曰望阳；苞怀至德，据少阳。
贾谊《书》曰：文王使太公望傅太子发，嗜鲍鱼而太公弗与，曰："礼，鲍鱼不登于俎。岂有非礼而可养太子哉！"
《帝王世纪》曰：武王纳太公之女曰邑妾，修教于内，生太子诵。
《尚书·顾命》曰：尔尚明时朕言，用敬何元子钊，(时，是也。元子钊，康王名也。)弘济于艰难。
《穆天子传》曰：成姬之丧，刑侯、曹侯来吊，内史将之以见天子，天子告不豫而辞焉。刑侯、曹侯乃吊太子，太子哭，出庙门以送刑侯，再拜劳之，侯不答拜。(谦，不与太子亢也。)
《周书》曰：晋平公使叔誉于周，见太子晋，与之言(叔誉，叔向)，五称而三穷，(五称，说五事遂终矣。)逡巡而退，其言不遂。归，告公曰："太子晋行年十五，而臣不能与言。"师旷见太子，先称曰："吾闻太子之语高于太山，愿一言。"王子应之曰："吾闻太师将来，吾心甚喜。既见子，喜而又惧，吾闻女知人年长短吉凶也。"旷对曰："女声清，女色赤火色，不寿。"太子曰："然，却后三年，吾将上宾于帝所，女慎毋言，殃将及女。"师旷归，未及三年，告死者至也。
《春秋传》曰：灵王二十一年，谷洛斗，将毁王宫，王欲壅之，太子晋谏曰："不可。晋闻古之长民者不隳山，不崇薮，不防川，不窦泽。"
《列仙传》：王子乔，周灵王太子晋也。好吹笙作凤凰鸣，游伊洛间，有道士浮丘伯引上嵩山，仙去。
《尚书大传》曰：尧为天子，朱为太子，舜为左右。(郑注曰：左右，助也。若周之冢宰典国事。)尧知朱之不肖，必将坏其宗庙，灭其社稷，而天下同贼之；(肖，似也。尧受运行知天命在受。又深知朱之不似，不欲命于天诛如桀、纣也。)故尧推尊舜而尚之，属诸侯，致天下于大麓之野。
又曰：高宗有亲丧，居庐三年，然未尝言国事而天下无背叛之心者何也？及其为太子之时尽以知天下人民之所好恶，是以虽不言国事也，知天下无背叛之心。
《家语》曰：子张问曰："《书》云高宗谅暗，三年不言。言乃雍，(王肃曰：雍，权貌。书云乃雍，雍，和也。)有诸？"孔子曰："胡为其不然，古者天子崩则世子委政于冢宰三年。成汤既没，太甲听于伊尹；武王既丧，成王听于周公，其义一也。"
《尚书大传》曰：太子年十八，曰孟侯。孟侯者，于四方诸侯来朝，迎于郊者；问其所不知也，问人民之所好恶，土地所生，美珍怪异，山川之所有无。及父在时，皆知之。(郑玄注曰：十八，向入太学，为成人博问庶事也。)
又曰：弃法律，逐功臣，杀太子，以妾为妻，则火不炎上。
又曰：古之帝王者，必立太学、小学。(礼记曰：学在公宫之左，太学在郊。)使公、卿、大夫、元士之嫡子十有三年，始入小学，见小节焉，践小义焉。年二十，入太学，见大节焉，践大义焉。故入小学，知父子之道，长幼之序；入太学，知君臣之仪，上下之位。小师取小学之贤者登之大学，大师取大学之贤者，登之天子，天子以为左右。(天子当为太子。《礼志》曰：周公居摄，践祚而治，亢世子法于伯禽，使之为成王，居欲使成王之知父子、君臣、长幼之义，所以善成王也。)
《尚书洪范五行传》曰：心之大星，天王也。其前星，太子也；后星，庶子也。
《荆州星占》曰：少微星，一名处士星，储君、副主之宫。
《韩诗外传》曰：五帝官天下，三王家天下，家以传子，官以传贤。故自唐虞已上，经传无太子称号。夏殷之王虽则传嗣，其文略矣。至周，始见文王世子之制。
又曰：赵简子太子名伯鲁，小子名无恤。简子自为二书牍，亲自表之，书曰："节用听聪，敬贤勿慢，使能勿贱。"与二子，使诵之。居三年，简子坐清台之上，问二书所在？伯鲁忘其表，令诵不能得。无恤出其书于袖，令诵习焉。乃黜伯鲁而立无恤。
又曰：魏文侯封太子击于中山，三年不往来。赵仓唐曰："君何不遣人使大国？"太子曰："愿之久矣，未得可使者，"对曰："臣愿奉使，侯何好？"太子曰："侯嗜晨凫，好北犬。"于是遣仓𫄬北犬，奉晨凫献之。侯曰："击爱我，知我所嗜好。"(《说苑》又载。事具奉使部。)
《说苑》曰：经侯过魏太子，左带羽玉具剑，右带环珮，左光照右，右光照左，太子不视。经侯曰："魏国有宝乎？"太子曰："主信臣忠，百姓戴上，此魏国之宝也。"
《毛诗》曰：《渭阳》，康公念母也。康公之母，晋献公之女。文公遭骊姬之难，未返而秦姬卒，穆公纳文公。康公时为太子，赠送文公于渭之阳，念母之不见也。
《毛诗》曰：《小弁》，刺幽王也，太子之傅作焉。"弁彼斯，归飞提提；(兴也。弁，乐也。，卑居。卑居，鸦鸟也。提提，群飞貌。笺云，乐乎彳支，雅鸟出食在野，其饱群飞而归提提然。兴者，喻凡人父子、兄弟出入宫庭，相与饮食亦提提然乐，伤今太子独不然。)民莫不谷，我独于罹。"(幽王取申女，生太子宜咎，又悦褒姒，生子伯服，立以为后。而放宜咎，将杀之。笺云：谷，养也。于，日也。罹，忧也。天下之人，无不父子相养者，我太子独不然，日以忧也。)
又曰：怀德维宁，宗子维城。无俾城坏，无独思畏。(怀，和也。笺云：斯，离也。和汝德，无行酷虐之政。以安汝国，是以为宗子之城，使免于难。遂行酷虐，则祸及宗子，是谓城坏，城坏则乖离而散，汝独居而畏矣。宗子，嫡子也。)
《周礼》曰：惟王建国，辨方正位。(干宝注曰：辨方谓别东西南北之名以表阴阳也。正位谓若君南面当阳，臣北面即阴，居于北宫以体太阴，居太子于东宫以位少阳之类。)
又曰：膳夫，掌王之食饮膳羞，以养王及后、世子。岁终则会，唯王及后、世子之膳不会。(不会计多少优尊者，其颁赐诸臣则计之。)
又曰：凡其死生鲜槁之物，以供王之膳与其荐之物，及后、世子之膳羞。郑司农云：鲜谓生肉，槁谓干肉也。
又曰：内饔，掌王及后、世子膳羞之割烹煎和之事，选百羞、酱物、珍异以俟馈，供后及世子之膳羞。
又曰：笾人，为王及后、世子共其内羞。(于其饮食，以供房中之羞。)
又曰：醯人，供后及世子之酱齑菹。
又曰：外府，掌邦布之出，供王及后、世子之衣服之用。
又曰：国君过市，则刑人赦。夫人过市，罚一幕。世子过市，罚一弈。(市者，人之所交利而行刑之处，君子无故不游观焉。若游观则惠施以为说也。)
又曰：王子诸子，国有大事，则帅国子而致于太子，惟所用之。若有甲兵之事，则授之车甲，合其卒伍，置其有司，以军法治之，司马弗正。(军法：百人为卒，五人为伍。弗，不也。国子属太子，司马虽有军事，不赋之也。)凡国之政事，国子存游倅，使之修德学道，春合诸学，秋合诸射，以考其艺而进退之。(游倅，未仕者。学，太学也。射，名也。王制曰：春秋教以礼乐，冬夏教以诗书。王太子群子卿大夫元士子适子，国之后选皆造焉。)
《仪礼·聘礼》曰：遭夫人、世子之丧，君不受，使大夫受于庙，其他如遭君丧。(夫人，世子死，君为丧主，使大夫受聘，礼不以凶接吉也。其他为礼所降。)
《大戴礼》曰：古之王者，太子生，因举之礼，使士负之。有司参，夙兴，端冕，见之南郊，见之天也。过阙则下，过庙则趋，孝子之道也。故自为赤子，则教固以行矣。
又曰：太子既冠，成人，免于保傅之严，则有司过之史，有亏膳之宰。太子有过，史必书。史之义，不得不书过，不书过则死。过书而宰彻其膳。宰之义，不得不彻膳，不彻膳则死。于是有进善之旌，诽谤之木，敢谏之鼓。
《礼记》曰：大夫、士之子不敢与世子同名。(郑玄注曰：避僣邪也。生则亦弗改。)
又曰：王太子、王子、群后之太子，卿、大夫、元士之嫡子。凡入学，以齿。(皆以长幼受学，尊卑不同。)
又曰：文王之为世子，朝于王季日三。鸡初鸣而衣服，至于寝门之外，问内竖之御者曰：(内竖，小臣之属，掌内外之通令也。如今小史值日矣。)"今日安否何如？"内竖曰："安。"文王乃喜。(孝子恒兢兢也。)及日中，又至，亦如之。(又，复。)及暮，又至，亦如之。(暮，夕。)其有不安节，则内竖以告文王，文王色忧，行不能正履。(节谓居处故事履蹈也。)王季复膳，然后亦复初。(忧解。)食上，必在视寒暖之节。食下，问所膳，命膳宰曰："末有原。"(末犹勿也。原，再进也。勿有所再进为失饪。臭味恶也。)应曰："诺。"然后退。(退反其寝。)武王师而行之，不敢有加焉。(庶几程式之帅循也。)。
又曰：乐正司业，父师司成，一有元良，万国以贞，世子之谓也。
又曰：成王幼，不能莅阼。周公相，践阼而治；(践，履也，代成王履阼阶，摄王位治天下。)抗世子法于伯禽，欲令成王之知父子、君臣、长幼之道。(抗犹举也，谓举世子之法，使与成王居而学之。)成王有过则挞伯禽，所以示成王世子之道。(以成王之过击伯禽则足以感喻焉。)凡学世子及学士，必时。(四时各有宜。学士谓司徒论俊选所外于学者。)春夏学干戈，秋冬学羽籥，皆于东序。
又曰：凡三王教世子，必以礼乐。乐所以修内，礼所以修外也，礼乐交错于中，发形于外，是故其成也怿，恭敬而温文。(中，心中也。怿，悦怿也。)立太傅、少傅以养之，欲其知父子、君臣之道也。仲尼曰："昔者周公摄政，践阼而治，抗世子法于伯禽，所以善成王也。闻之曰：为人臣者，杀其身，有益于君，则为之。况于其身以善其君乎！周公优为之。(于读曰迂，迂犹广也。)是故知为人子，然后可以为人父；知为人臣，然后可以为人君；知事人，然后能使人。成王幼，不能莅阼，以为世子则无为也。(以为世子若为世子时也。)是故抗世子法于伯禽，使之与成王居，(亦学此礼于成王侧。)欲令成王之知父子、君臣、长幼之义也。君之于世子也，亲则父也。尊则君也。有父之亲，有君之尊，然后兼天下而有之。是故养世子不可不慎。(处君父之位，览海内之士而近不能以教其子，则其馀不足观也。)行一物而三善皆得者，惟世子而已，其齿于学之谓也。"(物犹事也。)
又《世子之记》曰：朝夕至于大寝之门外，问内竖曰："今日安否何如？"(朝夕，朝朝暮夕也。日中又朝，文王为世子也，非礼之制，世子之礼亡，此存其记。)内竖曰："今日安。"世子乃有喜色。其有不安节，则内竖以告世子，世子色忧不满容。(色忧，忧浅不及，文王不能正履也。)内竖言"复初"，然后亦复初。朝夕之食上，世子必在视寒暖之节。食下，问所膳羞，必知所进，以命膳宰，然后退。(羞，必知所进，必知亲所食。)若内竖言疾，则世子亲齐，玄冠而养。(亲，犹自也。养疾者玄冠玄端。)膳宰之馔，必敬视之(痴者之食齐，和所欲或异；)疾之药，必亲尝之。(试毒味也。)尝馔善，则世子亦能食；尝馔寡，世子亦不能饱。以至于复初，然后亦复初也。
《礼记》曰：国君世子生，告于君。接以太牢，宰掌具。(接，读如捷，捷，胜也。谓食其母使之补虚强气也。)凡接子择吉日，(虽三日之内，尊卑皆必选其吉日也。)冢子则太牢冢，大也。庶人特豚，士特豕，大夫少牢，国君世子太牢。(皆谓长子。)
又曰：世子生，则君沐浴，朝服，夫人亦如之，皆立于阼阶，西向。世妇抱子，升自西阶。君名之，乃降。(子升自西阶，则人君见世子于露寝也。)适子、庶子见于外寝。(此适子谓世子、弟庶子、妾子也。)冢子未食而见，必执其右手。适子、庶子已食而见，必循其手。(未食。已食，急正缓庶之义。)
又曰：世子佩瑜玉而綦组绶
《左传·桓公》曰：北戎伐齐，齐侯使乞师于郑。郑太子忽帅师救齐。六月，大败戎师，获其二帅大良、小良，甲首三百，以献于齐。于是诸侯之大夫戍齐，齐人馈之饩，使鲁为其班，后郑。郑忽以其功也，怒，故有郎之师。公之未婚于齐也，齐侯欲以文姜妻郑太子。太子忽辞。人问其故，太子曰："人各有偶，齐大，非吾偶也。《诗》云：自求多福。在我而已，大国何为？"君子曰："善自为谋。"及败戎师也，齐侯又欲妻之，固辞。人问其故，太子曰："无事于齐，吾犹不敢。今以君命奔齐之急，而受室以归，是以师婚也。民其谓我何？"遂辞诸郑伯。
又曰：九月乙卯，子同生。(服虔注曰：桓太子庄公同。)以太子生之礼举之，接以太牢，(接者，子初生接见于父)卜士负之，士妻食之，公与文姜、宗妇命之。
又曰：曹太子来朝，(曹太子，桓公子庄公射姑。)宾之上卿之礼。(曹伯有故，使其太子摄而朝。《曲礼》曰：诸侯之适子摄其君未誓于天子，则以皮帛继，子男如诸侯之上卿礼也。上卿出入三积食三牢牵二年一享一食宴之也。)飨曹太子，初献，乐奏而叹。(初，献酒如献爵，乐奏，人上堂也。初，献爵奏乐，太子叹而哀叹也。)施父曰："曹太子其有忧乎！非叹所也。"(施父，鲁大夫，古之享食，所以观威仪，省祸福，无丧而戚，忧必及焉。曹太子临乐而叹，故曰其有忧乎。父将死，兆先见之也。)
又曰：晋侯使太子申生伐东山皋落氏，里克谏曰："太子奉冢祀、社稷之粢盛，以朝夕视君膳者，故曰冢子。君行则守，有守则从；从曰抚军，守曰监国，古之制也。夫帅师，专行谋，誓军旅，君与国政之所图也，非太子之事。师在制命而已，禀命则不威，专命则不孝，故君之嫡嗣不可以帅师。君失其官，帅师不威，将焉用之？且臣闻皋落氏将战，君其舍之。(舍，置，置申生，勿使将兵也。")公曰："寡人有子，未知其谁立焉？"里克不对而退。太子帅师，公衣之偏衣，佩之金玦。(偏衣，偏装之衣，偏，异色，驳，不纯。装在中左右各异，故曰偏。金玦，以金为玦。)太子将战，狐突谏曰："不可。昔辛伯谂周桓公曰：内宠并后，外宠贰政，嬖子配嫡，大都耦国，乱之本也。周公弗从，故及于难。今乱本成矣，立可必乎？孝而安民，子其图之。与其危身以速罪也。"(速，召也，疾也。言太子不去，身必危，疾召罪。狐突知其虽本既成，而太子拘于一节，不达至孝之义。与皋落战，虽胜而归，犹不能免于难。而使父有悖惑杀子之罪。故《传》曰：备众贤之言，以逊太子之所以死也。《经》在僖公五年，晋侯杀其世子申生。)
又曰：会于首止，会王太子郑，谋宁周也。(惠王以惠后故，将废太子郑而立王子带，故齐桓帅诸侯会王太子，以定其位。)
又曰：盟会于宁母，谋郑故也。郑伯使太子华听命于会，言于齐侯曰："泄氏、孔氏、子人氏三族，实违君命。君若去之以为成，我以郑为内臣，君亦无所不利焉。"齐侯将许之，管仲曰："君以礼与信属诸侯，而以奸终之，无乃不可乎？"子华由是得罪于郑。(郑伯罪之也。)
又曰：初，郑公子兰出奔晋，(公子兰，郑文公贱妾燕姞之子穆公也。郑逐群公子，故奔晋也。)从于晋侯伐郑，请无与围郑。(晋善兰，不忘本国故也。)许之，故使待命于东。待命于郑东也。郑石甲父、侯宣多逆以为太子，以求成于晋，晋人许之。
又曰：秦康公送公子雍于晋也，(康公，秦穆公太子䓨，晋出也。)曰："文公之入也无卫，故有吕、郤之难。(吕甥却芮欲焚公，害也。")乃多与之徒卫(卫徒兵也。)穆嬴日抱太子(穆嬴，襄公夫人，太子灵公。)以啼于朝，曰："先君何罪？其嗣亦何罪？舍嫡嗣不立，而外求君，将焉置此(此，太子)？"出朝，则抱以适赵氏，顿首于宣子之门曰："先君奉此子而属诸子曰：此子若才，吾受子之赐；(如子为吾教诲，此子使之有贤才，知人君之道也，明吾受子之赐。赐犹惠。)不才，吾惟子之怨。(才而受赐，美其教也，不才，怨子恶其教不至也。)今君虽终，言犹在耳，而弃之，若何？"宣子与诸大夫皆患穆嬴，且畏逼，(言诸大夫患穆嬴之言，以君顾命之言责己也。畏，逼迫无置灵公。一曰畏他公干徒来相逼迫矣。)乃背先蔑而立灵公，以御秦师。
又曰：郕太子朱儒自安夫锺，(自安，犹处也。夫锺，郕邑。)国人弗徇。十二年春，郕伯卒，郕人立君。(立君，改立君，不周太子者。)太子以夫锺与郕邽来奔。(郕邽，亦邑名也。一曰郕邦之宝圭。太子父在而自安于夫钟，国人以为不顺，故郕伯卒而更立君。太子以其国宝与地夫钟来奔也。)
又曰：齐高厚相太子光，以先会诸侯于锺离，不敬。士庄伯曰："高厚相太子会诸侯，将社稷是卫，而皆不敬，弃社稷也，其将不免乎！"(免，脱也。言将不脱罪祸，不以寿终也。《传》举此者，为十九年，齐杀其大夫高厚。二十五年，崔杼弑君，光起本也。)
又曰：齐侯娶于鲁，曰颜懿姬，无子。其侄鬷声姬，(兄子曰侄，懿姬所从也。颜鬷皆其母姓，懿声谥也。传家从后言之，故举谥也。)生光，以为太子。诸子(诸子，妾生子氏。)仲子、戎子，子嬖(二子宋女。)仲子生牙(公子牙也，)属诸戎子。戎子请以为太子，许之(齐侯许之。)仲子曰："不可。废常(立长为常而废之为不祥也。)不祥，间诸侯，难。(间，犯，谓光已列于诸侯难成。)光之立也，列于诸侯矣。今无故而废之，是专黜诸侯也。(专，独也。光比与诸侯列于盟，不可黜也。)而以难犯不祥。(以难之事犯不善。)君必悔之。"公曰："在我而已。"遂东太子光，(东徙之东垂。)使高厚傅牙，以为太子。夙沙卫为少傅。齐侯疾，崔杼微逆(微，隐匿也。)光，疾病而立之。(疾，困也，而立为太子。)
