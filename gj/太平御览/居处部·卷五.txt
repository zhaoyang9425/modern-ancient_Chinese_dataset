○台上
《尔雅》曰：观四方而高曰台，(积土四方者。)有木曰榭。
《释名》曰：台，持也；言筑土坚高能自胜持也。
又曰：《尚书》曰：散鹿台之财。
《毛诗》曰：经始勿亟，庶民子来。谓文王之作灵台也。
又曰：《新台》，刺卫宣公也。纳伋之妻，作新台于河上而要之，国人恶之，而作是诗。
《礼记·月令》：五月，可以居高明，可以处台榭。
《左传》曰：夏启有钧台之飨。
又曰：宋平公筑台，妨于农收。子罕请俟农功之毕，公弗许。筑者讴曰："泽门之晳，实兴我役。邑中之黔，实慰我心。"(子罕黑居邑中。)子罕闻之，亲执扑以行筑，而抶其不勉者，曰："吾侪小人，皆有阖庐以避燥湿寒暑，今君为一台而不速成，何以为役？"讴者乃止。
又曰：晋灵公不君，从台上弹人，观其避丸者。
又曰：楚子成章华之台，愿与诸侯落之。
又曰：有蛇自泉台出，入于国，如先君之数八月声，姜薨，毁泉台也。
《史记》曰：秦始皇作琅琊台，刊石颂德。
又曰：晋灵公造九层之台，孙息曰："臣能累十二棋，加一鸡子于上。"公曰："危哉！"息曰："公造九层之台，三年不成，实危于此。"公乃止。
又曰：赵武灵王为野台以望齐中之山境。徐广注：野，一作望齐也。
又曰：蜀寡妇清，其先得丹穴(徐广曰：涪陵出丹也。)而擅其利数世，家亦不訾。(谓其多，不可訾量。)清，寡妇也，能守其业，用财自卫，不见侵犯。秦皇帝以为贞妇，而为筑女怀清台。
又曰：淮南王安立思仙台。
又曰：楚灵王为章华之台，伍举谏曰："昔楚庄王为匏居之台，高不过望国氛，大不过容宴豆。"
又曰：燕昭王置千金于台上，以延天下士，谓之黄金台。
又曰：子路闻蒯聩入，驰往，入城造蒯聩。蒯聩与孔悝登台，子路曰："君焉用孔悝！请得而杀之。"蒯聩弗听。于是子路欲燔台，蒯聩惧，乃下石乞、壶黡攻子路，断缨。子路曰："君子死，冠不免。"结缨而死。
又曰：汉武帝起柏梁台，高数十丈，悉以香柏，香闻数十里。
《汉书·郊祀志》曰：王莽篡位二年，好神仙事，以方士言起八风台于宫中。台成，作乐其上。
《史记》云：汉武帝元封二年，公孙卿言于帝曰："仙人好楼居。"帝乃使卿持节候神，作通天台，高三十丈，雷雨悉在其下，去长安三百里，望见长安城。武帝祭天台，舞八岁童女三百人，置祠具招仙人。祭天已，令人升通天台，以候天神，天神既下所祭。若大流星，乃举烽火而就行宫望拜，上有承露盘，仙人掌擎玉杯承云表之露。元凤间，台自毁，椽桷皆化为龙凤，随风雨飞去。《西京赋》云："通天眇而竦峙，经百常而基擢，上班华以交纷，下刻峭而若削也。"
又《艺文志》：《曲台后仓记》七篇。如淳注曰：行礼射曲台，后仓为记，故曰《曲台记》。
又曰：赵武灵王建藂台于邯郸。
又曰：文帝尝欲作露台，计之直百金，曰："百金，中民十家之产也。吾奉先帝宫室，常恐羞之，何以台为？"
又曰：贰师击右贤王，召李陵，使为贰师将军辎重。陵召见武台，(师古曰：未央宫有武台也。)叩头自请曰："臣所将屯边者，皆荆楚勇士奇材剑客也。力扼虎，射命中。愿得自当一队到兰于山南，以分单于兵，毋令专乡贰师军。"上曰："将军恶相属邪？吾发军多，无骑予女。"陵对曰："无所事骑，(师古曰：犹言不事复骑也。)臣愿以少击众，步兵五千涉单于庭。"上壮而拜之。
《后汉书》曰：永平初，马援女立为皇后，显宗图画建初中名臣列将于云台，(云台在南宫。)以椒房故，独不及援。东平王苍观图，言于帝曰："何不画伏波像？"帝笑而不言。
《魏志》曰：《武纪》建安十五年，作铜雀台。十八年，作金虎台，又作冰井台。
《魏略》云：黄初五年，文帝东征，留郭后于永始台。霖雨，城楼多坏，有司请移止，后曰："昔楚昭王出游，贞姜留渐台，江水至，使迎而无符，不去，卒没。今帝在远，未有急而便移止，奈何也。"
何晏《景福殿赋》曰：镇以崇台，实曰永始，复道重阁，猖狂是俟。
《吴志》曰：孙权于武昌，临钓台，饮酒大忻。权使人以水洒群臣，曰："今日酣饮，醉堕台乃止。"张昭曰："纣为糟丘酒池，长夜之饮，当时亦以为乐，不以为恶。"权有惭色而罢。
《晋书》曰：汝南文成王亮大妃伏氏，尝以小病，祓于洛水，帝兄弟三人侍从，并持节鼓吹，震耀洛滨。武帝登凌云台望见，曰："伏妃可谓富贵矣。"
又曰：范宁为豫章太守，大设庠序，遣往交州采磬石，以供学用。改革旧制，不拘常宪。远近至者千馀人，资给众费，一出私禄。并取郡四姓子弟，皆充学生，课读五经。又起学台，功用弥广。
又曰：凉张茂筑灵钓台，周轮八十馀堵，其高九仞。武陵人阎鲁夜叩门呼曰："武公遣我来曰：何故劳百姓筑台乎？"姑臧令辛岩以鲁妖妄，请杀之。"茂曰："吾信劳人。鲁称先君之令，何谓妖乎！"大府主簿马鲂曰："今世难未夷，唯当弘尚道素，不宜劳役，崇饰台榭。比年已来，转觉众务日奢于往，每所经营，轻为雅权度，实非士女所望于明公。"茂曰："吾过也。"命止作役。
崔鸿《十六国春秋·夏录》曰：赫连勃勃大破南凉傉檀于百井，杀众数万，以人头为京观，号曰髑髅台。
《韩子》曰：景公与晏子游少海，登柏寝之台，望其国曰："美哉焕乎！后世将孰有之？"晏子曰："其田氏乎！"曰："寡人有国，如田氏有之，为之奈何？"对曰："君若欲夺之，则近贤远不肖，治其烦乱，绥其刑罚，振贫穷，恤孤寡，行惠而好俭，民将归君。虽十田氏，其如君何？"
又曰：越王伐吴，先宣言："吾闻吴王筑如皇之台，掘渊泉之池，罢苦百姓，剪财货以尽民力。余为民诛之。"
《幽明录》曰：海中有金台，出水百丈，结构巧丽，穷极神功，横岩云渚，竦曜星河也。
《晏子春秋》曰：景公起大台，岁寒，役者皆冻。晏子遂如台，执扑鞭其不务者，曰："吾细人也，皆有阖庐以避燥湿寒暑，今君为一台而不速成。"国人皆以晏子助君虐也。晏子归而君令罢役。仲尼曰："古之善为臣者，美名归之君，灾祸归之身。"
陆贾《新语》曰：楚灵王作干溪之台，立百仞之高，欲登浮云，窥天上。
《王孙子》曰：昔卫灵公坐重华之台，侍御数百，随珠照日，罗衣从风。仲叔御谏曰："昔桀行此而灭，纣用此以亡。今四境内侵，诸侯加兵，土地日削，内宠无乃太盛欤！"公下席再拜，曰："寡人过矣。"于是出宫女数百人，百姓大悦。子贡闻之，曰："所谓能受谏也。"
《贾子》曰：翟王使使之楚，楚王夸之，飨于章华之台，三休，乃至。
《南雍州记》曰：隆中诸葛亮故宅有旧井一，今涸无水。盛弘之《记》云：宅西有三间屋，基迹极高，云是孔明避水台。先有人姓董，居之，灭门；后无复敢有住者。齐建武中，有人修井，得一石枕，高一尺二寸，长九寸，献晋安王。习凿齿又为宅铭。今宅院见在。
《楼观本记》曰：尹喜宅南山阜上，先馆舍即大夫观望之台也。昔老君于此山腾空，时人因号曰老子陵，盖非坟墓也。故《尔雅》云："大陆曰阜，大阜曰陵。"此之谓矣。
《新序》曰：桀作瑶台，殚百姓之财。伊尹谏之，桀曰："吾有天下，犹天之有日，日亡，吾亡矣。"
又曰：魏王将欲为中天之台，曰："敢谏者死。"许绾入曰："闻大王将为中天之台，愿加万亿。"王曰："子何力能加？"曰："臣闻天与地相去万五千里，今王因而半之，当立七千五百里高；其趾当方八千里，尽王之地，不足以为台趾。古者尧舜建诸侯五千里，王必愿为台，不起兵伐诸侯，尽有其地犹不足，又伐四夷，得万八千里，乃足以为台趾。材木之积，人徒之众，食廪之输，以千万亿度。八千里之外，当尽农亩之地，足以奉给。王台具者已备，乃可作。"王默然而罢。
又曰：纣为鹿台，十年乃成，大三里，高千尺，临望云雨，故天下叛。
沈怀远《南越志》曰：熙安县东南有圆冈，高十丈，四面为羊肠道。论者曰："尉佗登此望汉而朝，名曰朝台也。"
裴渊《广州记》曰：尉佗筑台，以朝汉室。圆基千步，直峭百丈，累道登进，顶上三亩，朔望升拜，号为朝台。
戴延之《西征记》曰：许昌城，本许由所居，大城东北九里有许由台，高六丈，广三十步，长六十步。由耻闻尧让而登此山，邑人慕德，故立此台。
《管子》曰：囷仓寡而台榭繁者，藏不足以供其费。台榭相望者，其上下相怨也。
《三辅故事》曰：未央宫前有东山台、钓台，仓池中有渐台。
《韩诗外传》曰：赵简子有臣曰周舍，立于门下，抱笔执牍，从之书过。简子与之居，无几而死。后与诸大夫饮于洪波之台，酒酣，泣曰："千羊之皮，不如一狐之腋；众人之唯唯，不如周舍之谔谔。今舍死，吾亡无日矣。"
《说苑》：楚庄王与晋战，胜之，惧诸侯之畏已也。乃筑为五仞之台。台成而觞诸侯，诸侯请约，庄王曰："我，薄德之人也。"诸侯请为觞，皆仰而曰："将将之台，窅窅其谋，我言而不尚，诸侯伐之。"于是远者来朝，近者入宾。
又曰：齐景公为露寝之台，成而不适焉。柏常骞曰："为台甚急，台成，君何为不适焉？"公曰："然。枭昔者鸣，其声无不为也。吾恶之甚，是以不适焉。"柏常骞曰："臣请禳而去之。"公曰："何其？"对曰："筑新室，为置白茅焉。"公使为室，置白茅焉。柏常骞夜用事。明日，问公曰："今昔闻枭声乎？"公曰："一鸣而不复闻。"使人往视之，枭当陛布翼伏地而死。
《家语》曰：楚王将游荆台，司马子期谏，王怒，令尹子西驾于殿下曰："今荆台之观，不可失也。"王喜，子西出从十里，还，引辔而止曰："夫子期，忠臣也；若臣，谀臣也。愿王赏忠而诛谀也。"王乃还。
《五经异义》曰：天子有三台：灵台，以观天文；时台，以观四时施化；囿台，以观鸟兽鱼鳖。诸侯卑，不得观天文，无灵台，但有时台、囿台。
《归藏·夏后》曰：启筮，享神于晋之灵台，作璇台。
《山海经》曰：享神于大陵，而上钓台。
《老子》曰：九层之台，起于累土。
又曰：众人熙熙，如春登台。
伏滔《地记》曰：琅琊城东南十里有郎山，即古琅琊台也。秦始皇二十八年，至琅琊，大乐之，留三月，作琅琊台。台赤孤山也，然高显出于众山之上，高五里，下周二十五余里。山上垒石为台，石形如砖，长八尺，广四尺，厚尺半。三级而上，级高三丈。上级平敝二百馀步，刊石立碑，记秦功德。汉武帝亦登此台。
《吴越春秋》曰：楚灵王立。建章华之台，与群臣登焉。王曰："台美乎！"伍举曰："臣闻国君服宠以为美，安民以为乐，克听以为聪，致远以为明，不闻土木之崇高，虫镂之刻画，金石之清音，丝竹之凄唳，之为美。昔先庄王为匏居之台，高不过望国氛，大不过容宴豆，木不妨守备，用不烦官府，民不败时务，官不易朝常。今君为此台七年，国人怨焉，财用尽焉，年谷败焉，百姓烦焉，诸侯忿怨，卿士讪讥，岂前王之年盛，人君之所美者乎？臣之诚愚，不知所谓也。"灵王纳之，即除工去饰，不游于台。
又曰：范蠡于东武山起游台其上，东南为司马门，立增楼冠其山巅，以为灵台。起离宫于淮阳，中宿台在于高平，驾台在于成丘。立苑于乐野，燕台在于石室，斋台在于襟山。勾践之出游也，休息石台，食于冷厨。
又曰：吴王阖合治宫室，立射台于安里，华池在平昌，南城宫在长乐。阖闾出入游卧，秋冬治于城中，春夏治于姑胥之台；旦食〈鱼且〉山，昼游胥台；射于鸥陂，驰于游台，兴乐石城。
又曰：越得神木一双，大二十围，长五十寻，阳为文梓，阴为楩柟。巧工施校，制以规绳，雕治圆转，刻削磨砻，分为丹青，错画文章，婴以白璧，镂以黄金，状类龙蛇，文彩生光。乃使大夫种献之于吴王，曰："东海役臣臣孤勾践使臣种，敢因下吏闻于左右，赖大王之力，窃为小殿，有馀材，再拜，献之。"吴王大悦。子胥谏曰："王勿受。昔者桀为灵台，纣起鹿台，阴阳不和，寒暑不时，五谷不熟，自取其灾，民虚国变，遂取灭亡。大王受之，后必为越所戮。"吴王不听，遂受而起姑胥之台。三年聚材，五年乃成，高见二百里。行步之人，道死巷哭，不辍嗟嘻之声，民疲士苦，人不聊生。
《帝王世纪》曰：周赧王虽居天子之位，为诸侯所侵逼，与家人无异。贳于民，无以归之，乃上台以避之。故周人因名其台曰逃债台。故洛阳南宫簃台是也。
《吕氏春秋》曰：有娥氏有二佚女，为九成台，饮食必以献王。
《孙子》曰："昔卫灵公坐重华之台，侍御数百，随珠照日，罗衣从风。"
戴延之《西征记》曰：官渡台，去清口泽六十里，魏武造也。破袁绍于此。
杨龙骧《洛阳记》曰：凌云台，高二十三丈，登之见孟津。
邓德明《南康记》曰：雩都君山上有玉台，方广数丈，周回尽是白石柱，自然石覆，如屋形也。四面多松杉，遥眺峨峨，向像羽人之馆。风雨之后，景气明净。颇闻山上有鼓吹之声，山都木客，为舞唱之节。
《述征记》曰：广阳门北，魏明帝流杯池犹有处所。池西，平原懿公主第，有皇女台。西南，刘曜垒。垒西，曜试弩棚。西北有斗鸡台。
