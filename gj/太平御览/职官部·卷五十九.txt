○良太守中
《魏略》曰：颜斐字文林。为京兆太守。到官，乃令属县整阡陌，树桑果。又是时人多无车牛。斐课人以闲月取车材，使转相教作车。又课民无牛者命畜猪，贵时卖以买牛。始人以为烦。一二年间，家家有丁车、大牛。迁为平平太守，吏人啼哭遮道，车马不得前，十馀日乃出界。
《魏志》曰：贾逵为弘农太守。太祖召见计事，大悦之，谓左右曰："使天下二千石皆如贾逵，则吾何忧？"
又曰：杜畿为河东郡守。崇宽惠，与民无为。民尝辞讼，有相告者，亲为陈大义，遣令归谛思之，若意有所不尽，更来诣府。乡邑父老自相责怒曰："有君如此，奈何不从其教？"自是少辞讼。诏曰："昔萧何定关中，寇恂平河内，卿有奇功，间将授卿以纳言之职；顾念河东，吾股肱郡，充实之所，足以制天下，故且烦卿卧而镇之。"畿在河东十六年，常为天下最。
又曰：胡质字文德，为常山太守，迁任东莞。士卢显为人所杀，质曰："此士无仇而有少妻，所以死乎！"悉见其比居年少，书吏李若见问而色动，遂穷诘情状。若即自首，罪人斯得。每军功赏赐，皆散之于众，无入家者。在郡九年，吏民便安，将士用命。
又曰：仓慈，字孝仁，淮南人。太和中，迁敦煌太守。郡在西陲，以丧乱隔绝，旷无太守二十岁，大姓雄豪，遂以为俗。前太守尹奉等修政而已，无所匡革。慈到，大抑挫权右，抚恤贫羸，甚得其理。旧大族田地有馀，而小民无立锥之土；慈皆随口割赋，稍稍使毕其本直。先是，属城讼狱众猥，县不能决，多积治下；慈躬往省阅，斟酌轻重，自非殊死，便杖而遣之，一岁决刑曾不满十人。
又曰：令狐邵，字孔叔，为弘农太守。所在清如冰雪，妻子希到官省；举善而教，恕以待人，不好狱讼，与下无忌也。
又曰：田豫，字国让，迁南阳太守。先时，郡人侯音反，众数千人在山中为群盗，大为郡患。前太守收其党与五百馀人，表奏皆当死。豫悉见诸系囚，慰谕，开其自新之路，一时破械遣之。诸囚皆叩头，愿自效，即相告语，群贼一朝解散，郡内清静。具以状闻，太祖善之。
又曰：自太祖迄于咸熙，魏郡太守陈国吴璀、清河太守乐安任燠、京兆太守济北颜斐、弘农太守太原令狐邵、济南相鲁国孔义，或哀矜折狱，或推诚惠爱，或治身清白，或摘奸发伏，咸为良二千石。
又曰：凉茂，字伯方。时泰山多盗贼，以茂为泰山太守。旬月之间，襁负而至者千馀家。
又曰：郑浑字文公，迁沛郡太守。郡界下湿，常患水涝，百姓饥乏。浑于萧、湘二县界，兴陂开稻田。郡人皆以为不便，浑曰："地势洿下，宜溉灌，终成稻田经久之利，此丰民之本也。"遂躬率吏民，兴立功夫，一冬间皆成。比年大收，顷亩岁增，租入倍常，民赖其利，刻石颂之，号曰郑陂。
《魏略》曰：孟康，正始中出为弘农太守。康到官，清平嘉善，而矜不能省息狱讼，缘民所欲而利之。郡领吏二百馀人，涉春遣休，常四分遣一。事无宿诺，时出案行，不欲烦损吏民。常豫敕卒行各持镰，所在自刈马草，不止亭传，露宿树下。
《蜀志》：何祗，字君肃。汶山夷不安，以祗为汶山太守，民夷服信。迁广汉，后夷反叛，辞曰："令得前何府君，乃能安我耳！"时难复屈祗，拔族人为之，汶山复得安。
《吴志》曰：顾邵，字孝则。年二十七，起家为豫章太守。下车祀先贤徐孺子之墓，优待其后；禁淫祀非礼之祭。看相小吏资质佳者，辄令就学，择其先进，擢直右职，举善以教，风化大行。
又曰：孙权授诸葛恪抚越将军，领丹阳太守。拜毕，令恪备威仪，作鼓吹，导引归家。恪到府，乃移书四部属城长令，各保其疆界，明立部伍。于是山民渐出降。
王隐《晋书》曰：广平太守缺，宣帝谓郑袤曰："贤叔大匠垂称于阳平、魏郡，并蒙惠化。且卢子家、王子雍继踵此郡，吾欲令郡世不乏贤，故复相屈。"袤在郡先以德化，善作条教，百姓爱之。
又曰：郑默为东郡太守。值岁荒民饥，默辄开仓赈给，自表待罪。朝廷嘉默忧国恤人。诏书褒叹，比之汲黯。
又曰：应詹为南平太守。天下分崩，征镇州郡，已失城邑，詹独保境。外攘狂狡，内除涂炭，甚便百姓之情。郡人歌曰："乱离既普，殆为灰朽。侥幸之运，赖兹应后。润同江海，恩犹父母。"
《晋书》曰：范粲迁武威太守。到郡，选良吏，立学校，劝农桑。是时戎夷颇侵疆埸，粲明设防备，敌不敢侵，西域流通，无烽燧之警。
又曰：刘颂为河内守。郡界多公王水碓，遏塞流水，转为侵害，颂表罢之，百姓获其利。
又曰：吴隐之为晋陵太守。在郡清俭，妻自负薪。
又曰：邓攸字伯道，为淮南太守梦行水边，见一女子，猛兽自后断其盘囊。占者以为水边有女，汝字也；断盘囊者，新兽头代故兽头也，不作汝阴，当汝南也。果迁汝阴太守。
又曰：邓攸，元帝以攸为太子中庶子。时吴郡阙守，人多欲之，帝以授攸。攸载米之郡，俸禄无所受，惟饮吴水而已。时郡中大饥，攸赈贷未报，乃辄开仓救之。台遣散骑常侍桓彝慰劳饥人，观听善不，乃劾攸以擅出谷。俄而有诏原之。攸在郡，刑政清明，百姓欢悦，为中兴良守。
又曰：邓攸为吴郡太守。称疾去职，郡常有送迎钱数百万，攸去郡，不受一钱。百姓数千人留牵攸船不得进，攸乃止停，中夜发去。吴人歌之曰："纟凡如打五鼓，鸡鸣天欲曙。邓侯挽不留，谢令推不去。"百姓诣台乞留一岁，不听。
又曰：陆纳为吴兴太守。至郡，不受俸禄。顷之，征拜左民尚书，领州大中正。将应召，外白宜装几船？纳曰："私奴装粮食来，无所复须也。"临发，止有被袱而已，其馀并封以还官。
《晋中兴书》曰：王蕴，字叔仁，为吴兴太守。时郡荒民饥，蕴辄开仓赈恤。主簿执谏云宜先列上，蕴曰："行仁义而败者鲜矣。"于是以米赈贷，赖蕴活者十室而八，然后具自表闻。朝廷以违科免，饥民多诵之，诏特左迁晋陵太守。
又曰：诸葛恢，字道明。中宗选为会稽太守。临行，上为置酒，谓之曰："今之会稽，昔关中，足食足兵，在于良守。以君有莅任之方，是以相屈。"恢陈谢，曰："今天下丧乱之馀，风俗陵迟，宜尊五美，屏四恶，进忠实之士，退浮华之党。"中宗深纳焉。
《南史》曰：宋江秉之为临海太守，以简约见称，卒于官。所得禄秩悉散之亲故，妻子常饥寒。人有劝其营田，秉之正色答曰："食禄之家，岂可与人竞利？"在郡作书案一枚，去官留以付库。
《齐书》曰：刘怀慰拜齐郡太守。上谓怀慰曰："齐邦是王业所基，吾方以为显任。经理之事，一以委卿。"又手敕曰："有文事者，必有武备。今赐卿玉环刀一口。"怀慰至郡，修治城郭，安集居民，垦废田二百顷，决沈湖灌溉。不受礼谒，民有饷其新米一斛者，怀慰出所食麦饭示之，曰："旦食有馀，幸不烦此。"因著《廉吏论》以达其意。
又曰：虞愿为晋州太守。海边有越王石，常随云雾。相传云："清廉太守乃得见。"愿往观视，清彻无隐蔽。后琅琊王秀之为郡，与朝士书曰："此郡承虞公之后，善政犹在，遗风易遵，差得无事。"
又曰：王秀之为晋平太守。至郡期年，谓人曰："此邦丰壤，禄俸常充。吾山资已足，岂可久留以防贤路。"上表请代，时人谓"王晋平恐富求归"。
又曰：裴昭明历郡皆有善政，常谓人曰："人生何事须聚蓄，一身之外，亦复何须？子孙若不才，我聚彼散；若能自立，则不如一经。"故终身不治产。
又曰：萧介，字茂镜。少颖悟，有器识。梁大明中，武陵王纪为扬州刺史，以介为府长史，在职以清白称。武帝谓何敬容曰："萧介甚贫，可以处一郡。"复曰："始兴郡频无良守，可以介为之。"由是出焉。
《齐春秋》曰：崔元祖父景真为平昌太守，有惠政，常悬一蒲鞭而未尝用。
《梁书》曰：褚翔为义兴太守。翔在政洁已，省繁苛，去游费，百姓安之。郡之西亭有古树，积年枯死。翔至郡，忽更生枝叶，百姓咸以为善政所感。及秩满，吏民诣阙请之，敕许焉。
又曰：何敬容为吴郡太守。为政勤恤，民隐辩讼如神，视事四年，治为天下第一。吏民诣阙请树碑，诏许之。
又曰：刘之亨，字嘉会，之遴弟也。代之遴为南郡太守，在郡有异绩。数年卒于官，时年五十。荆土至今怀之，不忍斥其名，号为"大南郡"、"小南郡"。
又曰：何胤，字子季。为建安太守，民不忍欺。每伏腊放囚还家，及期而至。
又曰：傅昭迁临海太守。郡有密岩，前后太守皆自封固，专收其利。昭以周文之囿，与百姓共之，大可喻小，乃教勿封。县令常饷粟，置绢于簿下，昭笑而还之。
又曰：徐摛，东海郯人。高祖问《五经》大义，次问历代史及百家杂说，末论释教。摛商较纵横，答应如响，高祖宠遇日隆。领军朱异不悦，谓所亲曰："徐叟出入两宫，渐来逼我，须早为之所。"遂承间白高祖曰："摛年老，又爱泉石，意在一郡，以自颐养。"高祖谓摛欲之，乃召摛曰："新安大好山水，任昉等并经为之，卿为我卧治此郡。"遂出为新安守，周月之中，风俗便改。
又曰：张缅出为淮南太守，时年十八。武帝疑其年少，未闲吏事，遣主书封取郡曹文案，见断决允惬，甚称赏之。
崔鸿《十六国春秋·前秦录》曰：索棱，字孟则，敦煌人。好学博闻，姚苌甚重之，委以机密，文章诏檄皆棱之文也。后为平原太守，以德化民，民畏而爱之，歌曰："懿矣明守，庶绩允厘；剖符作宰，实获我思。"
又曰：前凉晋昌太守阴繇卒，郡人思其政化，缞绖送丧至武威者千馀人。
《后魏书》曰：羊敦，字元礼，太山巨平人。为广平太守，甚有能名，奸吏跼蹐，秋毫无犯。属岁饥馑，家馈未至，使人寻陂泽，拔藕而食之。遇有疾苦，解衣质米。朝廷以其清白，赐谷千斛，绢百匹。
又曰：张长年为汝南太守。郡人刘崇之兄弟分析，家贫惟有一牛，争之不决，讼于郡庭。长年曰："汝曹当以一牛，故致此竞，有二牛各应得一，岂有讼理。"即以家牛一头赐之。于是郡境之中各相诫约，咸敦敬让。
又曰：柳崇出为河北太守。崇初届郡，郡民张明失马，疑十馀人。崇见之，不问贼事，人别借以温颜，更问其亲老存不，农桑多少，而微察其辞色。即获真贼吕穆等二人，馀皆放遣。郡中畏服，境内帖然。
又曰：吕显拜巨鹿太守。清身奉公，备存赡恤，妻子不免饥寒。民颂之曰："时惟府君，克清克明。缉我荒土，民胥乐生。愿寿无疆，以享长龄。"
又曰：韦崇，字洪基。除南颍川太守，不好发摘细事，常云："何用小察，以伤大道。"吏民感之，郡中大治。高祖闻而嘉赏，赐帛二百匹。
又曰：辛穆，字叔宗。转汝阳太守，值水涝民饥，上表请轻租赋。帝从之，遂敕汝阳一郡，听以小绢为调。
又曰：房景伯除清河太守。郡民刘简虚曾失礼于景伯，闻其临郡，阖家逃亡。景伯督切属县追捕擒之，即署其子为西曹掾，命谕山贼。贼以景伯不念旧恶，一时俱下，论者称之。
