○服饵中
《真诰》曰：七月十五日夜，清虚真人与许玉斧言曰："五公石腴，彼体所便，急宜服之，可以少颜，术散除疾，是尔所宜。次服食饭兼谷，勿违。"
又曰：明大洞，为仙卿；服金丹，为大夫；服众芝，为御史。若得太极隐芝服之，便为左仙公。
又曰：性几乎道，用之真来。紫阳真人云：可令许玉斧数沐浴，濯其水疾之气，消其积考之瑕，此致真之阶也。学养生之道，不可泣泪涕唾，所损甚多。是以真人道士，常吐纳咽味，以和六液。
又曰：昔汉成帝猎于终南山中，见一人尾骭，身生毛，飞腾不可及。乃围得之，问之，乃秦宫人。说秦王子婴轵道之事，因宫室烧燔，惊走入山，饥无所食，垂当饿死，有一老人令食松叶松实。其猎者将归，以谷食之，欧吐累日，乃安。一年馀死，向不为人获，即仙矣。
又曰：龙述字伯高，京兆人也。后汉从仙人刁道林授胎气之法。又授〈食迅〉饭方，托形醉亡隐处。
又曰：武当山道士戴孟者，本姓燕名济，字仲微，汉明帝时人也。少修道德，不仕，入华山，饵芝术、黄精、云母、丹砂，授法于清灵真人王君，得长生之道。又斐真人授以玉珮金珰经并石精金光符。
又曰：食草木之药，不知行气导引，服药尾嫳也，终不得道。若志之感灵所，存必至者，亦不须草药之益也。若但知行气，不知神丹之法，亦不仙也。若得金液神丹，不须他术也。若大洞真经，不须得金丹之道而仙也。人生有骨录，必有笃志，道使之然。故不学而仙，道自来也。过此以下，皆须笃志。
又曰：东海玉华妃，青童君之妹，降授张微子服雾之法。
又曰：柏来纳气，肠胃三腐。
《三五顺行经》曰：广平真人顶负圆光，执华幡于上帝前，问修炼之法。
又曰：罗江大霍山洞台中有五色隐芝，华阳山亦有五种夜光芝，良常山有萤火芝，其实似草，其在地如萤状，大如豆，如紫华，夜视有光。得食之者心明可夜书，计得食四十七枚者寿。
又曰：包山中有白芝，又有隐泉，其色紫。华阳雷平山有田公泉，且玉沙之流津，用以浣水佳。
又曰：服九灵日月华者，得降太极之家玄真之法也。
又曰：郎宗字仲绥，北海安邱人；少士宦，后汉时人也，为吴令，学精道术，占候风气。后一旦有暴风庭起，占知洛阳大火烧长夏门。遣人往参问，果尔。朝庭闻之，以博士征宗。宗耻以占术就征，夜解印绶负笈遁去。居华山下，服胡麻得道，今在洞中。
又曰：傅礼和，汉桓帝外孙傅建安也。常服五星气，得道，为含真台主。
《抱朴子》曰：余祖鸿胪，少时尝为临沅令，云此县有民家皆寿考。后徙去，子孙转多夭折。他人居其故宅，又累世眉寿。疑其井水殊赤，乃试掘井左右，得古人埋丹砂数十斛，况饵丹砂者乎！
又曰：上党赵瞿者，病癞历年，众治之不愈。垂死，其家兴载弃之，赍粮送置山谷中。瞿自怨不幸，昼夜悲叹，涕泣弥月。有仙人行棺塄口，见而哀之，具问讯，瞿知异人，乃叩头自陈乞哀。于是仙人以囊药赐之，教其服法。瞿服以病愈，颜色丰悦，肌肤玉泽。仙人又过视之，瞿谢之，乞其方。仙人告曰："此松脂耳。此山中多，汝炼之，可以长生。"瞿乃归家，家甚骇，问得愈状。瞿年百七十岁，齿发豪健，在人间二百馀年，入抱犊山去。
又曰：要于长生去留，各从所好耳。服还丹金液之后，若且欲世间者，但服其半。若求仙去，当尽服之。昔安期先生，龙眉宁公，修羊公，阴长生，皆服金丹半剂者也。其止人间，或近千年，然后去耳。
又曰：按《玉钤经》中篇云：立功为上，除过次之。为道者，以救人危为上功也。欲求仙者，要当以忠孝和顺仁信为本。若德行不修，而但务方术，终不得长生也。行恶事大者夺纪，小过夺算。积善未满，虽服仙药，亦尾嫳也。余览养生之书，莫不以还丹金液为大要，盖仙道之极也。昔左慈字元放，于天柱山中精思积久，乃神人授以金丹仙经。会汉末大乱，不遑修炼，而避地来渡江东，志欲投名山以修斯道，从祖仙公又从元放授之。凡授《太清丹经》三卷及《九鼎丹经》一卷，《金液经》一卷。予师郑君者，仙公之弟子也。又于从祖授之，而家贫无用买药，予亲事之。洒扫积久，乃于马迹山中立坛盟授之，并具诸口诀之不书者。江东先无此书，出于左慈。慈授从祖仙公，仙公授郑君，郑君授予。故它道士了无知者。此盖假求于外物，以自坚固。复有太清神丹，其法出于元君。元君者，老子师也。《太清观天经》有十篇，云其上七篇不可以教，授其下三篇，世无足传，当沉之三泉也。下三篇者，正是丹经。其经曰：上士得道升为天官，中士得道栖集昆仑，下士得道长生世间。近后汉末新野阴君合此太清丹，其人有才气，着诗讥觿经赞序，言初学道随师本末，列己知识之得道者四十馀人，甚分明也。又有九光丹与九转异法，又有岷山丹法。道士张盍蹋精思于岷山石室中，得此方也，至于诸丹法各别也。金液者，太一所服而仙者也。
又曰：长生制在大药，非祠醮之所定也。秦汉二代，大兴祈祷，所祭太一、五帝、陈宝、八神之属，动费亿万，绝无所益。况匹夫无德，欲以三牲妄祝，以祈延年，惑亦甚矣。
又曰：合金丹之大药，炼八石之气英者，尤忌凡俗闻见，则仙物不成。或云：上士得道于军旅，中士得道于都市，下士得道于山林。此谓仙药己成，未欲轻举，虽三军兵刃不能伤，都市凶祸不能加。下士未及于此，故上山林耳。古之道士，飞炼神药，必入名山。又按入山经可以精思，修饵其药，有太华、恒、霍、嵩少、太白、终南、女凡、地肺、王屋、抱犊、安邱、衡灊、青城、峨嵋、云台、罗浮、阳驾、黄金、大小天台、盖竹、括苍、四望山，皆是正神在其中。其上皆生芝草，可以避大兵大水，不但中以合药也。若有道者登之，则此山之神必助之为福。其药必此诸山者，海中大岛屿亦可合药。
又曰：余师郑君年出八十，先鬓发斑白，数年间复黑。又颜色丰泽，能引强弩，日行数百里，饮酒二斗不醉，上山又体力轻便，年少追之不及。饮食与凡人尾，又不见其绝谷。余问先生随之弟子黄章，言郑君常从豫章还，于浦中连值大风，遇盗。君推粮以给诸人，己不复食，五十日亦不饥。又不见其所施为，不知以何事也。灯下细书，过少年性解音律，闲夜鼓琴，侍坐数人，口答咨闻，其言不辍响，而耳益料听，左右操弦者数谴，长短无毫厘得逃。余晚为郑君门人，请见方书。告余曰："要道不过尺素上，足以度世。"又曰："君所知者虽多而未精，又意存于外，学不能专一，未可以经深涉远耳。自当以佳书相示也，久许渐得见。短书缣素所写者，积年之中合集，所见当出二百许卷，经不可顿得了也。"
又曰：语余曰：新书卷卷有佳事，但当校其精粗，择所施行。若金丹一成，此书等一切不用也。亦或当有所教授，宜得本末。先从浅始，以劝进学者，无所希准阶由也。郑君亦不肯悉令人写其书，皆当诀其意，虽久借之，然莫有敢盗写一字者也。郑君本大儒，晚而好道，由以《礼记》、《尚书》教授不绝。其体望高亮，风格方整，接见者肃然。每咨问，恒待其温颜，不敢轻脱也。门人五十馀人，惟余见授《金丹之经》及《三皇内文》、《枕中五行记》，其馀人不得一观此书首题者。
《集仙录》曰：夫茂实者，翘春之明珠也；巨胜者，玄秋之沉灵也；丹枣者，盛阳之云芝也；伏苓者，绛神之伏胎也。五华含烟，三气陶精，调安六气，养魄护神。
又曰：太玄玉女者，帝少昊时人也。居蜀之长松山，修长生之道，遇山中人，授以八天隐文，使之修珮，谓曰："修道之要，以无为为本。"八天之书，真无为也，而道自成，然而琅玕曲晨之液，八琼九华之丹，使炼而饵之，即太极所秘，可以入侍帝宸，下览万化，授九华方于江上，炼丹江畔，有金砂泉，是其遗迹。
又曰：高辛时有仙人展上公，常说，昔在华阳下食白李异美，忆之未久，而忽己三千年矣。
又曰：李脱居蜀金堂山龙桥峰下修道，蜀人历代见之，约其来往八百馀年，因号曰李八百初。以周穆王时来居广汉，栖玄山，合九华丹成，去游五岳十二洞二百馀年，于海上遇紫阳君授水玉之道。又来龙桥峰，作金鼎炼九丹，丹成。三于此山学道，故世号此山为茸堙山，亦号为栖贤山。
又曰：南阳文氏说，其先祖汉末大乱，逃壶山中，饥困殆绝。有一人教食术，遂不饥。十年来归乡里，颜色更少。身轻欲飞，履险不倦，行冰雪内，了不知寒。术一名山蓟，一名山精。
又曰：薛女真者，不知何许人也。晋室乱离，人多栖寓林薮，服饵避世。因居衡山寻真台，外出行常有黄鸟、白猿、白豹随之，不知所修何道。
又曰：玉姜者，毛女也。居华山，自言秦人。始学食松叶，不饥寒。止岩中，其行如飞。今号其处为毛女峰。
又曰：涓子，齐人，子饵术，着《三才经》。淮南王刘安得其文，不解其旨。又着《琴书》三篇，甚有条理。
又曰：张微子，汉昭帝时将作大匠张庆女也。微子好道，常服雾气。自云，雾是山泽水火之精，金石之盈气，久服之则能散形入空，与云气合体。微子自言，授此法于东海东华玉妃淳文期，青童君妹也。微子亦以此雾法教诸学者。
九真华妃曰：日者霞之实，霞者日之精。人惟闻服日实之法，未见其知霞之精也。夫餐霞之经甚秘，致霞之道甚易，此谓体生玉光，霞映上清之法也。
