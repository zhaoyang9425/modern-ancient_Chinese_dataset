○隋恭皇帝
《隋书》曰：恭皇帝讳侑，元德太子之子也。母曰韦妃。性聪敏，有器度。大业三年。立为陈王。后数载，徙为代王，邑万户。及炀帝亲征辽东，令于京师总留事。十一年，从幸晋阳，拜太原太守。寻镇京师。义兵入长安，尊炀帝为太上皇，奉帝纂业。大业十三年十一月壬戌，上即皇帝位于大兴殿，诏大赦天下，改义宁元年，大辟罪已下，咸赦除之。甲子，以光禄大夫、大将军、太尉唐公为假黄钺、使持节、大都督内外诸军事、尚书令、大丞相，进封唐王。二年三月丙辰，左屯卫将军宇文化及弑太上皇于江都宫，立秦王浩为帝。戊辰，诏唐王备九锡之礼，加玺绂、远游冠、绿𫄫绶，位在诸侯王上。唐国置丞相以下，一依旧式。五月，戊午，诏曰："天祸隋国，大行太上皇遇盗江都，酷甚望夷，衅深骊北。悯予小子，奄逮不愆，哀号永感，心情麋溃，仰惟荼毒，仇复靡申，形影相吊，罔知启处。相国唐王，膺期命世，扶危拯溺，自北租南，东征西怨，总九合于一匡，决百胜于千里，纠率夷夏，大庇讠民黎，保乂朕躬，繄王是赖。德侔造化，功格苍旻，兆庶归心，历数斯在，屈为人臣，载违天命。在昔虞、夏，揖让相推，苟非重华，谁堪命禹！当今九服崩离，三灵改卜，大运去矣，请避贤路，兆谋布德，顾已莫能，私重命驾，须归藩国。予本代王，及予而代，天之所废，岂其如是！庶凭稽古之圣，以诛四凶，幸值维新之恩，预充三恪。雪冤耻于皇祖，守禋祀于孝孙，朝闻夕殒，及泉无恨，今遵故事，逊于旧邸。庶官群辟，改事唐朝，宜依前典，趣上尊号。若释重负，感泰兼怀，假手真人，俾除丑逆。济济多士，明知朕意。"仍敕有司，凡有表奏，皆不得以闻。是日，上逊位于大唐。唐以上为隽阝国公。武德二年夏五月崩，时年十五。
史臣曰："恭帝年在幼冲，遭家多难，一人失德，四海土崩。群盗蜂起，豺狼塞路，南巢遂往，流彘不归。既锺百六之期，躬践数终之运，讴歌有属，笙镛变响，虽欲不遵尧舜之迹，其庸可得乎！"
○李密(附)
《唐书》曰：李密，字玄邃，本辽东襄平人也。父宽，隋上柱国、蒲山公。密以父荫为左亲侍，常在仗下，炀帝顾见之，退谓许公宇文述曰："向者在仗下小儿为谁？"许公对曰："故蒲山公李宽子密也。"帝曰："{固}黑色小儿视瞻异常，勿令宿卫。"他日，述谓密曰："弟聪令如此，当以才学取官，王卫藂脞，非养贤之所。"密大喜，因谢病，专以读书为事，时人希见其面。尝欲寻包恺，乘一黄牛，被以蒲韀，仍将《汉书》一帙挂于角上，一手捉牛靷，一手翻卷书读之。尚书令、越国公杨素见于道，从后按辔蹑之。既及，问曰："何处书生，耽学若此？"密识越国公，乃下牛再拜，自言姓名。又问所读书，答曰：《项羽传》。越公奇之，与语大悦，谓其子玄感等曰："吾观李密识度，汝等不及。"于是玄感倾心结讬。大业九年，炀帝伐高丽，使玄感于丽阳监运。时天下骚动，玄感将谋举兵，潜遣人入关迎密，以为谋主。密至，谓玄感曰："今天子出征，远在辽外，今公拥兵出其不意，长驱入蓟，直扼其喉。前有高丽，退无归路，不过旬朔，赍粮必尽。举麾一召，其众自降，不战而擒，此计之上也。关中四塞，天府之国，若西入长安，掩其无备，天子虽还，失其襟带。据险临之，故当必克，万全之势，此计之中也。若随近逐便，先向东都，顿坚城之下，胜负殊未可知，此计之下也。"玄感曰："公之下计，乃上策也。"密计遂不行。及玄感败，密乃间行入关，为捕者所获。时炀帝在高丽，密与其党俱送帝所，及出关外，防禁渐弛，密请通市酒食，每夜宴饮，喧哗竟夕，使者不以为意。行至邯郸，密等七人夜穿墙而遁。诣淮阳，隐姓名，自称刘智远，聚徒教授。经数月，密郁郁不得志，为诗曰："金风荡初节，玉露凋晚林。此夕穷途士，郁陶伤寸心。野平葭苇合，村落藿藜深。眺听良多感，徙倚独霑襟。沾襟何所为，怅然怀古意。秦俗犹未平，汉道将何冀？樊哙市井屠，萧何刀笔吏。一朝时运会，万古传名谥。寄言世上英，虚名其可愧。"诗成而泣下数行。会东都贼帅翟让者聚党万馀人，密往归之。密因王伯当以策干让曰："当今主昏于上，人怨于下，锐兵尽于辽东，和亲绝于突厥，方乃巡游扬、越，委弃京都，此亦刘、项奋起之会。以足下雄材大略，席卷二京，诛灭暴虐，则隋氏不足亡也。"翟让深加敬异，遣说诸小贼，所至皆降。密又说让曰："今兵众既多，粮无所出，若直取荥阳，休兵馆谷，待士勇马肥充，然后可与人争利。"让以为然。于是破金堤关，掠荥阳诸县堡城，多下之。荥阳太守杨庆及通守张须陁以兵讨让，让大惧，将远避之。密曰："须陁勇而无谋，兵又骤胜，既骄且狠，可一战而擒之。公但列阵以待，为公破之。"将战，密分兵千馀人于林木间设伏。让与战不利，稍却，密发伏自后掩之，须陁众溃，与让合击，大破之，遂斩须陁于阵。让于是令密别统所部。密寻复说让曰："昏主蒙尘，播荡吴、越，群兵竞起，海内饥荒。明公以英杰之才，统骁雄之旅，宜当廓清天下，诛剪群凶，岂可求食草间，常为小盗而已。今东都士庶，中外离心，留守诸官，政令不一。明公亲率大众，直掩兴洛发仓，发粟以赈穷乏，远近孰不归附？百万之众，一朝可聚，先发制人，此机不可失也！"让曰："请君先发，仆领诸军便为后殿。得仓之日，当别议之。"大业十三年春，密与让领兵七千人出阳城北，逾方山，自罗口袭兴洛仓，破之。开仓恣人所取，老弱襁负，道路不绝，众至数十万。隋越王侗遣虎贲郎将刘长恭率步骑二万五千讨密，密一战破之，长恭仅以身免。让于是推密为主，号为魏公。二月，于巩南设坛场，即位，称元年，其文书行下称行军元帅魏公府。拜翟让为司徒，封东郡公。于是城洛口以居之。隋虎贲郎将裴仁基率其子行俨以虎牢归密，因遣仁基与孟让率兵二万馀人袭兴洛仓，破之。入东都郛郭，掠居人，烧天津桥，东都出兵乘之，仁基等大败，密复亲率兵三万逼东都，将军段达等出兵七万拒之，战于故都城，隋军败走。密复下兴洛仓而据之，大修营堑，以偪东都，仍作书数炀帝十罪以移郡县。密兵锋甚锐，每入苑与隋军连战，会密为流矢所中，卧于营内，东都复出兵乘之，密众大溃，弃兴洛仓，归于洛口。炀帝遣王世充率劲卒五万击之。密与战不利，世充营于洛西，与密相拒百馀日，大小六十馀战。武阳郡丞元宝藏、黎阳贼帅李文相、平原贼帅郝孝德并归于密，共袭破黎阳仓，据之。翟让部将王儒信劝让为大冢宰，总统众务，以夺密之权。让兄宽复谓让曰："天子止可自作，安得与之人！若汝不能作，我当为之。"密闻其言，阴有图让之计。会世充列阵而至，让出拒之，为世充所击，让军少失利，密率精锐赴之，世充败走。明日，让至密所，欲为宴乐，具馔以待之。密引让而座，以良弓示让，让方引满，密遣壮士自后斩之，并杀其兄宽及王儒信。让部将徐世𪟝、单雄信等顿首求哀，密并释而慰喻之。乃命徐世𪟝、单雄信、王伯当分统其众。未几，世充袭仓城，密复破之。世充复移营洛北，造浮桥，悉众以击密，密与千馀骑拒之，不利而退。世充因薄其城下，密简锐卒数百人以邀之，世充大溃，乘胜陷偃师，于是修金墉城居之，有众三十馀万。将作大匠宇文恺叛东都，降于密。东至海、岱，南至江、淮，郡县莫不遣使归密。窦建德、朱粲、杨士林、孟海公、徐图朗、卢祖尚、周法明等并遣使通表于密劝进，于是密下官属咸劝密即尊号，密曰："东都未平，不可议此。"及义旗建，密负其强盛，欲自为盟主，乃致书于高祖为兄请合从以灭隋，高祖览书笑曰："李密陆梁放肆，不可以折简招之。吾方安辑京师，未遑东讨，即相阻绝，此便是更生一秦。密今适所以为吾拒东都之兵。令作书报密曰："今日銮舆南幸，恐同永嘉之势。顺此中原，鞠为茂草，兴言感叹，实疚于怀。脱知动静，迟数贻报，未面虚襟，用增劳轸。名利之地，锋镝纵横，深慎垂堂，勉兹鸿业。"密得书甚悦，示其部下曰："唐公见推，天下不足定。"于是不虞义师而专意于世充。
俄而宇文化及率众自江都北指黎阳，兵十馀万，密乃自将步骑二万拒之。隋越王侗称尊号，遣使者授密太尉、尚书令、东南道大行台行军元帅、魏国公，令先平化及，然后入朝辅政。密将与化及相抗，恐前后受敌，因卑辞以报谢焉。化及至黎阳，与密相遇，密遣徐世𪟝守仓城，化及攻之不能下。密知化及粮且尽，因伪与和，以弊其众。化及弗之悟，大喜，恣其兵食，冀密馈之。后知其诈，化及怒，与密大战于卫州之童山下，密为流矢所中，顿于汲县。化及力竭粮尽，众多叛之，掠汲县，北趣魏县。密引兵而西，遣使朝于东都，执弑炀帝者于弘达以献越王侗。侗召密入朝，至温县，闻世充作难而止，乃归金墉城。密虽据仓而无府库，兵数战皆不获赏，又厚抚初附之兵，由是众心渐怨。武德元年九月，世充以其众五千来决战，密留王伯当守金墉，自引精兵就偃师，北阻邙山以待之。世充军至，密遂败绩，至是万馀人驰向洛口。密将入洛口仓城，邴元真已遣人潜引世充，密阴知之，不发其事，欲待世充兵半渡洛水，然后击之。及世充军至，密候骑不时觉，比将出战，世充军已济矣。密自度不能支，引骑而遁，往赴武平，元真以城降于世充。密将如黎阳，或谓密曰："杀翟让之际，徐世𪟝凡至于死，今向其所，安可保乎？"时王伯当弃金墉，保河阳，密以轻骑自武平归之，谓伯当曰："兵败矣，久苦诸君！我今自刎，请以谢众。"伯当抱密，号叫恸绝，众皆泣，莫敢仰视。密复曰："诸军幸不相弃，当共归关中，密身虽无功，诸君必保富贵，"于是，从入关者尚二万人。高祖遣使迎劳，相望于道，密大喜，谓其徒曰："我有众百万，一朝至此，命也。今事败归国，幸蒙殊遇，当思竭忠，以奉所事耳？且山东连城数百，知吾至此，遣使招之，尽当归国。比于窦融，勋亦不细，岂不以一台司见处乎？"及至京师，礼数益薄。寻拜光禄卿，封邢国公。未几，闻其所部将帅，皆不附世充，高祖使密领本兵往黎阳，招集故时将士，经略世充。时王伯当为左武卫将军，亦令为副。密行至桃林，高祖复征之，密大惧，谋将叛。伯当颇止之，密不从，因谓密曰："义士之立志也，不以存亡易心。伯当荷公恩礼，期以性命相报。"乃简骁勇数十人，着妇人衣，载幂，藏刀裾下，诈为妻妾，自牵之入桃林县舍。须臾，变服突出，因据县城，驱掠畜产，直趣南山。时右翊卫将军史万宝留镇熊州，遣副将盛彦师率步骑数千追蹑，至陆浑县南七十里，与密相及。彦师伏兵山谷，密军先渡，横出击，败之，遂斩密，时年三十七。
○王世充(附)
《唐书》曰：王世充，字行满，本姓支，西域胡人也。世充颇涉经史，尤好兵法及龟策，推步之术，开皇中，以军功拜仪同。善敷奏，明习法律，然舞弄文法，高下其心。或有驳难之者，世充利口饰非，辞义锋起，众虽知其不可而莫能屈。大业中，累迁江都郡丞，兼领江都宫监。时炀帝数幸江都，世充善候人主颜色，阿谀顺旨，每入言事，帝必称善。乃雕饰池台，阴奏远方珍物，以媚于帝，由是益昵之。十年，齐郡贼帅孟让自长白山寇掠诸郡，至盱眙，有众十余万。世充以兵拒，大破之。炀帝以世充有将帅才略，复遣领兵讨诸小盗，所向尽平。十一年，突厥围炀帝于雁门。世充尽发江都人将往赴难，在军中蓬首垢面，悲泣无度，晓夜不解甲，藉草而卧，炀帝闻之，以为忠，益信任之。十二年，迁江都通守。及李密攻陷洛口仓，进逼东都，炀帝特诏世充大发兵于洛口，以拒密。又遣就军拜世充为将军，趣令破贼。世充引军渡洛水与李密战，世充军败绩，乃率馀众归河阳。时天寒大雪，兵土在道冻死者数万，比至河阳，才以千数。世充自系狱请罪，越王侗遣使赦之，征还洛阳，置营于含嘉仓城，收合亡散，复得万馀人。俄而宇文化及作难，越王侗嗣位于东都，拜世充为吏部尚书，封郑国公。进拜尚书左仆射，总督内外诸军事。世充去含嘉城，移居尚书省，专宰辅政。以其兄世晖为内史令，入居禁中，子弟咸拥兵马，镇诸城邑。未几，李密破，宇文化及还，其劲兵民马多战死，士卒疲倦。世充欲乘其弊而击之，恐人心不一，乃假托鬼神，言梦见周公。乃立祠于洛水，遣巫宣言周公欲令仆射急讨李密，当有大功，不(音否)则兵皆疫死。充兵多楚人，俗信妖言，众皆请战。世充简练精勇，得二万馀人，马二千馀匹，军于洛水南。密军偃师北山上。世令军人秣马蓐食，迟明而薄密。密军溃，以数十骑走河阳，率馀众入朝。世充尽收其众，振旅而还。侗进世充太尉，以尚书省为府，备置官属。世尝于侗前赐食，还家，遂大呕吐，疑遇毒所致，自是不复朝请，与侗绝矣。遣云定兴、段达入奏于侗，请加九锡之礼。二年三月，遂策授相国，总百揆，封郑王，加九锡备物。段达、云定兴等入见于侗曰："天命不常，郑王功德甚盛，愿陛下揖让告禅，遵唐、虞之迹。"侗怒。四月，假为侗诏策禅位，遣兄世晖废侗于含凉殿，世充僣即皇帝位，建元曰开明，国号郑。立子玄应为皇太子。世充每听朝，必殷勤诲谕，言词重复，千端万绪。或轻骑游历街衢，亦不清道，百姓但避路而已，按辔徐行。谓百姓曰："昔时天子深坐九重，下情无由闻彻。世充非贪宝位，本欲救时，今当如一州刺史，每事亲览，当与士庶共评朝政。今止于顺天门外，置座听朝。"又令西朝堂抑屈，东朝堂受直谏。于是献书上事，日有数百，条疏既烦，省览难遍，数日后不复更出。
世充遣其侄行本鸩杀侗，谥曰恭皇帝。十月，世充率众东徇地，至于滑州，仍以兵临黎阳。世充屯兵不散，仓粟日尽，城中人相食。七月，秦王率兵攻之，陈兵于青城宫，世充悉兵来拒，隔涧而言曰："隋末丧乱，天下分崩，长安、洛阳各有分地，世充唯愿自守，不敢西侵。王乃盛相侵轶，远入吾地，三崤之道，千里馈粮，以此出师，未见其可。"太宗谓曰："四海之内，皆承正朔，惟公执迷，独阻声教，东都士庶，亟请王师，关中义勇，咸思致力。至尊重违众愿，有斯吊伐。若转祸来降，则富贵可保，如欲相抗，无假多言。"世充无以报。太宗分遣诸将攻其城镇，所至辄下。九月，王君廓攻拔世充之轘辕县，于是河南州县相次降附。十一月，窦建德遣人结好，并陈救援之意。世充乃遣其兄子琬及内史令长孙安世报聘，且乞师。四年二月，世充率兵出方诸门，与王师相抗，世充兵败，因乘胜追之，屯其城门，世充不复敢出，但婴城自守，以待建德之援。三月，秦王擒建德并王琬、长孙安世等于虎牢，回至东都城下以示之，且遣安世入城，使言败状。世充惶惑，不知所为，将溃围而出，南走襄阳，问于诸将，皆不答，乃率其将吏诣军门请降。秦王以世充至长安，高祖数其罪，世充对曰："计臣之罪，诚不容诛，但陛下爱子秦王许臣不死。"高祖乃释之。与兄芮、妻、子同徙于蜀，将行，为仇人独孤修德所杀。世充自篡位，凡三岁而灭。
○窦建德(附)
《唐书》曰：窦建德，贝州漳南人也。少时颇以然诺为重。初，为里长，犯法亡去，会赦得归。父卒，送葬者千馀人，有所赠，皆让而不受。大业七年，募人讨高丽，本郡遂补建德为二百长。时山东大水，人多流散，同县有孙安祖家为水所漂，妻子馁死。县以安祖骁勇，亦选在行中。安祖辞贫，自言于漳南令，令怒笞之。安祖刺杀令，亡投建德，建德舍之。是岁，山东大饥，建德谓安祖曰："丈夫不死，当立大功，岂可为逃亡之虏也。我知高鸡泊中广大数百里，莞蒲阻深，可以逃难，承间而去虏掠，足以自资。既得聚人。且观时变，必有大功于天下矣。"安祖然其计。建德招诱逃亡兵及无产者，得数百人，令安祖率之，入泊中为群盗，安祖自称将军。时鄃人张金称亦结聚得万人，在河阻中。蓚人高士达又得兵数千馀人，在清河界中。时诸盗往来漳南者，所遇皆杀掠居人，焚烧舍宅，独不入建德之闾。由是，郡县意建德与贼徒交结，收系家属，无少长皆杀之。建德闻其家被屠灭，乃率麾下二千人亡归于士达。士达自称为东海公，以建德为司兵。后安祖为张金称所杀，其兵数千人又尽归于建德。自此渐盛，兵至万馀人，犹往来高鸡泊中。十二年，涿郡通守郭绚率兵万馀人来讨士达，士达自以智略不及建德，乃推为军司马，咸以兵授焉。建德既初董众，欲立奇功以威群贼，请士达守辎重，自简精兵七千人以拒绚，大破绚军。绚以数十骑遁走，遣将追及于平原，斩其首以献士达。由是，建德之势益振。隋遣太仆卿杨义臣率兵万馀人讨张金称，破之于清河，所获贼众皆屠灭，馀散草泽间者复相聚而投复建德。义臣乘胜至平原，欲入高鸡泊，建德谓士达曰："吾观隋将，善用兵者惟义臣耳。新破金称，远来袭我，其锋不可当，请引兵避之，令其欲战不得，空延岁月。必将疲倦，乘便袭击，可有大功。今若争锋，恐公不能敌也。"士达不从其言，因留建德守壁，自率精兵迎击义臣，义臣果大破士达于阵前，斩之，乘胜追奔，将围建德。守兵既少，闻士达败，众皆溃散。建德率百馀骑亡去。义臣既杀士达，以为建德不足忧。建德急还平原，招集士卒，得数千人，军复大振，始自称将军。此后，隋郡县长吏稍以城降之，军容益盛，胜兵十馀万人。十三年正月，筑坛场于河间乐寿界中，自称长乐王，年号丁丑，置官属。于是建德进攻河间，频战不下。其后城中食尽，又闻炀帝被杀，郡丞王琮率士吏发丧，建德遣使吊之，琮因使者请降，建德退舍具馔以待焉。始都乐寿，号曰金城宫，自是郡县多下之。
武德二年，宇文化及僣号于魏县，建德即日引兵讨化及，连战大破之，化及保聊城，建德四面攻城，陷之。建德入城，先谒隋萧皇后，与语称臣，悉收弑炀帝元谋者斩之，枭首辕门之外。囚化及并其二子同载以槛车，至大陆县斩之。攻陷洛州，虏刺史袁子干。迁都于洛州，号万春宫。又与王世充结好，遣使朝隋越王侗于洛阳。后世充为侗自立，乃绝之。始自尊大，建天子旌旗，出入警跸，下书言诏。追谥隋炀帝为闵帝，然犹依附突厥。隋义城公主，先嫁突厥，又传化及首以献公主。既与突厥相连，兵锋益盛。南侵相州，河北大使淮安王神通不能拒，退奔黎阳，相州陷。又进攻卫州，陷黎阳。九月，建德自帅师围幽州，罗艺出与战，大破之，斩首千二百级。先是，曹州济阴人孟海公拥精兵三万，据周桥城以掠河南之地。其年十一月，建德自率兵渡河以击之。四年二月，建德克周桥，虏海公，留其将范愿守曹州，悉发海公及徐圆朗之众来救世充。军至滑州，世充行台仆射韩洪开城纳之，遂进逼元州、梁州、营州，皆陷之。屯于荥阳。三月春，秦王入武牢进薄其营，多所伤杀，并擒其将殷秋、石瓒。时世充弟世辩为徐州行台，遣其将郭士衡领兵千人从之，合众十余万，号为三十万。次成皋，筑宫于坂堵，以示必战。又遣间使约世充共为表里。秦王遣将军王君廓领轻骑千馀，抄其粮运，获其大将张青特，虏获其众。建德数不利，人情危骇，将帅已下破孟海公，皆有所获，思归洺州。凌敬进说曰："宜悉兵济河，攻取怀州河阳，使重将居守。更率众鸣鼓建旗，逾太行，入上党，先声后实，传檄而定。渐趋壶口，骚骇蒲津，收河东之地，此策之上也。行此必有三利：一则入无人之境，师有万全；二则招土得兵；三则郑围自解。"建德将从之，而世充之长史长孙安世阴赍金玉啖其诸将，以乱其谋。众咸进谏曰："凌敬书生耳，岂可与言战乎？"建德从之。敬固争，建德怒，扶出焉。于是悉众进逼武牢，官军按甲挫其锐。建德结阵于汜水，秦王遣骑挑之，建德进军而战，窦杭当之。建德少却，秦王驰骑深入，大破之。建德中疮，窜于牛口渚，车骑将军白士让、杨武威生获之。建德所领兵众，一时奔溃。妻曹氏及其左仆射齐善行将数百骑遁于洺州，馀党欲立建德养子为主，善行曰："夏王平定河朔，士马精强，一朝既被擒如此，岂非天命有所归也？不如委心请命，无为涂炭生人。"遂以府库财物悉分与故将，各令散去。善行乃与建德右仆射裴矩、行台曹旦及建德妻率伪官属，举山东之地，奉传国八玺来降。七月，秦王俘建德至京师，斩于长安市，年四十九。自起军至灭，凡六岁，河北悉平。
