围棋
《左传》曰：宁喜许纳卫献公，太叔文子曰："今宁子视君不如弈棋；弈者举棋弗定，不胜其偶，而况置君弗定乎？(弈，围棋也。)九世之卿族，一举而灭之，可哀也哉！"
《魏志》曰：王粲观人围棋，局坏，(坏，谓白黑既乱。)粲复为之。棋者不信，以袍盖局，便更以他局为之，用相比校，不误一道。
《魏氏秦秋》曰：孔融被诛，二子棋而不起。左右曰："尔父见报，不起何也？"二子曰："安有巢毁而卵不破者乎？"
《蜀志》曰：费祎与来敏围棋，于时羽檄交驰，人马擐甲，严驾已讫。而祎留意对戏，色无厌倦。祎至，敌遂退。
《吴志》曰：孙权太子和常言："当世士人，宜讲修术学，习射御，以周世务，而但交游博弈，以妨事业，非进取之谓也。"后群僚侍宴，言及博弈，以为妨事费日，而无益于用，劳精损思，终无所纪，非所以进德修业、积累功绪也。人情犹不能无嬉娱，嬉娱之好，亦在饮宴琴书射御之间，何必博弈可以为欣？乃命侍坐者八人，各著论以矫之。于是中庶子韦曜退而奏论，和以示宾客。时蔡款好弈，故以讽之。
《吴录》曰：严武，字子卿。围棋莫与为辈，谓之八绝。
《晋书》曰：王质入山斫木，见二童围棋，坐观之。及起，斧柯已烂矣。
又曰：贾谧尝与太子弈棋，争道。成都王颖在坐，正色曰："皇太子，国之储君，贾谧何得无礼也！"
又曰：苻坚率众号百万，次于淮淝，京师震恐，加谢安征讨大都督。兄子玄入问计，安夷然无惧色，答曰："已别有旨。"既而寂然，玄不敢复言。及令张玄重请，安遂命驾出墅，亲朋毕集，方与玄围棋赌别墅。安常棋劣于玄，是日玄惧，便为敌手，而又不胜。安顾谓其甥羊昙曰："以墅乞汝。"
又曰：王导与其子悦弈棋，争道。导笑曰："相与有瓜葛，那得为尔耶？"
又曰：祖纳为军谘祭酒。纳好弈棋，王隐谓之曰："禹惜寸阴，不闻数棋。"对曰："我以忘忧耳！"
邓粲《晋记》曰：阮籍母死，与人围棋如故。对者求止，籍不肯，留决胜焉。
《晋中兴书》曰：王恬，字敬豫，与济阳江霖俱善弈棋，为中兴第一。
又曰：陶侃在荆州，见佐吏博弈戏具，投之于江，曰："围棋者，尧、舜以教愚子；博者，商纣所造。诸君并怀国器，何以为此？"
《晋起居注》曰：镇东司马颜延之，坐围棋免官。
沈约《宋书》曰：羊玄保为黄门侍郎，善弈棋，棋品第三。太祖亦好，玄保数蒙引见。与太祖赌郡，戏胜，得补宣城太守。
又曰：徐羡之沉密寡言，不以忧喜见色。颇工弈棋，当世以此推之。
又曰：谢弘微性无愠色。末年与人围棋，西南有棋死势。有人曰："南风急，或覆舟。"人悟，救之。弘大怒，投局于地。识者知其莫年。
《齐书》曰：能棋人琅琊王抗为第一品，吴郡褚思庄、会稽夏赤松第二品。赤思速，善于斗棋。宋文帝世，与羊玄保戏，因制局图，还于帝前覆之。太祖使思庄与王抗官赌，自食时至日暮，一局始竟。上倦遣还省，至五更方决。抗睡于局后，思庄达晓不寐。世或以思庄品第致高，缘其用思深久，人不能对也。
又曰：武帝好围棋，棋甚拙，去格七八道，物议共欺为第三品。与第一品王抗围棋，依品赌戏，抗每饶借之，曰："皇帝飞棋，臣抗不能断。"帝终不觉，以为信然，好之愈笃。
又曰：武陵王晔，少年时，贫无棋局。乃破荻为片，纵横以为棋局，指点行势，遂至名品。
《燕书》曰：罗腾，字叔龙，工围棋，究尽其妙，独步当时。俄而右北平乐抄少携出，与齐焉。
《后魏书》曰：甄琛举秀才，入都积岁，颇以弈棋弃日，至乃通夜不止。有苍头者，常令秉烛，或时睡，即大加责杖，如此非一。奴后不胜楚痛，乃白琛曰："郎君辞父母，仕官京师，若为读书执烛，不敢暂非；乃以围棋，日夜不息，岂是向京之意？而肆加杖罚，不亦非理乎？"琛惕然惭感，遂从许赤虎假书研习，闻见益优。
《陈书》曰：梁武帝诏校定棋品，到溉、朱异已下并集。陆琼时年八岁，于客覆局，由是京师号曰神童。
《唐书》曰：顺宗朝，罢翰林阴阳、星卜、医相、射复、棋弈诸待诏三十二人。初，王叔文以棋待诏，既用事，恶其与已侪类相乱，故罢之。
《江表传》曰：吕范讨山越还，白事于孙策，从容独与围棋，因论军旅。
《西京杂记》曰：杜夫子善弈棋，为天下第一。或讥其费日，夫子曰："精其理者，足以大裨圣教。"
又曰：戚夫人侍儿贾佩兰，后出为扶风人段儒妻，说在宫内时，常以八月四日出雕房，北户竹下围棋，胜者终年有福，负者终年疹病，取丝缕就北辰祈求延命，乃免。
《述异记》曰：朱道珍常为孱陵令，南阳刘廓为荆州参军，每与围棋，日夜相就，局子略无暂辍。道珍以宋元徽三年六月亡。至九月，廓坐斋中，忽见一人以书授廓，云："朱孱陵书。"廓开书看，是道珍手迹，云："每思棋聚，非意致阔，方有来缘，想能近领。"廓读书毕，失信所在。(失其书信。)寝疾，寻亡。
《孟子》曰：弈秋，通国之善弈者也。使奕秋诲二人弈，其一人专心致志，惟弈秋之为听；一人虽听之，一心以为有鸿鹄将至，思援弓缴而射之。虽与之俱学，弗若之矣。
《抱朴子》曰：葛洪体钝性驽，素寡玩好。见人博戏，曾不目盻，至今不知棋局几道。
又曰：善围棋者，世谓之棋圣。故严子卿、马绥明有棋圣之名也。
《淮南子》曰：行一棋不足以见智，弹一弦不足以见悲。
《尹文子》曰：以智力求者，喻如弈棋：进退取与，攻劫放舍，在我者也。
《陈留志》曰：阮简，字茂弘，为开封令。县有劫贼，外白之甚数。简方围棋长啸，吏云"劫急"，简曰："局上劫亦甚急！"其高率如此。
扬子《法言》曰：围棋击劫，反目胲形，亦皆自然也。
《博物志》曰：尧造围棋，丹朱善之。
《新语》曰：世言围棋，或言兵法之类。上者张置疏远，多得道而胜；中者务相遮绝，争便求利；下者守边隅，趋作罫。(古买反，线间方田也。)犹薛公之言黥布反也，上计取吴楚广地，中计塞成皋遮要争利，下计据长江以临越，守边隅趋作罫者也。
《俗说》曰：羊玄保作吏部郎，数被召见。后有传诏来，始入门，其儿灵孙年十许岁，见传诏，语其父云："儿知也，正当围棋耳。"
《语林》曰：王中郎以围棋是坐隐，亦以围棋为手谈。
又曰：王武子与武帝围棋，孙皓在侧。武子问孙："归命何以好剥人面皮？"皓曰："见无礼于君者，则剥之。"乃举棋局下，故讥之。
又曰：豫章太守顾劭，是丞相雍之子，在郡卒，时雍方盛集僚属围棋，外信至，而无儿书，虽神意不变，而心料有故。宾客既散，方叹曰："已无延州之遗累，宁有丧明之责耶？"于是豁情散哀，颜色自若。
《方言》曰：围棋者，自关东齐鲁之间谓之弈。
班固《弈指》曰：北方之人谓棋为弈。弘而说之，举其大略，义亦同矣。局必方正，象地则也；道必正直，体明德也。其有黄黑，阴阳分也；骈罗列布，效天文也。四象既陈，行之在人，盖王政也。法则臧否，为仁由己，道之正也。
《梦书》曰：梦围棋者，欲斗也。
魏王粲《围棋赋序》曰：清灵体道，稽谟玄神，围棋是也。
魏应玚《弈势》曰：盖棋弈之制，所由来尚矣。骆驿雨集，鱼鳞雁峙，奋维阖翼。固卫边鄙，寇动北叠，备在南尾。
晋刘恢《围棋赋序》曰：司空从事中郎庾仲初，性好围棋，终不达棋旨。言文则触类而至，对局则冥然而穷。何所解如彼之易，所碍如此之难哉？
○投壶
《礼记》曰：投壶之礼，主人奉矢，司射奉中，使人执壶。(壶，射之类也。)主人请曰："某有枉矢哨壶，(哨，且醮切，不正貌。)请以乐宾。"宾曰："子有旨酒嘉肴，既受赐矣；又重以乐，敢辞。"主人曰："枉矢哨壶，不足辞也，敢固以请。"宾曰："某既赐矣，又重以乐，敢固辞。"主人曰："枉矢哨壶，不足辞也，敢固以请。"宾曰："某固辞不得命，敢不敬从？"(不得命，不以命见许。)宾再拜，受，(宾再拜受矢也。)主人般还曰："辟。"主人阼阶上，拜送，(拜送，送矢也。)宾般还曰："辟。"已拜受矢，进即两楹间，退反位，揖宾就筵。司射进度壶。间以二矢半，反位。设中东西，执八算兴。(设中亦宾也。八算于中横委，其余于中西执算而立，以请宾俟投。)请宾曰："顺投为入，比投不释，胜饮不胜者。正爵既行，请为胜者立马，一马从二马。三马既立，请庆多马。"请主人亦如之。(请犹告也。顺投，矢本入也。比投，不舍也。胜饮不胜，言以能养不能也。)
《礼记》曰：壶颈修七寸，腹修五寸，口径二寸半，容斗五升。壶中实小豆焉，为其矢之跃而出也。壶去席二矢半。矢以柘若棘，毋去其皮。(取其坚且重也。或言去其皮节也。)
《左传》曰：晋侯以齐宴，中行穆子相。晋侯先。穆子曰："有酒如潍，有肉如坻。寡君中此，为诸侯师。"中之。齐侯举矢曰："有酒如渑，有肉如陵。寡人中此，与君代兴。"
《东观汉记》曰：祭遵薨，范淑上疏曰："遵为将军，取土皆用术。对酒设乐，必雅歌投壶。"
《魏略》曰：邯郸淳，字元淑。作《投壶赋》千馀言奏之，文帝以为工，赐帛十匹。
又曰：游楚好投壶自娱。
《晋书》曰：石崇有妓，善投壶，隔屏风投之。
《王弼别传》曰：弼性和理，乐游宴，解音律，善投壶。
《崔宴传》曰：投壶者，皆以多算饮少筹。
《西京杂记》曰：武帝时，郭舍人善投壶，以竹为矢，不用棘也。古之投壶，取中而不求还，故实小豆，恶其矢跃而出也。郭舍人则激矢令还，一矢百馀反。语之为骁，言如博之坚，于辈中为骁杰。每为武帝投壶，辄赐金帛。
《献帝春秋》曰：袁绍闻魏郡兵反，与黑山贼等数万人共覆邺城，杀郡守。坐中家在邺者，忧怖失色，或起而啼泣。绍观督引满投壶，言笑容旨自若。
《晋阳秋》曰：王胡之善于投壶，言手熟闭目。
《神异绝经》曰：东荒山中有大石室，东王公居焉。与一玉女投壶，没有入不出者，天为之笑。(张华曰：天笑者，开口流光。)
《艺经》曰：投壶法，十二筹，以象十二月之数。
《投壶变》曰：谓之投壶者，取名蓚(他由切。)薮。渐而转易，铸金代焉。逮之于后，人事生矣。壶底去一尺，其下笋以龙玄。(玄，月中虾蟆，随其生死也，犹日狗龙蛇之类。)运之以皫(平表切。)虾(谓龙下皫螭也。)燕尾。(燕识候而归人，来去有恒。投而归人，自数之极也。)矢十二，(数之极也。)长二尺八寸。(法于尚矣，古用柘棘。)古者投壶，击鼓而节，带剑十二，(入礻佥颊二带，谓之带剑。)倚十八，(倚，并左右如狼尾状。)狼壶二十，(令矢圆转西于壶口。)剑骄七十。(入带剑还如后也。)三百六十筹得一马，(言三百六十岁功成也。马，谓之近党同得胜也。)三马成都。
魏王粲《棋赋》曰：夫注心锐念，自求诸身，投壶是也。
晋傅玄《投壶赋序》曰：投壶者，所以矫懈而正心也。
晋李尤《壶筹铭》曰：投壶筹礼，揖叙先后。通风月数，分为王部。
