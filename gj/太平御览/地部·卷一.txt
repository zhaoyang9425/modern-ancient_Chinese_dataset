○地上
《释名》曰：地，底也，言其底下载万物也。亦言谛也，五土所生，莫不审谛也。亦谓之坤，坤，顺干也。
《说文》曰：元气初分，重浊为地，万物所陈列也。
《易》曰：坤元亨，利牝马之贞。(马在下而居者也，而必牝者，顺之至也。至顺而后乃亨。)
又曰：至哉坤元，万物资始，乃顺承天，坤厚载物，德合无疆，含弘光大，品物咸亨。牝马地类，行地无疆。《象》曰，地势坤，(地形不顺，其势顺也。)君子以厚德载物。《文言》曰，坤至柔而动也刚，至静而德方，后得主而有常，含万物而化光。坤道其顺乎？承天而时行。又云："阴虽有美，含之以从王事，弗敢成也。地道也，妻道也，臣道也，地道无成，而代有终也。"
又曰：夫玄黄者，天地之杂色也，天玄而地黄。
又曰：立地之道，曰柔与刚。
又曰：坤，地也，故称乎母。(陆绩注曰：取含养也。)
又曰：本乎地者亲下。
又曰：在地成形。(郑玄注云：形谓草木鸟兽。王广注：形谓山川等。)
《礼记》曰：人道敏政，地道敏树。郑玄注云："树谓植草木。"
又曰：今夫地，一撮土之多，及其广厚，载华岳而不重，振河海而不泄，万物载焉。(此言地之博厚，本由撮土，山之广大，本由拳石，水之不测，皆由一勺。皆合少成多，自少至大，至诚者亦如此乎？)
又曰：地载物，天垂象，取财于地，取法于天。是以尊天而亲地。
又曰：博厚所以载物也，高明所以覆物也。博厚配地，高明配天。
又曰：成子高谓庆遗曰：生无益于人，死不害于人，我死则择不食之地而葬我焉。
又曰：燔柴于泰坛，祭天也，瘗埋于泰折，祭地也。
又曰：天地不合，万物不生。
又曰：子夏曰："三王之德参于天地，敢问何如斯可谓参天地矣？"孔子曰："奉三无私以劳天下。"子夏曰："敢问何谓三无私？"子曰："天无私覆，地无私载，日月无私照。"
又曰：凡四海之内，断长补短，方三千里，为田八十万亿一万亿亩。(九州之大计。)方百里者，为田九十亿亩，山陵林麓川泽沟渎城郭宫室涂巷，三分去一，其余六十亿亩。
《周礼》曰：土训掌道地图，以诏地事。(道，说也。说地图九州形势，山川所宜，告王以施其事也。)
又曰：以天产作阴德，以中礼防之，以地产作阳德，以和乐防之。以礼乐合天地之化，百物之产。
又曰：大司徒掌天下土地之图，周知九州之地域，广轮之数，(东西为广，南北为轮。)辩五地之生物。一曰山林，其动物宜毛，其植物宜皂；二曰川泽，动物宜鳞，植物宜膏；三曰丘陵，动物宜羽，植物宜核；四曰坟衍，动物宜介，植物宜荚；五曰原隰，动物宜蠃，植物宜丛。
《尔雅》曰：东至泰远，西至邠国，南至濮铅，北至祝栗，谓之四极。觚竹，北户，西王母，日下，谓之四荒。九夷，八狄，七戎，六蛮，谓之四海。距齐州以南戴日为丹穴，北戴斗极为空桐，东至日所出为太平，西至日所入为太蒙。(郭璞注云：极四方极远国也。觚竹在北，北户在南，西王母在西，日下在东，皆四方昏荒之地；次四极者，九夷在东，八狄在北，七戎在西，六蛮在南。次四荒者。距，去也。齐，中也。犍为舍人注曰：晦冥无识不可教诲，故曰四海。自中州以南，日光所照故曰丹穴。)
《尚书考灵异》曰：地有四游：冬至地上，北而西三万里；夏至地下，南而东复三万里；春秋分，则其中矣。地恒动不止，人不知。譬如人在大舟中，闭牖而坐，舟行不觉也。
《诗含神雾》曰：天地相去亿里。
《春秋感精符》曰：冬至成天文，夏至成地理。
《春秋元命苞》曰：神农世，怪义生白阜，(怪义，白阜之母名也。)图地形脉道。(白阜为神农图画地形，通水道之脉，使不壅塞也。)
又曰：土无位而道在，故太一不兴化，人主不任部。地出云起雨，以合从天下，勤劳出于地，功名归于主。(土以谦自正，以卑自敛，终不自伐生养之苦，乃兴云雨不以为功，一归于天中。)
又曰：地所以右转者，气浊精少，含阴而起迟，故转迎天，佐其道。(地生于离，既而不敢当阳动，退居少阴，则亦宜右行而迎阳者，受其施育而成阳，故曰佐其道也。)
又曰：地不足东南，阴右动终而入灵门。(地不足东南故言立子午以相明之。子午者，阴阳之众所见处也。故以二辰回转所不同以为门也。右动，动而东也。灵门已也，阴藏于巳也。)
又曰：地者，易也，言养物怀任交易变化，含吐应节，故其立字土力于一者为地。(地加土以力，又加一者，言奉天一也。)
《春秋说题辞》曰：地之为言婉也，承天行其义也，居下以山为位，道之经也。山陵之大，非地不制，含功以牧生。故其立字，土力于一者为地。(力，勤也，即天也。)
《春秋内事》曰：地有十三分，王侯之所居也。
《孝经援神契》曰：地顺受泽，谦虚开张。(开张九窍，受流洒润，是其谦虚也。)
又曰：计校九州之别，土壤山陵之大，川泽所注，莱沛所生，鸟兽所聚，凡九百一十万八千二十四顷，硗埆不垦者千五百万二千顷。
《家语》曰：子夏曰："商闻《山书》曰，地东西为纬，南北为经，山为积德，川为积刑，高者为生，下者为死，丘陵为牡，川谷为牝，蚌蛤龟珠，与日盈虚。是故坚土之人刚，弱土之人肥，虚土之人妙，实土之人细，息土之人美，硗土之人丑。"
《史记》曰：颛顼养材以任地，载时以象天。
《汉书》曰：天道贵信，地道贵贞，不信不贞，万物不生。
又曰：秦地于天官，东井、舆鬼之分野，周地柳、七星、张之分野，韩地角、亢、氐之分野，赵地昴、毕之分野，燕地尾、箕之分野，齐地虚、危之分野，鲁地奎、娄之分野，宋地房、心之分野，卫地营室、东璧之分野，楚地翼、轸之分野，吴地斗、牛之分野。
《晋书》曰：裴秀《禹贡九州地域图论》曰："图书之设，由来尚矣。自古垂象立制而赖其用，三代置其官，国史掌其职。暨汉祖屠咸阳，丞相萧何尽收秦之图籍。今秘书既无古之地图，又无萧何所得秦之图籍。惟有汉氏《舆地》及《括地》诸杂图，各不设分率，又不考正准望，亦不备载名山大川。其所载列，虽有粗形，皆不精审，不可依据；或称外荒迂诞之言，不合事实，于义无取。今制地图之体有六：一曰分率，所以辩广轮之度也；二曰准望，所以正彼此之体也；三曰道里，所以定所由之数也；四曰高下；五曰方斜；六曰迂直，此三者，各因地而制，以校夷险之数也。有图象而无分率，则无以审远近之差；有分率而无准望，虽得之于一隅，必失之于他方；有准望而无道里，则施于山海绝隔之地，不能以相通；有道里而无高下、方斜、迂直之校，则径路之数，必与远近之实相违，失准望之正矣。故必以此六者参而考之，然后远近之实，定于分率，彼此之实，定于道理，度数之实，定于高下、方斜、迂直之筭。故虽有峻山巨海之隔，绝域殊方之迥，登降诡曲之因，皆可得举而定者，准望之法既正，则曲直远近无所隐其形也。
《抱朴子》云：太极初构，清浊始分，故天先成而地后定。
《河图括地象》曰：八极之广，东西二亿三万三千里，南北二亿三万一千五百里。夏禹所治四海内地，东西二万八千里，南北二万六千里。
又曰：天有五行，地有五岳；天有七星，地有七表；天有四维，地有四渎；天有八气，地有八风；天有九道，地有九州。
又曰：昆仑山为柱，气上通天。昆仑者，地之中也。下有八柱，柱广十万里，有三千六百轴，互相牵制，名山大川，孔穴相通。
又曰：地广东西二万八千，南北二万六千，有君长之州有九，阻中土之文德，及而不治。
《河图挺佐辅》曰：百世之后，地高天下，不风不雨，不寒不暑，民复食土，皆知其母，不知其父。如此千岁之后，而天可倚杵，匈匈蒙蒙，莫知始终。
《河图》曰：元气无形，匈匈隆隆，偃者为地，伏者为天。
《黄帝素问》曰：积阴为地，故地者，浊阴也。
《洪范五行传》曰：地者，成万物者也。
《周髀筭经》曰：天不可阶而升也，地不可尺寸而度。
《楚辞》曰：地方九则，何以坟之？(王逸注曰：坟，分也。谓九州之地凡九品，禹贡何以能分别之也。)康回冯怒，地何以东南倾？(康回，共工也。昔共工与颛顼争为帝，怒而触不周山，天柱折，地维绝，故倾也。见《淮南天道篇》也。)
《盐铁论》曰：古者制地足以养民，民以承其上，千乘之国，百里之地，公侯伯子男，各欲其欲。秦兼万国之地，有四海之富，而意不赡者，嗜欲多而下不堪其求也。
《太玄经》曰：天以不见为玄，地以不形为玄，人以心腹为玄。天奥西北，郁化精也；地奥黄泉，隐魄荣也；人奥思虑，含至精也。
又曰：九地：一为沙泥，二泽浼，三征崖，四下田，五中田，六上田，七下山，八中山，九上山。
蔡邕《月令章句》曰：总丘陵原隰阪险曰地。范子计然曰，夫地有五土之宜，各有高下。
郑玄注《孝经》曰：分别五土，视其高下，若高田宜黍稷，下田宜稻麦，丘陵阪险宜种枣栗。
杨泉《物理论》曰：凡居地有大利而无小害者，上地也。
《山海经》曰：帝令竖亥步，自东极至于西极，五亿十选，九千八百八十步。竖亥左手抱算，右手指青丘北。
又曰：天地之东西二万八千里，南北二万六千里，出水者八千里，受水者八千里。
《物理论》曰：地者，底也，底之言著也，阴体下著也。其神曰祗，祗，成也，育生万物备成也。其卦为坤，其德曰母。地形有高下，气有刚柔，物有巨细，味有甘苦。镇之以五岳，积之以丘陵，播之以四渎，流之以四川。盖气，自然之体也。地发黄泉，周伏回转，以生万物。地，天之根本也，形西北高而东南下，东西长，南北短，其尽四海者也。
又曰：地者，其卦曰坤，其德曰母，其神曰祗，亦曰媪。大而名之曰黄地祗，小而名之曰神州，亦名后土。(黄地祗举八极之内地，神州王畿千里内地神也。后土，祗也，社地主也，所在皆得言之。)
《诗推度灾》曰：上清下浊，号曰天地。
《博物志》曰：地祗之位，起形于昆仑，从广万里，高万一千里，神物之所生，圣人仙人之所集。昆仑之东北，地转下三千六百里，有八玄幽都，方二十余万里，下有四柱，柱广十万里，地有三千六百轴，互相牵制也。
又曰：地以名山为之辅佐，石为之骨，川为之脉，草木为其毛，土为其肉，三尺以上为粪，三尺以下为地，重阴之性也。
又曰：中国之域，左滨海，右通流沙，方而言之，万五千里，面二千五百里，东至蓬莱山，西至陇右，后跨蓟北，前及衡岳，若计共四万有三亿之余。降朝鲜岷山，东治可西也，陇川以南及北海之国，此是尧舜，土及万里，汤时七千里，此后亦无常，随德优劣也。
《论衡》曰：地户在东南。
又曰：地之最下者，有扬兖二州，洪水之时，此二土最被水害。
又曰：山川陵谷，为之地理。
又曰：地性生草，山性生水。
《白虎通》曰：地者，元气所生，万物之祖也。地之言施也，谛也，应施变化，审谛不误，敬始重终，故谓之地也。
《老子》曰：地得一以宁。地无以宁，将恐发。
《庄子》曰：天地非不广且大也，人所容足耳。
又曰：海水三岁一周流，波相薄，故地动。
《列子》曰：共工与颛顼争为帝，怒而触不周之山，天柱折，地维绝。地不满东南，故百川归焉。
又曰：地积块耳，充塞四虚，无处无块。
《文子》曰：地承天故定宁，地定宁，万物形，地广厚，万物聚。定宁无不载，广厚无不容。
又曰：地方而无涯，故莫能窥其门。
《管子》曰：地或维之，地而之维，地亡必矣。
又曰：地者，政之本也，是地可以正。地不均平和调，则政不可正也。
桓公问管子曰：地数可得而闻乎？曰：东西二万八千里，出水者八千里，受水者八千里，出铜山四百六十七，出铁山三千六百九十处，封禅之王七十二家。
《墨子》曰：禽子问天与地孰仁？墨子曰："翟以地为仁，民衣焉，食焉，死焉，家焉，地终不责德焉，故翟以地为仁。"
《淮南子》曰：禹使大章步，自东极至于西极，二亿三万三千五百七十里。使竖亥步，自北极至于南极，二亿三万三千五百七十里。
又曰：重浊者淹滞而为地。
又曰：天有九部八纪，地有九州八柱。九州之外有八埏，东方曰沙海，东南方曰沅泽，南方曰浩泽，西南方曰丹泽，西方曰泉泽，西北方曰海泽，北方曰寒泽，东北方曰无通泽。
又曰：扶桑之上，众帝所自上下，日中无景，呼而无响，盖天地之中也。弱水在东，建木在西，末有十日，其华照下地。九州之大。纯(纯，缘，边也。)方千里。九州之外，乃有八寅，(一曰不温曰寅泽。)亦方千里：自东北方曰大泽，(无渐茄曰泽也。)曰无通；东方曰大渚，曰少海；东南曰具区，曰元泽；南方曰大梦，曰浩泽；西南方曰注资，日丹泽；西方曰九瓯，曰泉泽；西北方曰大夏；曰海泽；北方曰大冥，曰寒泽。凡八寅八泽之云，是雨九州。八寅之外，乃有八纮，(纮，维纮也。)亦方千里：自东北东曰和丘，曰荒土；东方曰棘林，曰桑野；东南方曰大穷，曰众女；(民少男多女也。)南方曰都广，曰反户；(在日之南，为北向户。)西南方曰焦侥，曰炎土；(焦侥人长三尺，衣冠带剑。)西方曰金丘，曰沃野；(金丘，金所出也。)西北方曰一目，曰少所；(其人一目。)北方日积冰，曰委羽。(积冰至寒也。委羽，山名，委羽之北盖不见日也。)凡八纮之气，是出寒暑，以合八正，必以风雨。八纮之外，乃有八极：自东北方曰方土之山，曰苍门；东方曰东极之山，曰开明之门；东南方曰波海之山，曰阳门；南方曰南极之山，曰暑门；西南方曰南极编驹之山，曰白门；西方曰西极之山，曰阊阖之门；西北方曰不周之山，曰幽都之门；北方曰北极之山，曰寒门。凡八极之云，是雨天下；八门之风，是节寒暑；八纮、八寅、八泽之云，以雨九州，而和中土。东方之美者，有医无闾之珣玕琪焉；(医无闾，东夷之山也。珣玕琪，玉名也。)东南方之美者，有会稽之竹箭焉；南方之美者，有梁山之犀象焉；西南方之美者，有华山之金石焉；西方之美者，有霍山之珠玉焉，西北方之美者，有昆仑虚之璆琳、琅玕焉；(璆琳、琅玕，珠名也。)北方之美者，有幽都之筋角焉；东北方之美者，有徒格山之文皮焉。(文皮，虎豹文皮也。)
