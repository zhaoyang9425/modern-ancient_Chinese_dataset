○后周太祖文皇帝
《周书》曰：太祖文皇帝，姓宇文氏，讳泰，字黑獭，代郡武川人。其先出自炎帝，炎帝为黄帝所灭，子孙遁居朔野。有葛乌兔者，雄武多算略，鲜卑慕之，奉以为主，遂总十二部落，世为大人。其后裔孙曰普回，因狩得玉玺三纽，有文曰：皇帝玺，普回异之，以为天授。其俗谓天子曰宇文，因号宇文国，并以为氏焉。太祖，德皇帝之少子也。母曰王氏，初孕五月，夜梦抱子升天，才不至而止。寤而告德皇帝，德皇帝喜曰："虽不至天，贵亦极矣。"魏孝昌二年，燕州乱，太祖始以统军从尔朱荣征之。先是，北海王颢奔梁，梁人立为魏王，令率兵入洛。魏孝庄帝出居河内以避之。荣遣贺抜岳讨颢，仍迎孝庄帝。太祖与岳有旧，乃以别将从岳。及孝庄帝反正，以功封宁都子，邑三百户，迁镇远将军、步兵校尉。万俟丑奴作乱关右，孝庄帝遣尔朱天光及岳等讨之，太祖遂从岳入关，先锋破魏行台尉迟菩萨等。及平丑奴，定陇右，太祖功居多，迁征西将军、金紫光禄大夫，增邑三百户，加直阁将军，行原州事。太常元年，岳以太祖为左丞相，领岳府司马，加散骑常侍。事无巨细，皆委决焉。表太祖为持节卫将军、夏州刺史。魏永熙三年正月，岳与侯莫陈悦讨曹泥。二月，岳为悦所害。四月，太祖率轻骑临悦军，悦大惧，太祖统兵奋击，大破之，悦遁走，追及斩之。魏帝遣著作郎姚幼瑜持节劳军，进太祖侍中、骠骑大将军开府，仪同三司。关西大都督洛阳县公承制封拜，使持节如故。七月丁未，从帝洛阳，率轻骑入关。太祖备仪卫奉迎，谒见东阳驿。八月，齐神武袭陷潼关，侵华阴。太祖率诸军屯霸上以待之。齐神武留其将薛瑾守关而退。太祖乃进军袭瑾。虏其卒七千，还长安，进位丞相。冬十月，齐神武推魏清河王亶子善见为主，徙都于邺，是为东魏。闰十二月，魏孝武帝崩。太祖立魏南阳王宝炬为嗣，是为文皇帝。大统十七年春三月，魏文帝崩，皇太子嗣位，太祖以冢宰总百揆。三年，魏帝有怨言。魏临淮王育、广平王赞等垂泣谏之，帝不听。于是太祖与公卿定议，废帝，立齐王廓，是为恭帝。元年夏四月，帝大飨群臣，魏史柳虬执简书告于朝曰："废帝，文皇之嗣子。年七岁，文帝托于安定公曰：是子也才，由于公；不才，亦由于公。公宜勉之。公既受兹重寄，居元辅之任，又纳女为皇后，遂不能训诲有成，致令废黜，负文皇帝付嘱之意，此咎非安定公而谁？"太祖乃令太常卢辩作诰谕公卿曰："呜呼！我群后暨众士，维文皇帝以襁褓之嗣托于予，训之诲之，庶厥有成。而予罔能革变厥心，庸暨乎废，坠我文皇帝之志。呜呼！兹咎予其焉避。予实知之，矧尔众人之心哉。惟予之颜，岂惟今厚，将恐来世以予为口实。"乙亥，魏帝诏封太祖子邕为辅城公，宪为安城公，邑各二千户。三年九月，太祖有疾，还至云阳，命中山公护受遗辅嗣子。冬十月乙亥，崩于云阳宫，还长安发丧。时年五十二。葬于成陵，谥曰文公。孝闵帝受禅，追尊为文王，庙曰太祖。武成元年，追尊为文皇帝。
○孝闵皇帝
《后周书》曰：孝闵皇帝，讳觉，字陁罗尼，太祖第三子也。母曰元皇后。大统八年，生于同州。七岁，封略阳郡公。时有善相者史元华见帝，退谓所亲曰："此公子有至贵之相，但恨其寿不足以称之耳。"魏恭帝三年二月，命为安定公世子。十月乙亥，太祖崩，丙子，世子嗣位为太师、大冢宰。十二月丁亥，魏帝诏以岐阳之地封帝为周公。庚子，禅位于帝。元年春正月辛丑，乃即天王位。柴燎告天，朝百官于路门。追尊皇考文公为文王。皇妣为文后。大赦天下。封魏帝为宋公。帝性刚果，见晋公护执政，深忌之。司会李植、军司马孙恒以先朝佐命，入侍左右，亦疾护权重，乃与宫伯乙弗凤、贺抜提等潜谋，请帝诛护，帝许之。又引宫伯张光洛同谋，光洛密白护，护乃出植为梁州刺史，恒为潼州刺史。凤等遂不自安，更奏帝，将召群臣入，因此诛护。先洛又白之。时小司马尉迟纲总统宿卫兵，护乃召纲共谋废立。令纲入殿中，诈呼凤等论事。既至，以次执送护第，并诛之。纲乃罢禁兵，帝方悟，无左右，独在内殿，令宫人持兵自守。护又遣大司马贺兰祥逼帝逊位。遂幽于旧邸，月馀以弑崩，时年十六。护诛后，谥曰孝闵皇帝，陵曰静陵。
○明皇帝
《后周书》曰：世宗明皇帝，讳毓，小名统万突，太祖长子也。母曰姚夫人。永熙三年，太祖临夏州生帝于统万城，因以名焉。大统十四年，封宁都郡公。十六年，行华州事。寻拜开府仪同三司、宜州诸军事、宜州刺史。魏恭帝三年，授大将军，镇陇右。孝闵践祚，进位柱国，转歧州诸军事、歧州刺史。治有美政，黎民怀之。及孝闵帝废，晋公护遣使迎帝于歧州。秋九月癸亥，至京师，止于旧邸。甲子，群臣上表劝进，备法驾奉迎。帝固让，群臣固请，是日，即天王位，大赦天下。乙丑，朝群臣于延寿殿。武成元年春正月乙酉，太师、晋公护上表归政，帝始亲览万机。军旅之事，护犹总焉。初改都督诸州军事为总管。八月己亥，改天王称皇帝，追尊文王为文皇帝，大赦改年。二年春正月癸丑朔，大会群臣于紫极殿，始用百戏。三月辛酉，重阳阁成，会群公列将卿大夫及突厥使者于芳林园，赐钱帛各有差。夏四月，帝因食遇毒。庚子，大渐。辛丑，崩于延寿殿。时年二十七，谥曰明皇帝，庙称世宗。葬昭陵。
○武皇帝
《后周书》曰：高祖武皇帝，讳邕，字祢罗突，太祖第四子也。母曰叱奴太后，大统九年，生于同州，有神光照室。幼而孝敬，聪敏有器质。太祖异之，曰："成吾志者，必此儿也。"年十二，封辅城郡公。孝闵帝践祚，拜大将军，出镇同州。世祖即位，迁柱国，授蒲州诸军事、蒲州刺史。武成元年，入为大司空、治御正，进封鲁国公，领宗师。甚为世宗所亲爱，朝廷大事，多共参议。性沉深有远识，非因顾问，终不辄言。世宗每叹曰："夫人不言，言必有中。"武成二年，世宗崩，遗诏传位于帝，帝固让，百官劝进，乃从之。壬寅，即皇帝位，大赦天下。保定元年春正月，戊寅，诏曰："寒暑亟周，奄及徂岁，改元命始，国之典章，朕承宝图，宜遵故实。可改武成三年为保定元年。嘉号既新，惠泽宜溥，文武百官，各增四级。"以大冢宰、晋国公护为都督中外诸军事。四年十月，诏大将军、大冢宰、晋国公护率军伐齐，帝于太庙庭授以斧钺。于是护总大军出潼关，大将军权景宣率山南诸军出豫州，少师杨标出轵关。天和元年正月，大赦改元。五月甲午，诏曰："道德交丧，礼义嗣兴。褒四始于一言，美三千于为敬。是以在上不骄，处满不溢，富贵所以长守，邦国于焉久安。故能承天静地，和民敬鬼，明并日月，道合四时。朕虽愚昧，有志前古。甲子乙卯，礼云不乐。苌弘表昆吾之稔，杜蒉(苦怪切。)有杨觯之文。自世道丧乱，礼义紊毁，此典茫然，已坠于地。昔周王受命，请闻颛顼。庙有戒盈之器，室为复礼之铭。矧伊未学，而能忘此。宜依是日，省事停乐。庶知为君之难，为臣不易。贻之后昆，殷鉴斯在。"四年春正月辛卯朔，废朝，以齐武成薨故也。遣司会、河阳公李纶等会葬于齐，仍吊赙焉。建德元年三月癸卯朔，日有食之。齐遣使来聘。丙辰，诛大冢宰晋国公护、其子柱国谭国公会、会弟大将军莒国公至、崇业公静，并柱国侯伏侯龙恩、龙恩弟大将军万寿、大将军刘勇等。大赦，改元。罢中外府。二年秋七月己巳，祠太庙。自春末不雨，至于是月。壬辰，集百寮于文德殿，帝责躬罪己，问以治政得失。五年十月乙酉，帝总戎东伐。以越王盛为右一军总管，杞国公亮为右二军总管，隋国公杨坚为右三军总管，谯王俭为左一军总管，大将军窦恭为左二军总管，广化公丘崇为左三军总管，齐王宪、陈王纯为前军。六年春正月，尉迟勒擒齐王及其太子恒于青州。四月乙巳，至自东伐。列齐主于前，其王公等并从，车舆旗帜及器物以次陈于其后。大驾布六军，备凯乐，献俘于太庙。京邑观者皆称万岁。戊申，封齐王为温国公。宣政元年三月，于蒲州置宫。废同州及长春宫。甲戌，初服常冠，以皂纱为之，加簪而不施缨道，其制若今之折角巾也。上大将军、郯国公王轨破陈师于吕梁，擒其将吴明彻等，俘斩三万馀人。五月己丑，帝总戎北伐。遣柱国平原公姬愿、东平公宇文绅举等率军五道俱入。发关中公私马驴，悉从军。癸巳，帝不豫，止于云阳宫。丙申，诏停诸军事。六月丁酉，帝疾甚，还京。其夜，崩于乘舆。时年三十六。谥曰武皇帝，庙称高祖。葬孝陵。
○宣皇帝
《后周书》曰：宣皇帝，讳赟，字干伯，高祖长子也。母曰李太后。武成元年，生于同州。保定元年五月丙午，封鲁国公。建德元年四月癸巳，高祖亲告庙，冠于阼阶，立为皇太子。诏皇太子巡抚西土。文宣皇后崩，高祖谅暗，诏太子总朝政，五旬而罢。高祖每巡幸四方，太子常留监国。五年二月，又诏皇太子巡西土，因讨吐谷浑。宣政元年六月丁酉，高祖崩。戊戌，太子即皇帝位。尊皇后为皇太后。大象元年春正月癸酉，受朝于露门，帝服通天冠、绛纱袍，群臣皆服汉魏衣冠。大赦，改年大成。初置四辅官，以上柱国大冢宰越王盛为大前疑，相州总管蜀国公尉迟迥为大右弼，申国公李穆为大左辅，大司马隋国公杨坚为大后丞。二月辛巳，诏曰："皇太子衍，地居上嗣，正统所归。远凭积德之休，允协无疆之祚。帝王之量，不肃而成；天禄之期，不期已至。朕今传位于衍，乃睠四海，深合讴歌之望；俾予一人，高蹈风尘之表。万方兆庶，知朕意焉。可大赦天下，改大成元年为大象元年。"帝于是自称天元皇帝，所居称天台，冕二十有四旒，车服旗鼓，皆以二十四为节。内史、御正皆置上大夫。皇帝衍称正阳宫，置纳言、御正、诸卫等官，皆准天台。尊皇太后为天元皇太后。二年五月甲午夜，帝备法驾幸天兴宫。乙未，帝不豫，还宫。诏隋国公坚入侍疾。己酉，大渐。御正下大夫刘昉，与内史上大夫郑译矫制，以隋国公坚受遗辅政。是日，帝崩于天德殿。时年二十二，谥曰宣皇帝。葬定陵。
○静皇帝
《后周书》曰：静皇帝，讳衍，后改为阐，宣帝长子也。母曰朱皇后。建德二年六月，生于东宫。大象元年正月癸卯，封鲁王。戊午，立为皇太子。二月辛巳，宣帝于邺宫传位授帝，居正阳宫。二年夏五月乙未，宣帝寝疾，诏帝入宿于露门学。己酉，宣帝崩，帝入居天台，废正阳宫。大赦天下，停洛阳宫作。大定元年春正月壬午，诏曰："朕以不天，夙遭极罚。光阴遄速，遽及此辰。穷慕缠绵，言增号绝。逾祀革号，宪章前典，可改大象三年为大定元年。"二月庚申，大丞相、隋王杨坚为相国，总百揆，备九锡之礼。又加冕十有二旒，建天子旌旗，出警入跸，并依魏晋故事。甲子，隋王杨坚称尊号，帝逊于别宫。隋氏奉帝为介国公，邑万户，车服礼乐一如周制，上书不为表，答不称诏。有其文，事竟不行。开皇元年五月壬申，崩，时年九岁，谥曰静皇帝，葬恭陵。
