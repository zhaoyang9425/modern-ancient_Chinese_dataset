○剑南道
剑州
《图经》曰：晋安郡，《禹贡》梁州之域。秦之蜀郡。汉属广汉郡之梓橦县。
《华阳国志》曰：诸葛亮相蜀，凿石架空，为飞阁道以通蜀汉，即此郡。
《三国志》曰：邓艾伐蜀，自阴平县景谷步剑阁道，悬车束马，迳出油江而至广汉，是此地也。
《蜀记》曰：梓橦县有五妇山，一名五妇台。秦遗蜀美女五人。蜀遣五丁迎女，至梓橦，五丁蹋地，大呼，惊五女，并化为石。
《郡国志》曰：梓橦县北有华容，水则《蜀都赋》曰"却背华容"是也。
绵州
《十道志》曰：绵州，巴西郡。《禹贡》梁州之域。周并梁入雍州地。春秋战国，属蜀侯国。秦为蜀郡。汉广汉郡，令州即广汉郡之涪县也。
《九州记》曰：绵州之賨人，濮人，皆夷也。
《郡国志》曰：賨人劲勇锐气而善舞，故古有巴渝舞。
《蜀记》曰：左绵绯红，三川所尚。(绵州左绵郡县有小江，所染绯红于此水，濯后益鲜，人之所重。)
《宋书》曰：范柏年，梓橦人。明帝问："卿乡有贪泉不？"柏年曰："臣梁、益之地有廉泉、让水，不闻有贪泉。"帝嘉之，即以为蜀郡太守。(廉，让水，在昌期县。)
《郡县志》曰：神泉县，有泉十四，甘香异常，锢疾饮之即差，故曰神泉。
《汉书·志》曰：涪，属广汉郡。有孱亭。莽曰统睦。劭曰：涪水出广汉，南入汉。
梓州
《十道志》曰：梓州，梓橦郡。《禹贡》梁州之域。汉武分置广汉郡。
《汉书》曰：文帝以蜀道铜山赐邓通铸钱，即今铜山县也。
《蜀志》曰：先主入蜀攻刘璋，遣诸葛亮等分定州郡，略地至郪，百姓以牛酒劳军。
又曰：姜维闻诸葛瞻破，乃引军由广汉郪道以审虚实。
《十道志》曰：广汉之地有盐井、铜山之富。本《禹贡》南夷，周末，秦并为郡。有蔬食果实之饶。
《九州要记》曰：玄武山，一名赤雀山，一名宜君山。山有鹿尾入贡。
又《华阳国志》曰：玄武山，一名三嵎山。山出龙骨，传云龙升不达坠此，民取以入药用。玄武县因山得名。
遂州
《十道志》曰：遂州，遂宁郡。《禹贡》梁州之域。汉分梁州置广汉郡，今州又为广汉县。
《九州要记》曰：青石县有青石山，天下青石无佳于此，可为钟磬。
又《郡国志》曰：昔巴、蜀争界，历岁不决。汉高八年，山自裂，如索所界。巴、蜀之民惧天戒，乃息所争。
益州
《十道志》曰：益州，成都府。古梁州巴、濮、庸、蜀之地。在秦为汉中、巴、蜀三郡地。
《释名》曰：益，扼也；所在之地险厄。
应劭《地里风俗记》曰：疆壤益广，故号益州。
《史记》曰：周太王逾梁山，之岐山，一年成邑，二年成都，故有成都之名。
又曰：秦惠王时，苴、蜀相攻，各告急于秦。秦欲先伐韩，司马错曰："不如先伐蜀。夫蜀，戎狄之长也，有桀之乱。以秦攻之，譬使豺狼逐群羊也。又有禁止暴乱之名。今攻韩，周自知失九鼎，韩自知亡三川，二国并力合谋，而求解于楚、魏。臣窃危之。"王曰："善。"遂灭蜀。
《汉书》曰：宣帝时，方士上言益州部有金马碧鸡神，帝令王褒入蜀祀之。
扬雄《蜀王本纪》曰：蜀之先，称王者有蚕丛、折权、鱼易、俾明。是时椎髻左衽，不晓文字，未有礼乐。从开明已上至蚕丛，凡四千岁。次曰伯雍，又次曰鱼尾。尾田于湔山，得仙。后有王曰杜宇，出天堕山；又有朱提氏女名曰利，自江源而出，为宇妻；乃自立为蜀王，号曰望帝，移居郫邑。
《十三州志》曰：当七国称王，独杜宇称帝于蜀，以褒斜为前门，熊耳、灵关为后户，玉垒、峨眉为城廓，江、潜、绵、洛为池泽，汶山为畜牧，南中为园苑。时有荆人，是后荆地有一死者名鳖冷，其尸亡至汶山，却更生，见望帝。帝以为蜀相。时巫山壅江，蜀地洪水，望帝使鳖冷凿巫山，治水有功。望帝自以德薄，乃委国禅鳖冷，号曰开明。遂自亡去，化为子规，故蜀人闻鸣曰："我望帝也"。
又云：望帝使鳖冷治水，而淫其妻。冷还，帝惭，遂化为子规。杜宇死时适二月，而子规鸣，故蜀人怜之皆起。自开明以下五叶，始立宗庙。时蜀有五丁力士，能徙山岳，每一王死，五丁辄为立大石以志墓。今石井是也，号曰井里。
《成都记》曰：郡城即秦惠王使张仪筑，以象咸阳沃野千里，号曰陆海。
《九州记》曰：益州城初累筑不立，忽有大龟周行旋走，因其行筑之，遂得坚固，故曰龟城。
《南史》曰：宋太始初，益州市桥忽生一洲，有道士柳石见之曰："当有贵王临州，必王胜喜也。"及齐永明二年，武帝遣始兴王为益州。胜喜者即始兴反语也。
《续汉书·郡国志》曰：益州部：汉中、巴、广汉、蜀、犍为、越巂、牂柯、益、永昌，凡九郡。
《华阳国志》曰：成都夷里桥南岸道西有城，即锦城，一曰锦宫，又曰锦里。
又曰：蜀初少文教，文翁为蜀郡太守，立精舍学堂以隶其俗，因是文教聿兴。今有文翁堂在大城内。
汉州
《图经》曰：汉州，德阳县。土地同益州。秦属蜀郡。汉属广汉郡，后汉因之，兼置益州，领郡十二。
《蜀记》曰：益州谓之三蜀，广汉其一也。
《后汉书》曰：雒城南每阴雨常有哭声，和帝时，陈宠为太守，闻之，有敕令收葬骸骨，哭声遂绝。
《蜀记》曰：金堂县，古有金舡沉江之东岸，民于水中往往见之。
彭州
《十道志》曰：彭州，蒙阳郡。本汉繁县。宋置。《晋寿阳图经》曰：唐垂拱二年，以九陇县置彭州，取古天彭关以为名。
《周地图记》曰：宋元嘉九年，有樵人逐麚，所趋险绝，进入石穴，行数十步，豁然平博，问是何所？人答云："小成都"。后更为求之，不知所在。
《地理志》曰：九陇县，晋置。以县有九曲山为名。
蜀州
《十道志》曰：蜀州，唐安郡。本汉江源县，属蜀郡。莽曰邛原。
《魏志》曰：蜀州鸣鹤山，张陵客蜀，学道于此山，造作符书以惑百姓。
又《益州记》曰：张道陵登仙之所，传云陵为腹蛇所吸，人以为登仙。
《蜀记》曰：青城县因山得名，山上有黄帝授道坛。
又《玄中记》云：山有穴，潜行分为三道，各通一处。
邛州
《十道志》曰：邛州，临邛郡。《禹贡》梁州之域。汉武置十三州，在益州之部。
《周地图记》曰：梁武陵王萧纪于蒲水口置邛州。南郡邛来山，因以为名。
《史记》曰：蜀卓氏之先，赵人。秦破赵，卓氏独夫妻推辇而行，曰："吾闻汶山之下，沃野，有蹲鸱。"乃求远迁。致之临邛，因铜山铸钱此也。
《蜀记》曰：汉张骞奉使寻河源，得高节竹植于邛山，号曰邛竹。今缘山皆是，可为杖。
《蜀志》曰：临邛有火井，诸葛亮一窥更盛。
《博物志》曰：后人以家火投之，火即灭，至今不然。
普州
《十道志》曰：普州，安岳郡。《禹贡》梁州之域。汉武十三州，在益州之部。今州境则汉之资中、牛鞞、垫江，后汉之德阳等四县。
雅州
《十道志》曰：雅州，卢山郡。《禹贡》梁州之部。汉武十三州，在益州之部，即秦严道县也。
《蜀记》曰：秦灭楚，徙楚严王之族于此，故谓之严道。
《汉志》曰：严道，属蜀郡。邛来山，邛水所出，东入青衣。王莽曰严治。
《郡国志》曰：汉源县有离崖，即蜀守李冰所凿离堆，即古雅也。
又曰：严道县有九折阪，即王阳回辔之所。
泸州
《十道志》曰：泸州，泸川郡。《禹贡》梁州之域。春秋战国时，为巴子国。秦属巴郡。汉属犍为郡。
《汉志》曰：江阳，属犍为郡。
《十道志》曰：泸州，本汉江阳县地。
诸葛亮《出师表》曰：五月渡泸，深入不毛。
茂州
《十道志》曰：茂州，通化郡。《禹贡》梁州之域。本冉駹国，汉以为郡。
《史记》曰：南越破后，冉駹等皆震惧，请臣置吏。以冉駹为汶山郡守。
翼州
《图经》曰：翼州，临翼郡。秦之土地与益州同。二汉属蜀郡，本汉之蚕陵也。
《汉志》曰：蚕陵，属蜀郡。王莽曰步昌。
当州
《十道志》曰：当州，江源郡。《禹贡》梁州之域。周为雍州之境。
《后周书》曰：天和元年，雁门公纥干略于此讨浑胡，因置同昌郡。
悉州
《十道志》曰：悉州，归诚郡。《禹贡》梁州之域，古西羌地。
《图经》曰：唐显庆三年，割当州三十里左封县，界内有悉唐川，因立为悉州。
静州
《图经》曰：静州，静川郡。土地与当州同。唐永徽四年，置静州于唐县，以理夷落。
拓州
《图经》曰：拓州，蓬山郡。土地与当州同。唐显庆三年，于此置拓州。取其开拓封疆为名。
恭州
《图经》曰：恭州，恭化郡。北接土蕃，土地与当州同。唐显庆中，置恭州。取恭慕王化为郡之名。
维州
《十道志》曰：维州，维川郡。
《蜀志》曰：姜维、马忠督将军张嶷北讨汶山叛羌。即此也。
《图经》曰：武德中，白苟羌首领以地内附，因于羌故维城置维州以领之。
奉州
《图经》曰：奉州，云山郡。本蛮夷之地，南接土蕃，为夷落之极塞。武德中，羌夷内附，因立奉州。取其奉顺王命为名。
巂州
《十道志》曰：巂州，越巂郡。本益州西外夷，汉初为邛都国。
《史记》曰：西南夷滇以北君长十数，邛都最大。
《汉志》曰：越巂郡，武帝元鼎六年开。莽曰集巂。属益州。应劭曰：故邛都国也。有巂水。言越以此水彰休盛也。
《九州要记》曰：巂之西，夷人身青而有文如龙鳞。
《博物志》曰：越巂国有牛，稍割取肉，经日必复生如故。又《玄中记》曰：割而复生，名曰及牛。
《十道记》曰：越巂有泸水，四时多瘴气。三四月间发，人冲之立死。非时，中人多闷绝。唯五月上伏即无害。故诸葛亮征越巂，上疏曰："五月渡泸，深入不毛。"
又《地记》曰：今昆明道渡所，见有武侯道在。
又《十道记》曰：水浚而巉石，土人以牛皮为船，方涉津涘。
《九州要记》曰：台登县有奴诺川、鹦鹉山，黑水之间，若水出其下。即黄帝子昌意降居若水是此。
《汉志》曰：旄牛，属蜀郡。鲜水出徼外，南入若水。若水亦出徼外，南至大莋。(旄牛，即今台登县。)
姚州
《十道志》曰：姚州，云南郡。盖夷越之地，亦为滇王国。汉武开之，置益州郡。有滇池泽。后因为益州之云南、弄拣二县也。
《汉志》曰：益州郡，武帝元封二年开。王莽曰新就。故滇王国也。有滇池大泽，又有弄拣县焉。
《华阳国志》曰：滇濮、勾町、夜郎、叶榆、同师巂唐侯王国以十数。编发左衽，随畜迁徙，莫能相御。楚顷襄王遣将军庄𫏋溯沆水，出苴兰，以伐夜郎；而秦夺楚黔中地，无路反，遂留王之，是为庄王。
黎州
《图经》曰：黎州，洪源郡。汉为沉黎郡。宋、齐以来，并为沉黎郡。后周破羌夷，立黎州。
龙州
《十道志》曰：龙州，江油郡。秦、汉至魏，不置郡县。
《魏志》曰：景元四年，诸军征蜀，邓艾自阴平行无人之地七百馀里，凿山通道，造作桥阁。山高谷深，至为险难，艾以毡自裹，转推而下；将士皆攀木缘崖，鱼贯而进，先登至江油。即此地也。
《周地图经》曰：江油帅杨、李二姓，各自称藩于梁。至后魏武帝得其地，置江油郡。西魏于此立龙州。
松州
《十道志》曰：松州，交川郡。《禹贡》梁州之域，又为雍州之域。秦、汉，诸羌居焉。
《图经》曰：郡有甘松岭，因以名郡。
《山海经》曰：甘松岭，亦谓之松桑岭，江水发源于此。
《江源记》曰：平康县有羊肠岭，大江发源之所。
嘉州
《十道志》曰：嘉州，犍为郡。《禹贡》梁州之域。汉犍为郡之南安县。
《史记》曰：汉武使唐蒙伐西戎，得夜郎国，遂立犍为郡。
《汉志》青衣，属蜀郡。顺帝改名汉嘉。
《十道志》曰：周武保定元年，于此置青州，遥取汉青衣县为名。宣政二年，改为嘉州。
《华阳国志》曰：青衣有沫水。
《汉志》：蜀李冰凿离塠，避沫水之害。又《益州记》曰：青衣神号雷塠庙，班固以为离塠。
《益州记》曰：峨眉山两山相对，望之如峨眉。
简州
《十道志》曰：简州，阳安郡。《禹贡》梁州之域。汉犍为之郡牛鞞县地。
《华阳国志》曰：牛鞞县，有阳明盐井。今在郡北十里。
《九州要记》曰：简州，在赤水之北。(今有绛水，在州南。)
《周地图记》曰：晋义熙末，刺史朱龄石率建平人征蜀，仍于东山立金戍。后魏平蜀，改为金水郡。
陵州
《十道志》曰：陵州，仁寿郡。《禹贡》梁州之域。汉犍为郡之武阳县东境也。
《郡国志》曰：昔张道陵于此得盐井，祠玉女于井内，因谓之陵井。郡因井得名。
《益州记》曰：郡有东隅，三山相对，去陵井百里。
《郡国志》曰：有鼎鼻山，周之九鼎，沦一于此，故后人往往见鼎耳，因名之。
又曰：郡有朝女山，昔有朝祖女于此山得道，今足迹尚存，故名朝女山。
眉州
《十道志》曰：眉州，通义郡。《禹贡》梁州之域。犍为郡之武阳南境。
《周地图记》曰：梁武帝太清二年，武陵王萧纪开通外水，立青州于通谊郡南安县北。后魏二年，平蜀。三年，改青州为眉州。(用峨眉山为名。)
《蜀记》曰：秦惠王使张仪、司马错伐蜀，蜀主开明拒之，不利，退至武阳见获。(彭山县即其地。)
《郡国志》曰：青城县当羌蜀之要，汉武使唐蒙破西南夷，路即始于此。
荣州
《十道志》曰：荣州，和义郡。《禹贡》梁州之域。汉为南安县地，属犍为郡。
《九州要记》曰：和义郡，古夜郎之地，有成都市。汉武中时，南中令使通僰道无功，唐蒙因杀之，令曰："恨不见立成都市而死！"蒙即立市如成都以杀之，故曰成都市。
《益州记》曰：旭川县有马鸣戍。汉刺史韦枝夜过此地，有神马嘶，汉中马皆嘶以应之，故以此名戍。
《蜀记》曰：昔有女人于溪浣沙，有大竹流水而触之，因有孕。后生一子，自立为王，因以竹为姓。汉武使唐蒙伐牂柯郡。竹王因有此地，人不忘其本，立竹王庙祀之。
资州
《十道志》曰：资州，资阳郡。《禹贡》梁州之域。汉为犍为郡之资中县地。
《周地图记》曰：后魏废帝二年，于武康郡之阳安县置资州。(阳安在今州北简州界。)
《郡国志》曰：内江县有水深百丈，实群川总会之所。
戎州
《十道志》曰：戎州，南溪郡。春秋僰侯国。秦惠王破滇池，始通五尺道。汉武得蜀，故使唐蒙理道于此，而破牂柯，即此道也。后为僰道县，以属犍为郡。
《郡国志》曰：南溪县西三十里有鱼津，津南有鸳鸯坼。
《益部耆旧传》曰：僰道有张真者，娶黄氏女名帛。真因乘船过江，船覆没，帛求夫尸不得，自沉于水，积十四日，乃抱夫尸出于滩下，故名鸳鸯坼。
