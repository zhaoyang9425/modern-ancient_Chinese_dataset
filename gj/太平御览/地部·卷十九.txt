○岩
《说文》曰：岩者，崖也，山边谓之崖。
《书》曰：高宗梦得说，使百工营求诸野，得诸傅岩。(孔安国注曰：使百官以所梦之形象经营求之外野，得之于傅岩之溪。)
《晋书》曰：许询移居皋屯之岩，常与沙门支遁及谢安石、王羲之等同游往来，今皋屯呼为许度岩。
《齐书》曰：徐伯珍宅南九里有高山，班固谓之九岩山，后汉龙丘苌隐处也。山多龙须柽柏，望之五采，世呼为妇人岩。
盛弘之《荆州记》曰：平乐县有山临水，岩间有两目如人眼，极大，瞳子白黑分明，名为目岩。
又曰：始兴机山东有两岩，回向鸱尾，石室数十所，行过者皆闻有金石丝竹之声。
《南康记》曰：阳道士葬岩室，临终语弟子等，可送吾尸置彼石室中，巾褐香炉，此外无所须也。葬数年，尸犹俨然，今舟行者过其山渚，长闻香气，咸叹异焉。
《水经注》曰：层山石室中有积书卷帙，而世士罕有达者，因谓之积书岩。《鄱阳记》曰：香岩在贵溪县东五里，旧名腥腥岩。昔术者许旌阳斩蛟于此岩下，因此名焉。又以板塞岩口寻蛟，潜通洪州横泉井，每至天景澄霁，见水底板木存焉。后人恶其名，遂改焉。
又曰：弋阳岭上多密岩，元嘉中有人见其岩内有三铁镬，可容百斛，中生莲花，他日往寻，不知所在。
○穴
《说文》曰：穴，土室也。
《易》曰：上古穴居而野处，后世圣人易之以宫室。
《诗》曰：谷则异室，死则同穴。
《礼记月令》曰：季秋之月，蛰虫在穴内，皆墐其户。(墐谓涂闭之也，避杀气也。)
《史记》曰：司马迁登会稽山，探禹穴。
范晔《后汉书》曰：光武郭皇后父昌，生后及子况，况迁大鸿胪，赏赐金钱缣帛丰盛莫比，京师号况家为金穴。
《山海经》曰：熊山有穴曰熊穴，恒出神人，夏启而冬闭。是穴若冬启夏闭，乃必有兵。(郭璞曰：今邺西有鼓山，上有石鼓象悬蓍山旁。鸣则有军事，与此穴殊象而同应。)
《庄子》曰：越人三世杀其君，王子搜患之，逃于丹穴，越人无君，从之丹穴，王子搜不肯出，越人薰之以艾，承以玉舆。
《淮南子》曰：治鼠穴而坏里闾。
《水经注》曰：昔巴蛮有五姓，未有君长，俱事鬼神，乃共掷剑于石穴，约能中者众奉以为君，巴氏子务相乃中之。又各令乘土船，约浮者当以为君，惟务相独浮，因共立之，是为廪君。
又曰：江陵有驾部口，宋文帝车驾发江陵至此，黑龙跃出，负帝乘舟，左右失色，上谓长史王昙首曰："此乃夏禹所以受天命矣，何德以堪之。"故名穴为龙穴焉。
又曰：夏平县有重山，即列山也，山下有一穴，父老相传是神农所生处也。
又曰：大洪山，岩嶂皆数百许仞，入石门，又得锺乳穴，穴上有素崖立，非人迹所及，穴中多锺乳，凝膏下垂，望齐冰雪，微津细液，滴沥不断，幽穴潜远，行者不极。
《风土记》曰：太湖山中有洞穴，傍行地中，无所不通，谓之洞庭。
《续搜神记》曰：长沙醴陵县有小水，二人乘船取樵，见岸下土穴中水流出，有新斫木片，逐水流，上又深山，有人迹，异之。相谓曰："可试入水中，看何由尔？"一人便以笠自鄣入穴，穴才容人，行数十步，便开明朗然，不异世上。
《外国图》曰：风山之首高三百里，春穴方三十里，春风自此出也。
又曰：神丘有火穴，其光照千里，去琅琊三万里。
《荆州图记》曰：卢县有马穴山，傍有地道，汉时常有百匹马出其中，形皆小似滇池马，今遂名其处曰马穴。
又曰：县北九十里有赵属山，傍有石台，高十五丈，广三丈，有穴深一里，内甚平整虚寂，谓之仙穴。
《钱塘记》曰：灵隐山有石穴，傍入行十数步，有水广丈余。昔有人采锺乳见龙迹，闻穴里搔搔有声出。
《宜都记》曰：佷山县有文石穴，平居无水，有渴者至，请乞辄得水；戏乞则不得。
又曰：自西陵北行三十里，有石穴名马穴。尝有白马出食，人逐之入穴，潜行出汉中，汉中人失马，亦尝出此穴，相去数里。
《武昌记》曰：芜菁山有龙穴，其水深暗，少得入者。人采锺乳，乘火而入，下有水深数尺，多有蝙蝠来扑火。
《江乘地记》曰：西南二十里木庐山有锺乳穴。
郑缉之《东阳记》曰：北山西崖有石床，流水绕灌其侧。又有石田如稻田，云堂里有洞穴，有人常于此采锺乳，入十余日，粮绝而穴不可穷。
王韶之《神境记》曰：荥阳郡有孤山，直长百余丈，东北有二穴，寥寥然，杳杳然，便是云霞中馆矣。
又曰：荥阳郡北三十里有何家岩，傍有一穴，始入幽狭而甚暗，昔有采锺乳者至此，见有书三卷，竹一枝。
《浔阳记》曰：赤山下有石穴，有人取锺乳者，经宿不知所穷，水恒流出，深处浮乃得过，数里，辄见有光明，闻里有声若霹雳。此人遽出，竟无以测远近，有仙鼠扑火。
邓德明《南康记》曰：西南有通天穴，四壁石色似画，丈六像下有石床，有石子弹丸，聚有一角。
又曰：平固县西覆笥下有洞穴，穴口可广五六尺，高五尺余。昔有人采锺乳，入深为瞑，不得出，遂留住宿，忽闻头上有篙船之声。
《北征记》曰：姑熟有井山，有九穴与江通。
《吴郡临海记》曰：虞县有穿山，下有洞穴，昔有在海中行者，举帆从穴中过。
盛弘之《荆州记》曰：宜都佷山县有山，山有风穴，口大数尺，名为风井，夏则风出，冬则风入。樵人有冬过者，置笠穴口，风吸之，经月还，涉长阳溪而得其笠，则知溪穴潜通。
《玄中记》曰：蜀郡有青城山，有洞穴分为三孔，西北通昆仑。
《舆地记》曰：太湖中小山名洞庭，绝石巉岩，本惟松柏，山有三穴；东头北面一穴，不容人；西头南面一穴亦然，并有清泉流出；西北一穴，伛偻才得入。穴外石盘礴，形势惊人，穴里如一间堂屋，上高丈余，恒津润，四壁石色青白，南壁开处，侧肩得入，潜行二道，北通琅琊，东通武县，西通长沙巴陵湖。吴大帝使人行三十余里而反，云上闻有浪声，有大蝙蝠如鸟，拂杀人火，穴中高处，火照不见。穴有鹅管锺乳，冰寒可得入，春夏不可入。
《郡国志》曰：虔州归义山，梦水出焉，有石室金色，号为金穴，室内常有金鼠出入。
又曰：瓜州常乐县有风穴，恒以大石栈之，若开，暴起风连日。
又曰：循州有龙穴，潜通于海，傍于洞庭。《吴都赋》云："目龙川而带坰。"是此也。
又曰：虢州扬震宅西有龙望原，南崖有太尉公藏书穴，太元初，人入穴见古书二十余卷焉。
《会稽记》曰：郡有禹穴，案《汉书司马迁传》云："上会稽，探禹穴。"又有禹井。
《扬都赋》云：入洞穴，出苍梧。注云：在零陵，言人从禹穴入，至苍梧出也
《周地图记》曰：顺政郡丙穴，以其口向，因以为名。沮水经穴间而过，或谓之大丙水，每春三月上旬，复有鱼长八九尺，或二三日联绵从穴出跃，相传名为嘉鱼，即左太冲《蜀都赋》所谓"嘉鱼出于丙穴"是也。
《武陵记》曰：鹿山有穴，昔宋元嘉初，武陵溪蛮入射鹿，逐入一石穴，穴才可容人，蛮人入穴，见有梯在其傍，因上梯，豁然开朗，桑果霭然，行人翱翔，不似戎境。此蛮乃批树记之，其后寻之，莫知其所处。
谷
《说文》曰：泉通川曰谷。
《易》曰：入于幽谷，三岁不觌，凶。
《诗》曰：葛之覃兮，施于中谷，惟叶萋萋。
又曰：惴惴小心，如临于谷。
又曰：伐木丁丁，鸟鸣嘤嘤。出自幽谷，迁于乔木。
又曰：皎皎白驹，在彼空谷。
《左传》曰：莫敖缢于荒谷。(盛弘之《荆州记》曰：今竹林是也。)
《尔雅》曰：水注溪曰谷。
《蜀志》曰：谷口，今之斜谷是也。
《唐书》曰：王龟，字大年，性简淡萧洒，不乐仕进，少以诗酒琴书自适，不从科试。京城光福里起第，兄弟同居，斯为宏敞。龟意在人外，倦接朋游，乃于永达里园林深僻处创书斋，吟啸其间，目为半隐亭。及侍父起在河中，于中条山谷中起草堂，与山人道士游，朔望一还府第，后人目为郎君谷。
《老子》曰：谷得一以盈，谷无有盈将恐竭。
又曰：江海能为百谷王者，以其善下之也，故能为百谷王。
又曰：知其辱，为天下谷。
《桓子》曰：昔齐桓公入谷，问父老曰："此何谷？"答曰："谓臣愚，名为愚公谷。"
《风俗通》曰：南阳郦县有甘泉谷，水甘美，云其山上有菊花，水从山中流下得其滋液，谷中三十余家，不复穿井，仰饮此水，上寿者一百二十，中者百余岁。
《汉武故事》曰：上微行，至于柏谷，宿于逆旅。
刘向《别录》曰：方士传言，邹衍在燕，有谷，地美而寒，不生五谷，邹子居之，吹律而温气至，而生黍谷。今名黍谷。
《博物志》曰：夏桀之时，为长宫于深谷之中，三旬不出，大风扬沙，一夕填此宫谷也。
虞喜《安天论》曰：日月行于飞谷，谓地中也，不闻列星复流于地；且谷有水，体日为火精，水火不共器，得无伤日之明乎？
《水经注》曰：令居庸县西北，塞外瓦街谷，水文成龙，试扰破之，随手成龙，畜将饮，皆畏而走。
又曰：敦煌西有马蹄谷，汉武帝闻大宛有天马，遣李广利伐而得之，甚以为奇，故赋《天马之歌》。
《秦州记》曰：古有神妇，负土欲塞谷，绳绝坠负押木，因成二树，其大数围。
《寻阳记》曰：庐山西南有康王谷，又北岭有刘成谷，天欲雨，辄闻鼓角箫笳之声。
戴延之《西京记》曰：梓泽去洛城六十里，泽在金谷之中，朝贤所集赋诗，是石崇所居。
《郡国志》曰：武都沮水之西有角弩谷，即蜀将姜维剿五部溪羌之所。
又曰：王乔谷，俗谓太公谷，即王乔所隐处，谷有乔堂，岁常祀之。
《云阳记》曰：龙谷水出云阳宫东南。
又有郑泉，云汉时郑朴，字子真，隐于谷中，不屈其志，耕于岩石之下，名震京师，时人亦因子真所居以为名也。又有冶谷，《封禅书》所谓谷口是也。去云阳宫八十里，出铁，冶铸之所，因以为名。入谷便流潦沸腾，飞泉激两岸，峭壁孤竖，盘横枕谷口，凛然凝沍，常如八九月中，朱明盛暑，当昼暂暄，凉秋晓候，缊袍不暖，所谓寒门也。
又曰：入冶谷二十里，有百里槐树，树北有泉，名曰金泉。按此树犹存金泉西南百步谷中，今有毛原监也。
《十道志》曰：大谷在巩县东五里。
张衡《东京赋》曰：孟津达其后，大谷通其前。陈思王《洛神赋》曰：经过大谷。潘岳《闲居赋》曰：张公大谷之梨。皆谓此也。
岭
《广州记》曰：有五岭，大庾、始安、临贺、桂阳、揭阳是也。
《南康记》曰：秦始皇略定扬越，谪戍五方，南守五岭：第一塞上岭，即南康大庾岭是；第二骑田岭，今桂阳郡腊岭是；第三都庞岭，今江华郡永明岭是；第四甿渚岭，亦江华郡白芒岭是；第五越城岭，即零陵郡南临源岭是也。
《谈薮》曰：光州西北有一岭高峻，北临沧江，齐尚书郎崔挺迁光州，于岭上欲立观宇，故老云，北岭秋夏之际常有暴风迅雨，岩石尽落，相传云是龙道，不可久立。挺曰："人神相去何远之有，虬龙恍忽，岂惟一路乎？"遂营之。数年果无风雨之患。挺还归，寻为雷风所毁，后不能立。
《吴地志》云：南野县有大庾岭，通广州。
《晋太康地志》曰：岭峻阻，螺转上，逾九磴，二里至顶，下七里，平行十里至亭，一名横亭，一名塞上岭。
《建安记》曰：建安县有祷岭，与泉州分界，言岭高，祷而方过。又有飞猿岭，乔木造天，猿猱之所飞走，故曰飞猿岭。
《歙州图经》曰：海宁有容岭，有木石糖，出空树石罅中，百姓每采之。
又曰：黝县有墨岭，上有石如墨色软腻，士人取以为墨。
又曰：婺源有甘子岭，此地本无甘树，惟此忽有一株，因以为名。
《舆地志》曰：东阳毕岭之下有钱岭，往往人于此岭下获大钱，俗谓之钱岭。
又曰：赞皇县有孔子岭，上有石堂宽博，其石相拒若楹柱，有一石人，象执卷之状。
雷次宗《豫章记》曰：西山中峰最高顶名鹤岭，即子乔控鹤经过之所，坛在鹤岭之侧。云景鲜美，草木秀润，异于它山。山侧有土，名控鹤乡。
