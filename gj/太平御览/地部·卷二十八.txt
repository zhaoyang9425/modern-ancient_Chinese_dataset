○河南诸水
孝水
《山海经》曰：平逢山西十里廆山，其阳多〈王雩〉琈之玉，俞随之水出于其阴，北流注于谷，世谓之孝水也。
潘岳《西征赋》曰：澡孝水以濯缨，嘉美名之在兹。
橐水
《陕县图经》曰：橐水，即鲁水也。西北入城，百姓赖之，呼为利人渠是也。又按《唐史》云：武德元年，陕东道行台金部郎中长孙操，自郡东又引水入城，以代井汲，百姓赖之，与上渠俱利于民。
涑水
《十道志》曰：涑水，亦名襄水。荆楚之地，水驾山而上者，皆呼为襄，襄上也。今土人呼为涑水，上流亦呼为襄，名即无定，故陆澄《地理志》曰："襄阳无襄水也。"又按《襄沔记》曰："中庐有涑水注于沔，此水中有物，如三四岁小儿，膝头如虎掌，爪常没水中，出膝头示人，小儿不知者欲弄之，辄便啖人。或人有生得者，摘其鼻，可小小使之，名曰水虎。"
菊花源
《荆州记》曰：菊花源傍悉生芳菊，被径浸潭，流其滋液，水极芳馨。谷中有三十馀家，不穿井，仰饮此水，上寿二三百，中寿百馀，其七八十者，犹不为寿。夫菊能轻身益气，令人久寿，于此有征矣。又后汉胡广，字伯始，为侍中，久患风羸，南归饮此水，遂瘳焉。
滍水
《传》曰：晋阳处父侵蔡，楚子上救之，与晋夹滍而军。
《水经》曰：滍水，出南阳鲁阳县西之尧山。
张衡《南都赋》曰："其川渎则滍澧泺浕，发源岩穴，布濩漫汗，漭沆洋溢，总激急趋，箭驰风疾。"
又曰：滍水又东南迳昆阳县故城。昔汉光武与王寻、王邑战于昆阳，败之，败走者相腾践，奔殪百馀里，会大雨如注，滍川盛溢，虎豹皆股战，士卒争赴，溺死者以万数，水为不流。王邑、严尤、陈茂轻骑，皆乘尸而渡。
澧水
《说文》曰：澧，水出南阳雉衡山，东入汝。
《山海经》曰：葛山，澧水出焉，(音礼)东流于余泽，其中多六足鱼。
《汉书地理志》曰：充县历山，澧水出焉。
又《离骚》云：沅有芷兮澧有兰是也。
又有澹水。王仲宣《赠孙文始诗》云："悠悠澹澧"是也。(澹水，澧水。)
汝水
《说文》曰：汝水，出弘农卢氏还归山，东入淮。
《春秋说题辞》曰：汝出猛山，汝之为言女也。
宋均注曰：女取其生孕也。
《毛诗》曰：汝坟，道化行也，文王之化，行乎汝坟之国。
《水经》曰：汝出河南梁县勉乡西天息山。注曰：《地理志》云：出高陵山，即猛山也。亦言出鲁阳县之大猛山。《博物志》云：出燕泉山。并异名也。
《东观汉记》曰：傅俊从上迎击王莽二公于阳关，汉兵反走，还到汝水，上于水岸以手饮水，澡颊尘垢，谓俊等曰："今日罢倦甚，诸卿宁惫耶？"
颍水
《说文》曰：颍，水出颍川阳城干山，东入淮，豫州浸也。
《水经注》曰：颍有三源，右水出阳干山之颍谷，中水出导源少室，左水出少室南溪。
《汉书》曰：灌夫，颍川人，宗族豪横颍人。谣曰："颍川清，灌氏宁；颍水浊，灌氏族。"
《韩子》曰：郑人有卜子，妻市买鳖，归过颍川，以鳖为渴，饮之，遂失鳖。
《吕氏春秋》曰：汤让天下于卞随，卞随自投于颍水。
丹水
《汉书》曰：高祖入关，王陵起兵丹水以归汉。
《水经》曰：丹水，出京兆上洛县蒙岭山，至丹水县入于汋。
《吕氏春秋》曰：尧有丹水之战，以服南蛮。注曰：水出丹鱼，先夏至十日夜伺之，鱼浮水侧，赤光上照如火，网而取之，割其血以涂足，可以步行水上，长居渊中。
《尚书》逸篇曰：尧子不肖，舜使居丹渊为诸侯，故号曰丹朱。
《六韬》曰：尧伐有扈，战于丹水之浦。
白水
《水经》曰：白水，出朝阳县西，东流过其县南，至新野县东入于涓。
《东观汉记》曰：光武皇考，封南阳之白水乡。
《庄子》曰：两神女于白水之上，禹过之而趋曰："治天下奈何？"女曰："股无胈，胫不生毛，手足胼胝，何足以至？"
灌水
《水经注》曰：灌水经蓼县，褚先生所谓神龟出于江灌之间是也。
潧冰
《说文》曰：潧水，出郑国。
《水经注》曰：潧水，出郐城西北鸡络坞下，东南流入洧。(潧字今作溱。)
《诗》曰：子惠思我，褰裳涉溱。子不我思，岂无他人。
又曰：溱与洧，方涣涣兮。士与汝，方秉简兮。(溱洧郑两水名。简，兰。)
《孟子》曰：子产听郑国之政，以其乘舆济人于溱洧。
洧水
《说文》曰：洧水，出颍川阳城山，东南入颍。
《水经》云：出密县马岭山。注云：洧别源也。
《诗》曰：子惠思我，褰裳涉洧。子不我思，岂无他士。
《传》曰：郑大水，龙斗于时门之外洧渊。(时门，郑城门也。)
京水
《水经注》曰：京水，发源京县黄堆山东，亦名祝东，泉势沸涌，状若鼎扬扬，俗谓之京水也。
索水
《水经注》曰：索水，出京县西南嵩渚山，与关水同源分流，即古旃然水也。《左传》谓楚伐郑，次旃然，即此水名。
《史记》曰：汉王败于彭城，韩信击破楚兵于京索间，以故项羽不能西。
濮水
《说文》曰：濮水，出东郡濮阳，南入钜野。
《水经》曰：瓠子河，东北过禀丘县为濮水。
《史记》曰：晋平公令师涓鼓琴未终，师旷止之曰："亡国之音也。"平公曰："是何道出？"答曰："此师延所作也，与纣为靡靡之乐，武王伐纣，师延东走，自投濮水之中，故闻此声必于濮水之，先闻此声者国削。"问，果于濮上得之。
《庄子》曰：庄子钓于濮水，楚王使大夫二人先焉，曰："愿以境内为累。"庄子持竿不顾也。
陨石水
《水经注》曰：睢阳有陨石水，一名漆沟。《左传》云："陨石于宋五，陨星也。"故老云：此水有时竭涸，五石存焉，故名陨水，石坠处为泽。
吕梁水
《述征记》曰：彭城吕县有吕梁水，则《庄子》所称丈夫水也。
《列子》曰：孔子观吕梁，悬水三十亻刃，流沫三十里，鼋鼍鱼鳖不能游之，见一丈夫游之，数百步而出，被发行歌。
豪水
《水经注》曰：壕水，出阴陵县之阳亭北小屈石穴，北注于淮。
《庄子》曰：庄子与惠子游于豪梁水上。
汳水(匹万切)
《水经注》曰：汳水出阴沟，至浚仪县北，入睢水。注云：阴沟，即浪荡渠也。亦言汳受旃然水。(字今作汴。)又云：丹沁乱流，于武德绝河南，入荥阳合汳，故汳兼丹水之称。河沛水断，汳承旃然而东。自王实灌大梁，水出县南而不经其北，夏水洪泠，则是渎津通故渠，即阴沟也。于大梁北，又曰浚水矣。故《陈留风俗传》云浚水迳其北者也。
睢水
《汉书》曰：项羽与汉王战于灵壁东，汉军大败，睢水为之不流。
又《地理志》曰：睢水首受陈留县浪荡渠。
《水经》曰：睢水，东迳睢阳县，又东过相县南，当萧县南，入于淮。
又曰：睢水，又东经睢阳县故城南，积而为蓬洪泽也。
又《九州要记》云：睢阳水在宋城西。
又云：涣水经新城南，又东南合明沟水。
又曰：传云睢涣之间出文章，天子郊庙御服出焉。《尚书》所谓厥篚织文者也。
泗水
《说文》曰：泗水受济水，东入淮。
《礼》曰：曾子谓子夏曰："吾与尔事夫子于洙泗之间，退而老于西河之上。"
《汉书·地理志》曰：洙泗之水，其民涉渡，幼者扶老，及鲁道衰，洙泗之间，龂龂如也。
《论衡》曰：儒书言孔子葬泗水，泗水为之却流，此虚也。泗水无知，天神使之却流，孔子生时，何不使之尊敬乎？
《水经注》曰：《地理志》曰：泗出济阴乘氏县。又云出卞县北，《经》言北山，皆为非矣。《山海经》曰："泗水出鲁东北。"余昔因公事，沿历徐沇，路经洙泗，因令寻其源流，水出卞县故城东南，桃墟西北。《春秋》昭公七年，谢息纳季孙之言，以孟氏成邑与晋而迁于桃。杜预曰："鲁国卞县东南有桃墟，世谓之曰陶墟，舜所处也，井曰舜井。"皆为非也。墟有漏泽，方一十五里，泽西际阜，俗谓之妫亭山。盖有陶墟舜井之言，因复有妫亭之名矣。阜则有三石穴，广圆三四尺，穴有通否，水有盈漏，漏则数夕之中倾陂竭泽矣。左右居民识其将漏，豫以木鄣穴口，鱼鳖暴鳞，不可胜载矣。自此连冈通阜，西北四十里许，冈之西际，便得泗水之源也。
《博物志》曰：泗水陪尾，盖斯阜也，石穴吐水，五泉俱导，泉穴各径尺馀。水源南侧有一庙，松柏成林，时人谓之原泉祠，非所究也。
又曰：汉景帝三年，有白颈乌与黑乌群斗于吕县，白颈乌不胜，堕泗水中死者数千。
洙水
《水经》曰：洙水出泰山盖县临乐山，西南至汴县入于泗。注云：洙水西南流，盗泉水注之，泉出卞城东北，卞山之阴。《论语撰考讠韱》曰："水名盗泉，孔子不潄。"又注曰：夫子教于洙泗之间，今城北二水之中，即夫子设教之所也。
《从征记》曰：洙泗二水，交于鲁城东北十七里，阙里有洙泗墙，南北一百二十步，东西六十步，四门各有石阃，北门去洙水百馀步。
沂水
《说文》曰：沂水，出东海费东，西入泗。一曰出泰山盖，青州浸也。
《水经》曰：沂水，出泰山盖县艾山。注曰：郑玄云：出沂山，或云临乐山。水有二源：南源所导，世谓之祚泉；北水所发俗谓之鱼穷泉，俱东南流，合成一川。
《论语》曰：暮春之月，春服既成，冠者五六人，童子六七人，浴乎沂，风乎舞雩，咏而归。
《西京杂记》曰：鲁人秋胡娶妻三日而游宦，三年休还，其妇采桑于郊，胡至不识，而悦之，乃遗金一镒。妻曰："妾夫游宦未返，于兹三年，未有被辱如今日也。"不顾。胡惭而退，至家，问妻何在。母曰："采桑于郊。"乃是向来挑者也。夫妻俱惭，遂赴沂水而死。
《尸子》曰：韩雉见申羊于鲁，有龙饮于沂。韩雉曰："吾闻之，出见虎，搏之，见龙，射之，今弗射，是不行吾闻也。"遂射之。
《郡国志》曰：小沂水，今号为长利，圯上有桥，即张良为黄石公取履所。
潍水
《水经注》曰：潍水导源潍山，许慎、吕忱云：潍水出箕屋山。
《淮南子》曰：潍出覆舟山。盖广异名也。
《史记》曰：韩信与楚将龙且夹潍水而陈。于此，信夜令为万馀囊盛沙以遏潍水，引军击且，伪退，且追北，信决水，水大至，且军半不得渡，遂斩龙且。
汶水
《说文》曰：汶水，出琅琊泰山朱虚，东入潍。又云：出泰山莱芜，西南入济。
《从征记》曰：汶水，出莱芜县西南流，又言自入莱芜谷，夹路连山数百里，水黑，多行石，涧中出草药，饶松柏，林灌绵蒙，崖壁相望。或倾岑岨径，或回岩绝谷，清风鸣条，山壑俱响。陵高谷深，兼惴栗之惧，危溪险径，有悬束之艰。未出谷十馀里，有别谷，在孤山下，谷有清泉，泉上数丈有石穴二，口容人平行。入穴丈馀，高九尺馀，广四五丈，言是昔人居山之处，薪爨烟黝犹存。谷中林木致密，行人鲜有能矣至。又有少许山田，引灌之踪尚存。出谷有平丘，面山傍水，土人悉以种麦，云此山不宜殖黍而宜麦，齐人相承以殖之。
《诗》曰：汶水汤汤，行人彭彭。
《周礼考工记》曰：貉逾汶则死，地气然也。
《论语·雍也》曰：季氏使闵子骞为费宰。闵子骞曰："善为我辞焉！如有复我者，则吾必在汶上矣。"
《传》曰：齐人归我汶阳之田。
沭水
《水经》云：沭水，出琅琊东莞县西北山，东南经东海厚丘县。梁天监二年三月，土人张高等五百馀人相率开凿此溪，引溉水田二百馀顷。俗名为红花水，东流入泗州涟水界。
淄水
《水经》曰：淄水出泰山莱芜县原山。注云：世谓之原泉。
《淮南子》曰：淄渑之水合，易牙尝而知之。(淄渑，齐二水也。)
《新序》曰：齐有田巴先生者，行修于内，智明于外，齐君闻其贤，聘而问政焉。田巴对曰："政在正身，正身之本，在于群臣。大王召臣，臣改制前饰，将造公门，问于臣妾曰：'奚若？'妾爱臣曰：美。将出门，问从者，从者畏臣曰：美。及临淄水而观影，然后自知丑恶也。今齐之臣妾谀王者，非特二人，王如临淄水见己之恶过而能改，斯齐国治矣。"
渑水
《水经注》曰：渑水，出营丘城东，世谓之汉凑水，入于时水。
《传》曰：有酒如渑。
