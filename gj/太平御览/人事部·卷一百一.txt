○游说上
《释名》曰：说者，述也，宣述人意也。
《左传》曰：晋人将寻盟，齐人不可。叔向告于齐曰："明王之制，使诸侯岁聘以志业，间朝以讲礼，再朝而会以示威，再会而盟以显昭明。自古以来，未之或失。"齐人惧。
又曰：晋郤缺言于赵宣子曰："卫不睦，故取其地，今已睦矣，可以归之。叛而不讨，何以示威？服而不柔，何以示怀？非威非怀，何以示德？"赵宣子悦，归卫匡、戚之田。
又曰：吴人执卫侯，子服景伯谓子贡曰："子盍闻见太宰？"乃请束锦以行。语及卫故，子贡曰："卫君之来也，必谋于其众。或欲或否，是以缓来，欲来者，子之党也。其不欲来者子之仇也若执卫君，是堕党而崇仇也。难以霸乎？"太宰嚭说，乃舍卫侯。
又曰：晋、楚会于虢。季武子伐莒，取郓，莒人告于国会。楚告于晋曰："请戮其使。"赵孟请诸楚，曰："鲁虽有罪，其执事不避难，疆埸之邑，一彼一此，何常之有？去烦宥善，莫不竞劝。"固请诸楚，楚人许之，乃免叔孙。
又曰：楚伍举奔郑，将遂奔晋。声子将如晋，遇之于郑郊。声子曰："吾必复子。"还如楚，令尹子木与之语。声子曰："椒举今在晋矣。晋人将与之县，以叔向。彼若谋害楚国，岂不为患？"子木惧，言诸王，益其禄爵而复之。声子使椒鸣逆之。
又曰：晋侯秦伯围郑，佚之狐言于郑伯曰："国危矣。若使烛之武见秦君，师必退。"烛之武夜缒而出，出见秦伯，曰："秦、晋围郑，郑既知亡，郑而有益于君，敢以烦执事。越国以鄙远，君知其难也，焉用亡郑以陪邻。夫晋何厌之有？既东封郑，又欲肆其西封，不阙秦，焉取之阙秦以利晋，惟君图之。"秦伯悦。
《传》曰：吴伐楚，入郢，申包胥如秦乞师，曰："吴为封豕、长蛇，荐食上国。虐始于楚，寡君失守社稷，越在草莽。使下臣告急，曰：夷德无厌，若邻于君，疆埸之患也。逮吴之未定也，君其取分焉。若以君灵抚之，世以事秦。"立，依于庭墙而哭，日夜不绝声，勺饮不入口七日。秦师乃出。
又曰：楚子飨鲁昭公于新台，好以大屈。既而悔之。䓕启强闻之，见公。公语之，拜贺。公曰："何？"对曰："齐与晋、越欲此久矣。寡君无适与也，敢不贺乎？"公惧，乃反之。
《战国策》曰：苏秦死，其弟苏代欲继之，乃北见燕王哙曰："臣，东周之鄙人也。至燕庭观王之群臣下吏，大王天下明主也！"王曰："何如？"曰："臣闻之，明主也，务闻过，不欲闻其善。臣请谒王之过。"
又曰：濮阳人吕不韦贾于邯郸，见秦质子楚，说之。乃说秦王后弟阳泉君曰："王后无子。子楚，贤才也，弃在赵，王后诚请而立之，是有子也。"阳泉君入说王后，王后为请而归之，为太子也。
又曰：张仪为秦连横，说韩王曰："夫违祸而求福计，莫如事秦。今王西面事秦，以攻楚，秦王必喜。"
又曰：苏秦说李兑，抵掌而谈。兑送秦以明月之珠、和氏之璧。
《战国策》曰：齐宣王因燕丧，攻取十城，苏秦为燕说齐王，再拜而贺，因仰而吊，齐王案戈曰："何庆吊相随之速也？"对曰："人之饥所以不食乌喙者，以为虽愈饥充腹，而与死同患。"齐乃归燕城。
《战国策》曰：应侯使人召蔡泽。蔡泽入，曰："夫四时之序，功成者去。君何不归相印，让贤者而授之？必有伯夷之廉，长为应侯，而有乔松之寿。孰与祸终此哉？"应侯曰："善。"乃延入坐，为上客。
又曰：楚免淖齿于柱国，游腾为楚王曰："秦有上群午者，重兵之战，请秦王曰：'必无与楚战。'王曰：'何也？'对曰：'南方火也，西方金也，金之不胜火，亦必矣。'秦王不听，其战不胜。今午又请秦王必与楚战，南方火，西方金也。楚正夏中年而免其柱国，此所谓内自灭也。"楚惧，复置淖齿。
又曰：齐欲伐魏，魏使人谓淳于髡曰："齐欲伐魏，能解患惟先生也。"淳于髡曰："诺。"遂入说齐王曰："楚，齐之仇敌也；魏，齐之与国也。夫伐与国，使仇敌制其馀弊，名丑而实危，为王不取也。"齐王曰："善。"乃不伐魏也。
又曰：赵、魏攻华阳，韩谒急于秦，冠盖相望，秦不救。韩相国谓由余曰："事急！愿公虽病，为一宿之行。"由余见穰侯，穰侯曰："急乎？"由余对曰："未急也。彼韩急，则将变矣。"穰侯请发兵救韩，大败赵魏于华阳之下。
又曰：昭阳为楚伐魏，覆军杀将，得八城，移师而攻齐。陈轸为齐王使，见昭阳，再拜，贺战胜。起而请问："楚之法，覆军杀将，其官爵何也？"昭阳曰："官为上柱国，爵为上执珪。"陈轸曰："今小贵矣。又移师攻齐，而不知止者，身且死，爵且偃。"昭阳车而归之。
又曰：范雎谓秦王曰："大王之国，北有甘泉、谷口，南注泾、谓，右陇、蜀，左关、阪，战车千乘，奋卒数百万。以秦卒之勇，车骑之多，以当诸侯，譬若放韩卢而逐狡兔也，霸王之业可致。今反闭关不敢窥兵于山东者，是穰侯为秦谋不忠，大王之计有所失也！"
又曰：秦王谓赵使谅貇曰："豹、平原君数欺弄寡人。赵能杀此两人则可；若不能杀，请率诸侯受命邯郸城下。"谅毅曰："赵豹、平原君，亲寡君之母弟也，犹大王之有叶阳、泾阳君，夫以孝悌闻于天下，衣服之便于体，膳啖之兼于口，未尝不分与焉？衣裘无非大王之服。今受大王之严令以报，敝邑之君不敢弗行，无乃伤君之心乎？"
《战国策》曰：赵且伐燕。苏代为燕谓赵惠王曰："今者来，过川，蚌方出曝，而鹬啄其肉，蚌掩鹬喙。鹬曰：'今日不雨，明日不雨，蚌将为脯。'蚌亦谓鹬曰：'今日不出，明日不出，必见死鹬。'两者不相舍，渔者得而并擒之。今赵且伐燕，燕、赵久相持，臣恐强秦之为渔父也。故愿王熟计之。"惠王曰："善！"乃止。
《战国策》曰：昭阳为楚伐魏，移兵而攻齐。陈轸为齐王使，见昭阳，曰："今子既贵矣，王非置两令尹也！臣窃为公譬之可乎？楚有祠，锡其舍人酒一卮，舍人相谓曰：数人饮之不足，一人饮之有馀，请画蛇，先成者饮酒。一人蛇先成，乃左手持卮，右手画蛇，曰：吾能为足。为足未成，一人蛇成，夺其卮曰：蛇故无足，子安能为足？遂饮其酒。画蛇足者，终亡其酒。公攻魏杀将，得八城。又移师亦攻齐，齐畏公甚，公以是名足矣！冠之非可重也，战无不胜而不知止者，身且死，爵且偃，犹为蛇足也。"昭阳以为然，解军而归。
又曰：卫客事魏王，三年不得见。乃见梧丘先生，许之以百金。先生曰："诺。"乃见魏王，曰："吾闻秦出兵，未知所之。愿王专事秦，无有他计。"王曰："诺。"客趋出，至郭门而返，曰："臣恐王事秦之晚也！夫人于事己者过急，于事人者过缓。今王于事己缓，安能急于事人？卫客事王五年不得见，臣以是知王缓也。"魏王趋见卫安。曰：苏秦为楚合从说韩王曰："夫以韩卒之勇，被坚甲，带利剑，一人当百，不足云也。夫以韩卒之劲与王之贤，乃欲事秦，为天下笑，无过此者！大王事秦，秦必求宜阳、成皋。今兹效之，明年又求之，予之则无地以给，不予则弃前功而受后祸。大王之地有尽而秦之求无厌，以有尽之地而应无已之求，鄙语曰：'宁为鸡口，不为牛后。'今西南交臂而事秦，何异牛后乎？"
又曰：秦王与中期争论而不胜，秦王大怒，中期徐行而去。人为说秦王曰："此悍人也，中期！适遇明君故也，遇桀纣必杀之矣！"王因弗罪。
又曰：秦令樗里疾以车百乘入周，周君迎之甚敬。楚王怒，让周，以其重秦客也，游腾为周君谓楚王曰："秦者，虎狼之国也，有独吞之意，周君惧焉。"楚王乃说也。
又曰：司马错与张仪争论于秦惠王前。错欲伐蜀，仪曰："不如伐韩。"王问其说，对曰："亲魏善楚，下兵三川，塞轘辕、缑氏之口，当屯留之道，此王业也。"
又曰：惠施为韩、魏交，令太子鸣质于齐。王欲见，朱仓谓王曰："何不称病？臣请说晏子曰：魏王之年长矣。今有病，公不如归太子以德之。不然，公子高在楚，将内而立之。是齐抱空质而行不义也！"王从之，太子得还。
又曰：范睢谓秦王曰："秦、韩之地形相错如绣；秦之有韩，若木之蠹，为秦害者，莫大于韩王。"
又曰：张仪为秦连横，说韩王曰："诸侯不料兵之弱。而听从人之甘言；不顾社稷长利，而听谀人之说，诖误人言，无过此矣。"
《战国策》曰：燕文公时，秦惠王以其女为燕太子妇。文公卒，殇王立，齐宣王因燕丧攻，取十城。苏秦为燕说齐王，再拜而贺，因仰而吊。曰：燕虽弱小，强秦之婿。王利其十城，而深与秦为仇。王能听臣，莫如归燕城，卑辞以谢秦。是王弃强仇而立厚交也。"齐王大悦，乃归燕城。
又曰：齐楚约而欲攻魏，魏有唐雎见秦王曰："今齐楚之兵已在魏郊矣，大王之救不至，魏急则割地而约，王虽欲救之，岂有及哉！"秦王遽发兵赴魏，魏复存，唐雎之说也。
又曰：楚绝齐，齐举兵攻楚。陈轸谓楚王曰："不如以地东解于齐，而西谋于秦矣。"
又曰：文信侯欲攻赵，而广河间，使张唐相燕，张唐辞之。少庶子甘罗曰："臣请行之。"甘罗见张卿，即曰："今文信侯自请卿相燕，而卿不肯行，臣不知卿死所之处矣！"卿曰："请孺子而行。"令库具车，厩具马，府具币，行有日矣。
《战国策》曰：东周欲为稻，西周不下水，东周患之。苏子谓东周君曰："臣请使西周下水，可乎？"乃往见西周之君曰："君之谋过矣！今不下水，所以富东周也。今其人皆种禾，君若欲东周之乏，不若一下水，以病其所种。下水，东周必复种稻；种稻而复夺之。若是，则东周之人可令一仰西周而受命于君矣。"西周君曰："善。"遂下水，苏子亦得两全矣。
又曰：司马错与张仪争论于秦惠王前。错欲伐蜀，仪曰："不如伐韩。"王问其说，曰："臣闻欲富者务广其地，欲强者务富其人，欲王者务崇其德。三资者备，而至道兴矣。"王曰："善。"起兵伐蜀。
又曰：司马错与张仪争论于秦惠王前，错欲伐蜀，仪曰："不如伐韩。"王问其说，对曰："亲魏善楚，下兵三川，诛周王之罪，侵楚、魏之地。周自知不救，九鼎宝器必出。据九鼎，案图籍，挟天子以令天下，天下莫敢不听，此王业也。"
又曰：苏秦发书，陈箧，为揣摩，曰："安有说人主不能出金玉锦绣，取相之尊者乎？"
又曰：司马错与张仪争论于秦惠王前，错欲伐蜀，仪曰："不如伐韩。"王问其说，对曰："臣闻争名于朝，争利于市，今三川周室，天下之市朝也，而王不争焉，顾争于戎狄。"
又曰：秦将急攻韩，韩王安使公子韩非西入秦，上书说秦王曰："唇亡齿寒。故曰兵者凶器，陛下试听臣之计，则从者困而赵孤，天下可蚕食也。"
又曰：以秦卒之勇，车骑之多，以当诸侯，譬若放韩卢而逐驽兔也。
又曰：司马错与张仪争论于秦惠王前，错欲伐蜀，仪曰："不如伐韩。"王问其说，对曰："案图籍，挟天子以令天下。"错曰："不然。蜀，戎翟之长也，以秦攻之，譬如使豺狼逐群羊。"王曰："善。"起兵伐蜀。
又曰：蔡泽对应侯曰："君之禄位贵盛而身不退，窃为君危之。物盛则衰，天下之常数也。"
又曰：张登谓赵、魏曰："齐欲伐河东。何以知之？齐之羞与中山之为王甚矣，今召中山，与之遇而许之王，是欲用其兵也。岂若令大国先与之王，以止其遇哉？"赵、魏许诺，果与中山之王而亲之，中山东绝齐而从赵、魏。
又曰：苏秦为燕说齐王，归燕之十城。人有毁苏秦于燕王左右："卖国反臣也，将作乱。"苏秦恐得罪，归而燕王不复官也。苏秦见燕王曰："臣，东周之鄙人也，无尺寸功，而王亲拜之于庙，朝而礼之于廷。今臣为王却齐之兵，而攻得十城，宜以益亲；今者而王不官臣，人必有不信，伤臣于王者。臣之不信，王之福也。"
《史记》曰：初，沛公引兵过陈留，郦生上谒，沛公拔吊曰："延客入。"郦生入，揖，谓沛公曰："今足下甚若，暴衣露冠，将兵助楚讨不义，足下何不自喜也。臣愿以事见。"
又曰：李斯说秦王曰："夫以秦之强，大王之贤，足以灭诸侯成帝业。"秦王乃拜斯为长史，听其计。
又曰：田常欲为乱于齐，移兵欲伐鲁。子贡见吴王，说曰："齐与吴争强，窃为王危之。"王曰："善。虽然，子待我伐越而听子。"子贡曰："王必恶越，请东见越王，令出兵以从。"吴王大悦，乃使子贡之越，越王许诺也。
又曰：田常欲伐鲁，子贡至齐，说田常曰："君之伐鲁过矣，不如伐吴。"吴王果与齐人战于艾陵，大破齐师。故子贡一出，存鲁乱齐。
《战国策》曰：邹忌以鼓琴见威王，王悦而舍之右室。须臾，王鼓琴，邹忌推户入曰："善！鼓琴。夫大弦浊以春者，君也；小弦廉折以清者，相也；擢之深而令人愉者，政令也；钧以鸣，大小相益，因推而不害者，四时也。故曰：琴音调而天下正也。"
又曰：秦围邯郸急，且降，平原君甚患之。邯郸傅舍吏子李同说平原君曰："诚能令家之所有尽散，以飨士，士方其危苦之时易得耳。"于是，平原从之，得敢死之士三千。李同遂与三千人赴秦军，秦军为之却三十里。
《史记》曰：汉王数困荥阳、城皋，郦生曰："今燕、赵已定，惟齐未下。臣请得奉明诏说齐王，使为汉称东藩。"上曰："善！"
又曰：范增说项梁曰："君江东楚将，皆争附君者，以君代楚将为能复立楚之后也。"于是项梁然其言也。
又曰：范阳人蒯通说范阳令曰："窃闻公之将死，故吊。然贺公得通而生。"
又曰：韩非《说难》曰："计利害以难其攻，直指是非以饰其身，以此相持，说之氏也。"
《战国策》曰：苏秦说六国从合，秦为从长，并相六国，喟然叹曰："使我有洛阳负郭田二顷，岂能佩六国相印乎？"于是散千金以赐宗族。
又曰：张仪说燕昭王曰："今王事秦，秦王必喜，赵不敢妄动。"燕王曰："今大客幸教之，请西面而事秦王耳。"
《战国策》曰：张仪闻苏秦死，乃说楚王曰："夫为从者，无以异于驱群羊而攻猛兽。兽之与羊，不格明矣。今王不与兽而与群羊，臣窃闻为大王之计过。"
又曰：韩非知说之难，为《说难》书曰："所说实为厚利而显为名高者也，而说之以名高，则阳收其身而实数疏之；说以厚利，则阴用其而言显荣其身。"
又曰：汉王使随何说淮南王，随何曰："项王伐齐，大王宜悉淮南之众为楚军前锋。今乃提空名以向楚，臣窃为大王不取也。"淮南王阴许，畔楚与汉。
又曰：李斯诣秦，会庄襄王卒，乃求为秦相吕不韦舍人。不韦贤之，任以为郎。李斯因以得说秦王。秦王乃拜为长史，听其计。
