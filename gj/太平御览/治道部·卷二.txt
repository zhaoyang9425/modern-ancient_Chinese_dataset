○臣
韦昭《释名》曰：臣，慎也。慎于其事以奉上也。
《孝经说》曰：臣者，坚也。守节明度，修义奉职也。
《易》曰：王臣蹇蹇，匪躬之故。(蹇卦。)
《书》曰：臣无有作福作威王食。臣之有作福作威王食，其害于而家，凶于而国。
又曰：熊罴之士，不二心之臣，保乂王家，用端命于上帝。
《诗》曰：进厥虎臣，阚如虓虎。(阚，呼槛切。)
《礼》曰：卫有大史曰柳庄，寝疾。公曰："若疾革，虽当祭必告。"公再拜稽首，请于尸曰："有臣柳庄也者，非寡人之臣，社稷之臣也。闻之死，请往。"不释服而往，遂以襚之。
又曰：为人臣者，杀其身，有益于君，则为之。况于其身以善其君乎？周公优为之。(于读为迂。迂，广也，大也。)
又曰：故仕于公曰臣，仕于家曰仆。
又曰：大臣法，小臣廉，官职相序，君臣相正，国之肥也。
又曰：为人臣下者，有谏而无讪，有亡而无疾。颂而无谄，谏而无骄，怠则张而相之，(相，助也。)废则扌帚而更之，谓之社稷之役。(役，为也。)
又曰：子言之：事君先资其言，拜自献其身，以成其信。是故君有责于其臣，臣有死于其言，故其受禄不诬，其受罪益寡。子曰：事君大言，入则望大利，小言，入则望小利。故君子不以小言受大禄，不以大言受小禄。子曰：事君不下达，不尚辞，非其人弗自。子曰：事君远而谏，则谄也；近而不谏，则尸利也。子曰：迩臣守和，宰正百官，大臣虑四方。子曰：事君欲谏不欲陈。《诗》云："心乎爱矣，遐不谓矣。中心藏之，何日忘之？"子曰：事君难进而易退，则位有序；易进而难退，则乱也。子曰：事君三违而不出境，则利禄也。虽曰不要，吾弗信也。子曰：事君慎始而敬终。子曰：事君可贵可贱，可富可贫，可生可杀，而不可使为乱。(乱谓违废事君之礼。)
又曰：子曰：大臣不亲，百姓不宁，则忠敬不足而富贵已过也。大臣不治而迩臣比矣。(忠敬不足谓臣不忠于君，君不敬其臣。迩，近也。言近以见远，言大以见小，互言之记私相亲也。)故大臣不可不敬也，是民之表也；迩臣不可不慎也，是民之道也。(民之道，言民犹从也。)君毋以小谋大，毋以远言近，毋以内图外，则大臣不怨，迩臣不疾，而远臣不蔽矣。
《左传》曰：石碏，纯臣也，怨州吁而厚与焉。大义灭亲，其是之谓乎？
又曰：晋惠公卒，怀公，命无从亡人。期期而不至，无赦。狐突之子毛及偃从重耳在秦，弗召。怀公执狐突曰："子来则免。"对曰："子之能仕，父教之忠，古之制也。策名委质，贰乃辟也。今臣之子，名在重耳，有年数矣。若又召之，教之贰也。父教子贰，何以事君？刑之不滥，君之明也，臣之愿也。淫刑以逞，谁则无罪？臣闻命矣。"乃杀之。
又曰：秦医和谓晋侯曰："良臣将死，天命不估。"赵孟曰："谁当良臣？"对曰："主是谓矣。主相晋国，于今八年。晋国无乱，诸侯无阙，可谓良矣。和闻之：国之大臣荣其宠禄，任其大节，有灾祸兴而无改焉，必受其咎。"
又曰：陈无宇谓楚王曰："天子经略，诸侯正封。封略之内，何非君土；食土之毛，谁非君臣。(毛，草也。)故《诗》曰：'普天之下，莫非王土；率土之滨，莫非王臣。'(《诗·小雅》。滨，涯。)天有十日，(甲至癸。)人有十等，下所以事上，上所以共神也。故王臣公，公臣大夫，大夫臣士，士臣皂，皂臣舆，舆臣隶，隶臣僚，僚臣仆，仆臣台。马有圉，牛有牧，以待百事。"
《春秋说》曰：正气为帝，间气为臣，臣之。
《论语》曰：舜有臣五人而天下治。武王曰："予有乱臣十人。"(乱，治也。)
又曰：季子然问："仲由、冉求可谓大臣与？"子曰："所谓大臣者，以道事君，不可则止。今由与求也，可谓具臣矣。"(言备官数而已。)
《孝经》曰：君子之事上也，进思尽忠，退思补过，将顺其美，匡救其恶。故上下能相亲也。
《汉书》曰：张良未尝持兵为将，常为画策臣。
又曰：绛侯周勃为丞相，罢，趋出，意甚得。上礼之恭，常目送之。袁盎进曰："丞相何如人也。"上曰："社稷臣。"盎曰："绛侯所谓功臣，非社稷臣。社稷臣者，主存与存，主亡与亡。"
又曰：上居禁中，召周亚夫赐食。因趋出，上目送之曰："此怏怏，非幼主臣也。"
又曰：辛庆忌居处恭俭，食饮被服尤节约。然性好舆马，号为鲜明，惟是为奢。
荀悦《汉纪》曰：臣有六：有王臣，有良臣，有直臣，有具臣，有嬖臣，有佞臣。以道事君，匪躬之故，达节通方，立功兴化，是谓王臣；忠顺不失，夙夜匪懈，循理爱和，以辅上德，是谓良臣；犯颜拂意，砥矢弗挠，直谏遏非，不避死罪，是为直臣；奉法守职，无能往来，是谓具臣；便僻苟容，顺意从谀，是谓嬖臣；倾险谗回，诬上惑下，专权擅宠，惟利是务，是谓佞臣。或有君而无臣，或有臣而无君。用善则治，用恶则乱，难则交争，故明主慎所用焉。
又《东观记》曰：祭遵死后，每至朝会，上常叹曰："安得忧国奉公之臣如祭征虏者！"
沈约《宋书》曰：谢弘微为镇西谘议参军。太祖即位，为黄门侍郎，与王华、王昙首、殷景仁、刘湛等号曰五臣。迁尚书侍部郎。
《唐书》曰：或有言魏征阿党亲戚者，帝使御史大夫温彦博按验无状。彦博曰："征为人臣，须存形迹，不能远避嫌疑，遂招此谤。"帝令彦博让征，曰："自今以后，不得不存形迹。"它日，征入奏曰："臣闻君臣叶契，义同一体，不存公道，惟事形迹。若君臣上下同遵此路，则邦之兴丧或未可知。愿陛下使臣为良臣，勿使臣为忠臣。"帝曰："忠良有异乎？"征曰："良臣，稷、契、皋陶是也；忠臣，龙逢、比干是也。良臣使身获美名，君受显号，子孙传世，福禄无疆。忠臣身受诛夷，君陷大恶，家国并丧，空有其名。以此而言，相去远矣。"
又曰：卢怀慎临终遗表曰："宋璟立性公直，执心贞固。文学足以经务，识略足以佐时。动惟直道，行不苟合。闻诸朝野之说，实为社稷之臣。"
《晏子春秋》曰：景公问于晏子曰："忠臣之事君何若？"对曰："有难不死，出亡不送。"公不说，曰："君裂地而富之，疏爵而贵之，有难不死，出亡不送，其说何也？"对曰："言而见用，终身无难，臣何死焉？谏而见从，终身不出，臣何送焉？"
《孔丛子》曰：夫为人臣，见非而不争，以陷主于危亡，罪之大者也。人主疾臣弼已而恶之，资臣以箕子、比干之忠，惑之大者也。
又曰：魏主问："何如可谓大臣？"子高答曰："大臣则必取众人之选，能犯颜谏争，公正无私者。陈计事成，主裁其赏，事败，臣执其咎。主任之而无疑，臣当之而弗避。君总其契，臣行其义。然则不猜其人，臣不隐于其君。故动无过计，举无败事。是以臣主并有德也。"
又曰：卫出公使人问孔子曰："寡人之任臣，无大小，言问观察之，犹复失人，何故？"答曰："如君之言，此即所以失之也。人既难知，非言问所监、观察所尽。且人君所虑者多，多虑则意不精。以不精之意，察难知之人，宜其有失也。君未之闻乎？昔者舜臣尧，官才任士，尧一从之，左右曰：'人君用士，当自任耳目，而取信于人，无乃不可乎？'尧曰：'吾之举舜，己耳目之矣。今舜所举，吾又耳目之。是则耳目人，终无已已也。'君苟付可付者，则己不劳，贤才不失矣。"
又曰：孟懿子问："《书》曰：'钦四邻'何谓也？"孔子曰："王者前有疑，后有丞，左有辅，右有弼，谓之四近。言前后左右近臣，当敬畏之。不可以非其人也。"
又曰：孟氏之臣畔。武伯问孔子曰："如何？"答曰："人臣而畔，天下之所不容也。其将自反，子姑待之。"三旬，果自归孟氏。武伯将执之，访于夫子。夫子曰："无也。子之于臣，礼意不至，是以去子。今其反，罪以反除，又何执焉？子修礼以待之，则臣去子，将安往哉？"武伯乃止。
《孟子》曰：孟子见齐宣王曰："所谓故国者，世臣之谓也。(世臣，先世旧国也。王者当有累世修德之臣，常能辅其君以道也。)王无亲臣矣。(今王无可亲任之臣。)昔者所进，今日不知其亡也。"(言王取人不详审，往日之所知臣，今日为恶当诛亡，王无知之。)王曰："吾何以识其不才而舍之？"曰："国君进贤如不得已，将使卑逾尊，疏逾戚，可不慎与？"(言国君欲进用人，当留意考择，如使忽言不精心意，如不得已而取备官，则使尊卑亲疏相逾也。)
又曰：景子曰："内则父子，外则君臣，人之大伦也。父子主恩，君臣主敬。"
又曰：故将大有为之君，必有所不召之臣，欲有谋焉，则就之。故汤之于伊尹，学焉而后臣之。故不劳而王。桓公之于管仲，学焉而后臣之，故不劳而霸。
又曰：欲为君，尽君道；欲为臣，尽臣道。二者皆法尧、舜而已矣。
又曰：在国曰市井之臣，在野曰草莽之臣。
《董子》曰：上臣事君以人，中臣事君以身，下臣事君以质。
《韩子》曰：为臣也，北面委质，无有二心。朝廷不辞贱，军旅不辞难，顺主之法而无是非也。故有口不以私言，有目不以私视。
《吕氏春秋》曰：魏襄王与群臣饮，酒酣，主为群臣祝，令群臣皆得志。史起兴而对曰："群臣或贤或不肖，贤者得志则可，不肖者得志则不可。"王曰："皆如西门豹之为人臣也。"史起对曰："魏氏之行田也以百亩，邺独二百亩，是田恶也。漳水在旁，而西门豹不知用，是其愚也。"
又曰：柱厉叔事莒敖公，自以为不知而去，居于海上。莒敖公有难，柱厉叔辞其友而往死之。其友曰："子自以为不知，故去，今又往死之，是知与不知无异别也。"柱厉叔曰："不然。自以为不知，故去；今死而不去，是果知我也。吾将死之，以丑后世之人不知其臣者也。所以激君人者之行，而厉人臣之节也。行激节厉，忠臣幸于得察。忠臣察，则君道固矣。"
《淮南子》曰：周公事文王，行无专制，事无由己，身若不胜衣，言若不出口。有所奉筹褛前，洞洞嘱嘱，如不能，如将失之，可谓能子矣。及继文武之业，履天子之国，则平夷狄之乱，诛管蔡之罪，无所顾问。威动天地，声慑海内。可谓能武矣。成王长，北面致政，委质而臣事之，请而后行，无擅恣之意，无矜伐之色，可谓能臣矣。
《说苑》曰：人臣之术，随顺复命，无所敢专。议不苟合，位不苟尊，必有益于国，必有补于君，故其身尊而子孙保之。臣之行有六邪六正，行六正则荣，犯六邪则辱。贤臣处六正之道，不行六邪之术，故上安而下治。生则见乐，死则见思。此人臣之本也。
又曰：子贡问孔子："为臣孰大？"曰："齐有鲍叔，郑有东里子皮。"子贡曰："齐无管仲，郑无子产乎？"孔子曰："吾闻进贤为善。鲍叔进管仲，子皮进子产。未闻管仲、子产有所进也。"
《新序》曰：秦欲伐楚，使者往观楚之宝器。楚王闻之，召令尹子西而问焉，曰："秦欲观楚宝器，吾和氏之璧，隋侯之珠，可示诸乎？"令尹子西对曰："臣不知也。"召昭奚恤而问焉，昭奚恤对曰："此欲观吾国之得失而图之。国之宝器在于贤臣，夫珠玉玩好之物，非国所重宝者。"于是遂使昭奚恤应之。奚恤称曰："楚国之所宝者，贤臣也。理百姓，实仓廪，使民人各得其所，令尹子西在此。奉珪璋，使诸侯，解忿狷之难，交两国之忻，使无兵革忧，大宗子敖在此。守封疆，谨境界，不侵邻国，邻国亦不见侵，叶公子高在此。理师旅，整兵戎，以当强敌；提桴鼓，以动百万之众，使赴汤火，蹈白刃，出万死不顾一生，司马子反在此。若怀霸王之馀义，撮治乱之余风，昭奚恤在此。惟大国之所观。"秦使者瞿然无以对，反言于秦曰："楚多贤臣，未可谋也。"遂不敢伐。
又曰：周舍事赵简子，立门三日三夜。简子使人出问之："夫子将何以令我？"周舍曰："臣愿为谔谔臣，墨笔操牍，随君之后，司君之过而书之。日有记也，月有效也，岁有约也。"简子悦之。
贾谊《新书》曰：智足以谋国事，行足以为人师，仁足以为上下之声；国有法则守之，君有难则死之，谓之大臣也。《古诗》："为君既不易，为臣良独难。"
应璩《百一诗》曰：茫茫九州内，莫非帝者民。民有忠信行，莫非帝者臣。
