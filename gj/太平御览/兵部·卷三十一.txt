○卒
《说文》曰：隶人给事者为卒，衣有题识者也。
《玉篇》曰：卒，众之名也，屯戍之兵也。
《桂苑》曰：卒，隶人也。
《管子》曰：管仲相齐，作内政而寄军令，二百人为卒，卒有正。卒，聚也。
《韵海》曰：南楚谓卒为弩父，卒主担弩导，因以为名也。又行鞭杖者也，皆赤帻绛褠。
《左传》曰：齐侯求逢丑父，三入三出。每出，齐师以帅退，入于狄卒。(狄卒者，狄人从晋讨齐也。)狄卒皆抽戈盾冒之。
又曰：楚令尹子重将为阳桥之役以救齐。赦罪，悉师。王卒尽行，彭名御戎，蔡景公为左，许灵公为右。
又曰：晋侯将伐郑，楚子救郑。六月，晋、楚遇于鄢陵。苗贲皇言于晋侯曰："楚之良，在中军王族而已。请分良以击其左右，而三军萃于王卒，必大败。"
又曰：宣子谓鞅曰："矢及君屋，死之！"鞅用剑以帅卒，而栾氏退。摄车从之。
又曰：楚伐舒鸠，吴人救之。楚子强、子息、桓子、骈子、子孟五人以其私卒先击吴师。吴师奔，登山以望，见楚师不继，复逐之傅诸其军。
又曰：齐为鄎故，国书，高无本帅师伐我，及清，季孙谓其宰冉求曰："齐师在清，必鲁故也。"季氏之甲七千，冉有以武城人三百为己徒卒。老幼守宫，次于雱门之外。五日，右师从之。
又曰：蔡、卫不拔，固将先奔。既而萃于王卒，可以集事。从之。
又曰：子玉使伯棼请战，曰："非敢必有功也，愿以间执谗慝之口。"王怒，少与之师，惟西广、东宫与若敖之六卒实从之。
又曰：狐毛、狐偃以上军夹攻子西，楚左师溃。楚师败绩。子玉收其卒而止，故不败。
《史记·项羽本记》曰：是时吕后父吕侯为汉将，兵居下邑，汉王间往从之，稍稍收其士卒。
《汉书·吴王刘濞传》曰：吴王先起兵，诛汉吏二千石以下。胶西、胶东王为渠率，与菑川、济南共攻围临菑。赵王遂亦阴使匈奴与连兵。七国之发也，吴王悉其士卒，下令国中曰："寡人年六十二，身自将。少子年十四，亦为士卒先。诸年上与寡人同，下与少子等皆发。"二十馀万人也。
又《司马迁传》曰：且陵提步卒不满五千，深践戎马之地，足历王庭，垂饵虎口，横挑强胡。(陵，李陵也。)
又《刑法志》曰：战国之时，转相攻伐，齐愍以骑击强，魏惠以武卒奋，秦昭以锐士胜。
又《五行志》曰：成帝绥和二年八月，郑通里男子王褒衣绛衣小冠，带剑入北司马门，上前殿，解帷组结佩之，自云："天帝使我居此。"收缚考问，故公车大谁卒。病狂易，不自知入宫，下狱死。(大谁者，非常之人名，大姓谁是也。本以谁何为称，因用名。官有大谁长，今此卒即长所领之卒也。)
又《食货志》曰：董仲舒说武帝曰："今荒淫越制，逾侈以相高；邑有人君之尊，里有公侯之富，小民焉得不困？又加月为更卒，已，复为正一岁，屯戍三十倍于古。(更，工衡切。)更卒，谓给郡县一月而更也。
又《胡建传》曰：建字子孟，河东人也。孝武天汉中，守军正丞，贫亡车马，常步；与走卒起居，所以尉荐走卒，甚得其心。(尉者，自上安之也。荐者，举藉之也。)
《晋书·天文志》曰：积卒十三星，在房心南，主为卫也。
又《谢万传》曰：万乃召集诸将，都无所说，直以如意指四座云："诸将皆劲卒。"诸将益恨之。
又《刘元海载记》曰：元海薨，和嗣立，呼延攸等恨不参顾命也，说和曰："先帝不惟轻重之计，而使三王总强兵于内，大司马握十万劲卒居于近郊，陛下今便为寄坐，祸难未可测也。
又《刘曜载记》曰：刘岳攻石生于洛阳，配以近郡甲士五千，宿卫精卒一万，济自盟津。镇东呼延谟率荆州之众自崤渑而东。
《庄子》曰：孔子往见盗跖，盗跖乃方休卒太山之阳，脍人肝而𫗦之。
魏武《步战令》曰：严鼓一通，步骑士悉装；再通，骑上马，步结屯；三通，以次出之，随幡所指。住者结屯幡后，闻急鼓音整阵，斥候者视地形广狭，从四角而立表，制阵之宜。请部曲各自按部阵，兵曹举事。不如令者斩！
陈孔璋《檄吴将校部曲文》曰：又使征西将军夏侯渊等帅精甲五万，巴汉锐卒五万。
又曰：城都屠勾践武卒散于黄池。
曹植《求自试表》曰：伏见先帝武臣宿兵年耆即世者，有闻矣。虽贤不乏世，宿将旧卒犹习战也。
阮嗣宗《为郑冲劝晋王笺》曰：东诛叛逆，全军独克，擒阖闾之将，斩轻锐之卒以万计，威加南海，名慑三越。
干宝《晋记论》曰：将相侯王连头受戮，乞为奴仆，而犹不获免，嫔嫱妃主，虏辱于戎卒，岂不哀哉！
陆士衡《辨亡论》曰：告类上帝，拱揖群后，虎臣毅卒，循江而守。
刘孝标《辨命论》曰：楚师屠汉卒，睢河鲠其流，秦人坑赵士卒，沸声若雷霆。
班孟坚《西都赋》曰：列卒周匝，星罗云布。
左太冲《吴都赋》曰：雕题之士，镂身之卒。
又《魏都赋》曰：薄戍绵幂，无异蛛蝥之网；弱卒琐甲，何异螳螂之卫！
王仲宣《从军诗》曰：泛舟盖长川，陈卒被隰坰。
谢灵运《拟魏太子邺中集应玚诗》曰：官度厕一卒，乌林预艰阻。
贾谊《过秦论》曰：率罢散之卒，将数百之众，转而攻秦，斩木为兵，揭竿为旗。
又曰：信臣精卒，陈利兵而谁何？
颜延年《杨给事诔》曰：立于将卒之间，以辑华裔之众。
○骑
《释名》曰：骑，歧也，两脚歧别也。
《史记》曰：韩信伐赵，未至井陉，选轻骑二千人，人持一赤帜，从间道而望赵军。
又曰：今上为胶东王时，韩嫣与上学书相爱，及上为太子，愈益亲。嫣善骑射，上即位欲事伐匈奴，而嫣先习胡兵，以故益尊贵。
《汉书》曰：霍去病年十八为侍中，善骑射。
又曰：赵充国字公孙，陇西上邽人也。始为骑士，以六郡良家子(服虔曰：金城、陇西、天水、安定，北地上郡也。)善骑射，对补羽林。
《后汉书》曰：景丹从击王郎将倪宏等于南蛮，郎兵迎战，汉军退却，(《续汉书》曰：南蛮贼迎击上营，得上鼓车、辎重数乘。)丹等纵突骑击，大破之，追奔十馀里，死伤者从横。丹还，世祖谓曰："吾闻突骑天下精兵，今乃见其战，乐可言耶！"遂从征河北。
又曰：吕布为曹操所败，布见操曰："今日已往，天下定矣。"操曰："何以言之？"布曰："明公之所患不过于布，今已服矣，令布将骑，明公将步，天下不足定也！"
《东观汉记》曰：邓禹攻赤眉，辄不利，吏士散已尽，禹独以二十四骑还诣洛阳。
又曰：段起于徒中，为并州刺史。征还京师，马骑五万馀匹。
又曰：马鲂将缇骑宿玄武门。
张璠《汉记》曰：蔡雍上书灵帝曰："幽州突骑，冀州强弩，天下精兵也。"
《魏志》曰：曹休字文烈，太祖族子。太祖指休谓左右曰："此吾家千里驹也。"使与文帝同居止，见待如子。常从征伐，使领虎豹骑。
又曰：太祖哀曹真少孤，占养与诸子同，使与文帝共止。尝猎，为虎所逐，顾射虎，应声而倒。太祖壮其勇，使将虎骑。
又曰：光和中，凉州贼起，发幽州突骑三千，假公孙瓒都督行军事讨之。
《吴志》曰：孙坚领豫州刺史，遂治兵于鲁阳城。当进军讨董卓，遣长史公仇称将兵从事还州督军粮。施帐幔于城东门外，祖道送称，官属并会。卓遣步骑数万人逆坚，轻骑数十先到。坚方行酒谈笑，敕部曲整顿行阵，无得妄动。后骑渐益，坚徐罢坐，导引入城，乃谓左右曰："向所以不即起者，恐兵相蹈袭，诸君不得入耳。"卓兵见坚士众甚整，不敢攻城，乃引还。
又曰：孙策骑士有罪，逃入袁术营，隐于内厩，策指使人就斩之，讫，诣术谢。术曰："兵人好叛，当共疾之，何为谢耶？"
《蜀志》曰：曹公入荆州，先主奔江南，曹公追之。及于当阳之长阪，先主弃妻子奔，使张飞将二十骑据水断桥，瞋目横矛曰："张益德也，可来共决死！"敌皆无敢近者。
又曰：赵云字子龙，随先主为先主主骑。
《晋书·载记》曰：苻坚伐晋，舍大军于项城，以轻骑八千兼道赴之，令军人曰："敢言吾至寿春者，拔舌而族之！"
《宋书》曰：傅弘之素善骑射，高祖至长安，弘之于姚泓驰道内，缓服戏马，或驰或骤，往反二十里中，甚有节制，羌胡聚观者数十人，并惋惊叹息。
《梁书》曰：曹景宗谓所亲曰："我昔在乡里，骑快马如龙，与年少辈数十骑，拓弓弦作霹雳声，箭如饿鸱叫。平泽逐獐，数肋射之。"
《后周书》曰：太祖尝从数骑于野，忽闻箫鼓之音，以问从人，皆莫之闻也。
《唐书》曰：贞观中，左右屯营始置飞骑，拣材力骁捷善骑射者为之。太宗时出游幸则从，马衣五色袍，乘六闲骏马，赐猛兽皮鞯以标异之。又加阶级、廪食各有差。
《五代周史》曰：显德中，世宗车驾至濠州城下。戊子，亲破十八里滩寨。在濠州东北淮水之中，四面阻水，上令甲士数百人跨驰以济。太祖皇帝以骑军浮水而渡，遂破其寨，虏其战舰而回。
《三国典略》曰：陈韦翙字子羽，有志操，以孝著称。先寻以为骁骑将军，领朱衣直阁骁骑之职。旧领营兵梁世已来其任逾重。翙素有名望，每大事恒令侠侍左右，时人荣之，号曰"侠御将军"。
《祢衡别传》曰：衡着官布单衣，以杖捶地，数骂责操及其先祖，无所不至。操乃敕外具上厩驎马三匹，并骑二人。须臾外给启马办，曹公谓孔文举曰："祢衡小人，无状乃尔，孤今杀之无异鼠雀耳！顾此子有异才，远近闻之，孤今杀之，将谓孤不能容。刘景升天性险急，不能容受此子，必当杀之。"乃以衡置马上，两骑挟送至南阳也。
《会稽典录》曰：朱育谓锺离曰："大皇帝以神武之姿，欲得五千骑乃可有图。今骑无从出，而怀进取之志，将何计？"收曰："大皇以中国多骑，欲得骑以当之，吴神锋弩射三四里，洞三四马，骑敢近之乎？"
《邺中记》曰：石虎皇后出女骑千人，皆著五彩靴。
《邺城故事》记：凉马台，(一名阅马台，亦名戏马台。)案《邺中记》云：赵王虎建武六年，造凉马台在城西漳水之南，约坎为台。虎常于此台简练骑卒、虎牙、宿卫，号云腾黑槊骑五千人。每月朔晦阅马于此台，乃于漳水之南张帜鸣鼓，列骑星罗。虎乃登台射髇，箭一发，五千骑一时奔走，从漳水之南齐走集于台下。队督已下皆班赉。虎又射一箭，其五千骑又齐走于漳水之北。其五千流散攒促，若数万人骑，皆以漆槊从事，故以"黑槊"为号。季龙又常以女骑一千人为卤簿，皆着紫纶巾、熟锦裤、金银镂带、五文织成靴，游于台上。
《六韬》曰：选士之法，取年四十以下，长七尺五寸以上，材轻捷疾，力过伦等，能驰彀骑射，前后左右，周旋进退，超越沟堑，驰山陵险阻，绝大泽、越强敌、乱大众者，名曰武骑之士，不可不厚也。
《三略》曰：欲知敌形色可胜之符，先以二十八骑惑之，骑象二十八宿也。
《淮南子》曰：夫善游者溺，善骑者堕，各以其所好，反自为祸。(祸，害也。)是故好事者未尝不中，(中，伤也。好为情欲之事者，未尝不自伤也。)争利者未尝不穷也。
《通典》曰：孙膑云：用骑有十利：一曰迎敌始至；二曰乘敌虚背；三曰追敌散乱；四曰迎敌前、击敌后，使敌奔走；五曰遮其粮食，绝其军道；六曰败其津关，发其桥梁；七曰掩其不备，卒击其未振；八曰攻其静怠，出其不意；九曰烧其积聚市里；十曰掠其田野，系{畾系}其子弟。此十者，骑战利也。夫骑者，能离能散能集，百里为期，千里而赴，出入无间，故名离合之兵也。
