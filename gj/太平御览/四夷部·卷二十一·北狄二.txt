○总叙北狄下
《史记》曰：唐虞以上，有山戎、猃狁、荤粥。(晋灼曰：尧时荤粥，周曰猃狁，秦曰匈奴。)
又曰：武王伐纣，而营洛邑，复居于丰镐。放逐戎狄泾洛之北，时入贡，命曰荒服。
又曰：赵武灵王北破林胡、楼烦，筑长城，自代傍阴山下至高阙(在朔方。)为塞，而置云中、雁门、代郡。
《汉书》曰：山戎伐燕，告急于齐。桓公北伐山戎，山戎走。
又曰：晋文公攘戎翟，居于西河圁(圁音器。)洛之间，号曰赤翟、白翟。(师古曰：《春秋》所书，晋师灭赤狄潞氏，郗缺获白狄子者。)
又曰：晋北有林胡、楼烦之戎，燕北有东胡、山戎。(服虔曰：乌桓之先也，后为鲜卑。)
又曰：晋悼公使魏绛和戎翟，戎翟朝晋。后百馀年，赵襄子逾句注而破之，并代以临胡貉。(貉，音莫伯反。)后与韩、魏共灭智伯，分晋地而有之，则赵有代、句注以北，而魏有西河、上郡，以与戎界边。
又曰：秦灭六国，而始皇帝使蒙恬将数十万众北击胡，悉收河南地，因河为塞，筑四十四县城临河，徙谪戍以充之。(有罪谪令戌之，徙谪者令居之。)而通直道，自九原至云阳，因边山险，堑溪谷，可缮者缮之，(缮，补也。)起临洮至辽东万馀里。又渡河，据阳山、北假中。(北假，地名。)当是时，东胡强而月氏盛。
又曰：昴曰旄头，胡星也。昴、毕间为天街。胡貉、月支旃裘引兮之民，昴主之。
又曰：扬雄上书：北地之狄，五帝所不能臣，三王所不能制。
又曰：前世岂乐倾无量之费，役无罪之人，快心于狼望之北哉？(匈奴中地名。)以为不一劳者不久佚，不暂费者不永宁。是以忍百万之师，以摧饿虎之喙，运府库之财，填卢山之壑，而不悔也。(卢山，匈奴中山也。)
又曰：狄不服，中国未得高枕安寝也。
又曰：外国天性忿鸷、(鸷，很也，音竹二反。)形容魁健，负力怙气，难化以善，易隶以恶，(隶谓附属之，恶谓威也。)其强难诎，其和难得。故未服之时，劳师远攻。
又曰：狄，真中国之坚敌也。
又曰：王莽征匈奴，严尤谏曰："周、秦、汉征之，皆未得上策者也。周得中策，汉得下策，秦无策焉。周宣王时，猃狁内侵，至于泾阳，命将征之，尽境而还。其视戎狄之侵境，而譬犹蚊虻之螫欧之而已。故天下称明，是为中策。汉武帝选将练兵，约赍轻粮，深入远戍，(约，少也，少赍装。)虽有克获之功，胡辄报之，兵连祸结三十馀年，中国疲耗，匈奴亦创艾，(创音初向反，艾读日乂反。)而天下称武，是为下策。秦始皇不忍小耻，而轻民力，筑长城之固，延袤万里。(袤，长也，音茂。)转输之行，起于负海，疆坟既完，中国内竭，以丧社稷，是为无策。今天下比年饥馑，发三十万众，具三百日粮，兵先至者聚居暴露，势不可用，一难也；边既空虚，内调郡国，不相及属，此二难也；计一人三百日食，用糒十八斛，非牛力不能胜。胡地沙卤，多乏水草，军出未满百日，牛必物故，此三难也；胡地秋冬甚寒，春夏甚风，食糒饮水，师有疾疫，此四难也；辎重自随，则轻锐者少，幸而逢虏，危殆不测，此五难也。"莽不听。
又曰：夷狄之为患也，故自汉兴，忠言嘉谋之臣，曷尝不运筹策，相与争于庙堂之上乎？高祖时则刘敬，吕后时樊哙、季布，孝文时贾谊、朝错，孝武时有王恢、韩安国、朱买臣、公孙弘、董仲舒，人持所见，各有异同。然总其要归，两科而已：搢绅之儒则守和亲，介胄之士则言征伐，皆偏见一时之利害也。
又曰：文帝徙六郡良家材力之士，(六邵谓陇西、天水、安定、北地、上郡、西河也。其安定、天水、西河，武帝所置耳，史本其土地而追言之。)聚天下精兵，军于广武，顾问冯唐，与论将帅，喟然叹息，思古名臣，此和亲无益之明效也。
又曰：董仲舒以匈奴可悦以厚利，结之于天耳。故与之厚利以没其意，与盟于天以坚其约，质其爱子以累其心。使边城守境之民，父兄缓带，稚子咽哺，胡马不窥于长城，而羽檄不行于中国，不亦便于天下乎？
又曰：孝武时，虽征伐克获，而士马物故亦略相当；虽开河南之野，建朔方之郡，亦弃造阳之北九百馀里；匈奴人民每来降汉，单于亦辄拘留汉使以相报复，其桀骜尚如斯。
又曰：孝宣之世，单于臣服，三世称藩，宾于汉庭。是时边城晏闭，牛马布野。
又曰：王莽篡位，始开边隙，单于由是归怨自绝，莽斩其侍子，边境之祸构矣。
又曰：萧望之曰："戎狄荒服，言其来服荒忽无常，时至时去。宜待以客礼。"
又曰：夷狄之人，饮食不同，言语不通，僻居北垂寒露之野，逐草随畜，射猎为生，隔以山谷，雍以沙幕，天地所以绝外内也。
又曰：晁错上书曰："战胜之威民气百倍，败兵之卒没世不复。自高后以来，陇西三困于匈奴矣，民气破伤，亡有胜意。"
又曰：以蛮夷攻蛮夷，中国之形也。今匈奴地形、技艺与中国异，上下山阪，出入溪涧，中国之马弗与。(与，如也。)险道倾仄，且驰且射，中国之骑弗与也。风雨罢劳，饥渴不困，中国之人不与也。此匈奴之长技也。
又曰：材官驺发，矢道同的，(驺谓矢之善者也，《春秋》作"菆"字。发矢次射，故中则同的。)则匈奴之革笥木荐弗能支也。(革笥，以皮作，如铠。春被衣，荐以木枚，作如盾。)
又曰：胡貉之地，积阴之处也，木皮三寸，冰厚六尺，食肉而饮酪，其人密理，鸟兽毳毛，(密理，谓其肥也。毳，细毛。)其性耐寒。
又曰：胡人衣食之业不著于地，(著，直略反。)其势易以扰乱边境。何以明之？胡人如飞鸟走兽，广野美草甘水则止，草尽水竭则移，以是观之，往来转徙，时至时去，此胡人之生业，而中国之所以不可离南亩也。
又曰：匈奴欲立威者，始于折胶。(秋气至，胶可折，弓弩可用。匈奴常以为候而出兵。)
《后汉书》曰：耿秉上言曰："今北虏分争，以夷伐夷，国家之利。"
又曰：闻《匈奴传论》曰："并兵穷讨，掩其密穴，蹑北追奔三千馀里，破龙祠，焚罽幕，铭功封石，偈呼而旋。"
又曰：王莽时，卢芳诈称武帝之后，奔匈奴十二年，芳与贾览共攻云中，久不下。其将随昱得芳之众，昱诣阙，拜昱为五原太守，封镌胡侯。(镌谓凿。凿之也。)
《晋书》曰：前汉末，匈奴大乱，五单于争立，而呼韩邪单于失其国，携乃率部落入臣于汉。嘉其意，剖并州北界以安之。于是匈奴五千馀落入居朔方诸郡，与汉人杂处。后汉末，群臣竞言：胡入猥多，宜先为其所。建安中，魏武帝始分其众为五部，部立其中贵者为帅，复改帅为都尉。其左部都尉所统可万馀落，居于太原；右部都尉可六千馀落，居于祁县；南部都尉可三千馀落，居于蒲子县；北部都尉可四千馀落，居新兴县；中部都尉可六千馀落，居太陵县。
又曰：晋武帝践祚后，匈奴二万馀落归化，帝复纳之，使居河西故宜阳城下，后复与晋人杂居。由是平阳、西河、新兴、上党、乐平，靡不有焉。
又侍御史郭钦上疏曰：戎狄强犷，历古为患。魏初，置西北诸郡，皆为戎居。今虽服从，若百年之后，有风尘之警，胡骑自平阳、上党不三日而至孟津，北地、西河、太原、冯翊、安定、上郡，尽为狄庭矣。宜及平吴之威，谋臣猛将之略，出北地、西河、安定，复上郡，实冯翊。于平阳以北诸县，募取死罪，徙三河三魏四万家以充之，裔不乱华，渐徙平阳、恒农、魏郡、京兆、上党杂胡，峻四夷出入之防，明先王荒服之制，万世之长策也。
又曰：太康七年，有萎莎胡率部落来降。
又曰：北狄以部落为类，其入居塞者，有鲜支种，有乌谭种，有赤勒种，有捍蛭种，有萎莎种，有赤莎种，有郁鞞种，有委童种，有大楼种，不相杂错。
又曰：其国号左贤王、右贤王、左弈蠡王、右弈蠡王、左于六王、右于六王、左渐尚王、右渐尚王、左朔方王、右朔方王、左独鹿王、右独鹿王、左显鹿王、右显鹿王、左安乐王、右安乐王，凡十六等，皆用单于亲子弟。
贾谊《新书》曰：臣闻强国战智，王者战义，帝者战德。故汤祝网而汉阴降，舞三苗而南蛮服。今汉，帝国也，宜以厚德怀四夷，敦敢不承帝意？陛下为臣建三表，设五饵，以此与单于争，则下匈奴犹振槁也。臣且以事势谕天子之言，使匈奴大众信陛下也，若日出之灼灼，故闻君一言，虽有微远其志不疑，仇仇之人，其心不殆，若此则信谕矣，一表也。臣又且以事势谕陛下之爱，令匈奴之自视也，苟胡面而戎状者，其自以为见爱于天子也，犹弱子之于慈母也。若此则爱谕矣，一表也。臣又且以事势谕陛下之好，令胡人之自视也，苟其校之所长与其所工，可以当天子之意，若此则好谕矣，一表也。爱人之状，好人之役，爱有实以诺，可期十死一生，彼必将至，此谓三表。匈奴好之，来者家长以上必衣绣，家少者乃衣文锦，为银车五乘，大雕画之，驾四马，载绿盖，从数骑，御骖乘，且虽单于之出入也，不轻都此矣。令匈奴降者，时时得此而赐之，一国闻之见之者，希心而相告，人人冀幸，以为吾至可以得此，将以怀其目，一饵也。匈奴之使至者，若大降者也，大众之聚也，上必有所召赐食焉。饭物盛美，胾炙醯醢，方数尺于前，令一人坐此，胡人欲观者固百数在旁，得赐者之喜也，且笑且饭，味皆所嗜而所未尝得也。今来者，时时得此而飨之，一国闻之者、见之者，垂涎而相告，人自以吾至亦将得此，将此怀其口，一饵也。降者若使者至也，必使人有所召客焉，胡人之欲观者勿禁。令妇傅白黑绣衣而侍其堂者二三十人，或薄或掩，为其胡戏，使乐府吹箫鼓鼗。令使、降者时得此而乐，一国闻之者、见之者，人人惟恐其后至也。以此怀其耳，一饵也。凡降者，陛下必有所富，令有高堂邃宇、善厨大囷，厩有编马，库有阵车，时时大具，召胡客飨胡，令其居处乐皆过其虑，出其单于。或时时赐此，匈奴一国倾心而冀，人人汲汲其时。将以此怀其腹，一饵也。于来降者，上必时时有所召幸拊循而后得入官。于胡婴儿贵人子好可爱，有数十人，为绣衣，出则从出，入则从入，则更侍胡婴儿，得近侍胡贵人，得佐酒上前，使付酒钱，出绣衣，具带服，时以赐之，令数人得此而居之，一国闻者、见者，人人惟恐后至也。以此怀其心，一饵也。
《晋中兴书》曰：北狄，其地南接燕赵，北并沙漠，东渐九夷，西界六戎。世世自相君臣，不禀中国正朔。
《西域记》曰：诸胡俗，婚姻相然许者，先送同心指环。
崔豹《古今注》曰：秦所筑长城，土色如紫，汉塞亦然，故称紫塞焉。
李陵《报苏武书》曰：终日无睹，但见异类，韦帐毳幕以御风雨。
又曰：出礼义之乡，入无知之俗。
又曰：胡笳互动，牧马悲鸣，吟啸成群，边声四起。
班固《燕然山铭》曰：铄王师兮征荒裔，剿匈奴兮截海外。封神丘兮建隆碣，熙帝载兮振万世。
古诗曰：胡马依北风，越鸟巢南枝。
《古胡无人行》曰：望胡地，何险〈山则〉。断胡头，脯胡臆！
陆机《乐府诗》曰：驱马陟阴山，山高马不前。借问燕山候，劲虏在燕然。
古诗曰：出自蓟北门，遥望胡地桑。
陈琳《乐府诗》曰：饮马长城窟，水寒伤马骨。
蔡琰诗曰：边亭与华异，胡风春夕起。
