○正直下
王隐《晋书》曰：刘毅，字仲雄，为司隶校尉，言议切直，无所回挠，故不至公辅。王基荐毅"方正亮直，介然不群，言不苟合，行不苟容。"
又曰：初，武帝知太子暗弱，后必乱国。然不能择才，遣荀勖及和峤重往观之。勖还，盛称太子德更进茂，不同西宫之时。峤曰："臣以为太子如故，不见更胜。此自陛下家事，非臣所尽知。"于是天下贵峤而贱勖。
干宝《晋纪》曰：高贵乡公薨，太祖会朝臣而谋。其日，太常陈泰不至，使其舅荀𫖮召之，垂涕而入。太祖谓曰："玄伯何以处我？"对曰："诛贾充以谢天下。"太祖曰："不可为，更思其次。"泰曰："但见其进，不知其次。"太祖乃不复问。
郭粲《晋纪》曰：初，王敦将下朝士共议。周𫖮以为敦刚愎不仁，亲害乎子，必能称兵以向朝廷。敦既克石头，𫖮与戴渊共诣敦，敦谓𫖮曰："伯仁卿负我。"𫖮答曰："公戎车内侮下官，亲帅六军不能其事，使王旅败绩，以此负公。"又问渊："吾此举动，天下为何如？"答曰："见形者谓之逆，体识者以为忠。"敦笑曰："若思卿能言。"
《晋中兴书》曰：纪回，字恭则。雅性方范，不畏强御。丹阳尹桓景，颇以佞事司徒导，甚昵之。会荧惑守南斗。鞠挟，导语回曰："南斗杨州分，而荧惑守之，吾当逊位以厌此谪。"回答曰："公与桓景造膝，荧惑何由退舍。"导其愧之。
又曰：初，庾冰兄弟每说显宗，国有强敌，宜须长君。显宗晏驾，何充建议曰："父子相傅，先王旧典，忽妄改易，惧非长计。"冰等不从，遂立康帝。康帝临轩，冰充侍坐。帝曰："朕嗣洪业，二君之力也。"充对曰："陛下龙飞，臣冰之力；若如臣议，不睹升平之世。"其强正不挠，率皆如此。
又曰：王彬，字世儒。从兄敦入石头，中宗使彬衔命慰劳。会周𫖮被杀，彬往哭𫖮，既而见敦，敦怪其有涕洟，问其所以。彬曰："向哭伯仁，情不能已。"敦曰："伯仁自致刑戮，且凡人遇汝，复何为哉！"彬曰："伯仁世誉与君齐，行忠烈之轨，邈焉难逮，其有何罪而致祸戮！"勃然数敦曰："兄抗旌内侮，戮杀忠义，谋图不轨，祸及门户。"敦大怒，厉声曰："尔之狂悖乃可至此，为吾不能杀汝耶！"丞相导在坐，劝彬起谢。彬曰："昨暴脚痛，不能拜，且此复何所谢。"意气自若。敦曰："脚痛孰若颈痛？"然犹以至亲，忍不加害。
檀道鸾《续晋阳秋》曰：初，淮陵内史虞珧子妻裴，以尺牍辩利兼服食绝谷，常衣黄衣，状若学道。司马道子常延致，甚悦其才，每与百官饮宴，裴亦预焉。悉令与宾客谈，众人皆为降节。王恭辞曰："恭闻男女之别，国之大节，未闻宰相之坐有失行妇人。"一坐竦然，道子为惭。
崔鸿《十六国春秋·后赵录》曰：张进玄城屠各人也。为刺奸外部都督，纠举不避豪右，军中惮之，号曰："张霹雳"。
又《前凉录》曰：汜祎，字休臧，敦煌人。为福禄令，刚直不事上府。酒泉太守马汉遣督邮张休祖劾祎，休祖曰："君不闻宁逢三千头虎，不逢张休祖乎？"祎怒，以印击肘，出而就缚。缚讫，发印以告。从事闻休祖坐不解印，擅缚令长，以大不敬论，祎迁居延令。
又《前秦录》曰：王堕，字安生，京兆霸城人也。博学有雄才，性刚愎，疾恶，雅好直言。疾董荣如仇雠，每朝见之，略不与言，人谓之曰："董尚书贵幸一时，以宜降意。"堕曰："何鸡狗而令国士与之言乎？"荣闻而惭恨，故说苻生诛之。及刑，荣谓堕曰："君今复敢不数董龙作鸡狗乎？"堕瞋目而叱之。龙，荣之小字也。
《后魏书》曰：尉聿，字成兴，性耿介，肃宗时为武卫将军。领军玄乂秉权，百僚莫不致敬，聿独长揖不拜，出为凉州刺史。凉州绯色，天下之最，又送白绫二千匹，令聿染之。聿拒而不许。
又曰：古弼，代人也，少忠谨，善骑射。初为猎郎，使长安，称旨，转门下奏事，以敏正著称。太宗嘉之，赐名曰笔。取其直而有用，后改名弼，言其有辅佐才也。上谷民上书，言苑囿过度，民无田业，宜减大半，以赐贫者。弼览而善之，入欲陈奏，遇世祖与给事中刘树棋，志不听事。弼侍坐良久，不获申闻。乃起，于世祖前捽树头，掣下床，以手搏其耳，以拳欧其背曰："朝廷不治，实尔之罪！"世祖失容曰："于棋，不听奏事。实在朕躬，树有何罪？置之！"弼乃具状以闻。世祖奇弼公直，皆可其所奏，以与百姓。
又曰：游肇之为廷尉也，世宗尝私敕肇有所降恕，肇执而不从。曰："陛下自能恕之，岂是令臣曲笔也。"其执意如此。
又曰：于烈，世宗初，咸阳王禧当权，遣家奴傅信于烈曰："须旧羽林虎贲执仗出入。"烈曰："天子谅暗，事归宰辅，领军但知典掌宿卫，有诏不敢违，理无私给。"奴惘然而返，以报禧。禧遣谓烈曰："我号天子儿，天子叔，玄辅之命。与诏何异？"烈厉色曰："其若是诏，应遣官人，何由遣私奴索官家羽林？烈头可得，羽林不可得！"禧恶其刚直，遂议出之，乃授恒州刺史。
又曰：于忠尝侍宴世宗，赐之剑杖，令出入周旋，恒以自卫，迁侍中，辞无文。世宗曰："今文人不少，但心直不如卿。欲使卿劬劳于下，我无忧于上。"
又曰：录尚书、高阳王雍，欲以令史朱晖为廷尉，频烦托吏部尚书玄顺，顺不为用。雍遂下命用之，顺投之于地。雍闻大怒，昧爽坐都厅，召顺曰："身，天子之子，天子之弟，四海之内，亲尊莫二，玄顺何人，以身成命，投弃于地！"顺徐谓雍曰："高祖迁宅中土，创定九流，官方清浊，轨仪万古。而朱晖小子，身为省吏，何合为廷尉清官！殿下既先皇同气，宜遵成旨，自有短垣而复逾之也。"
《周书》曰：王罴，字熊，霸陵人也。质直木强，处物平当，州闾敬惮焉。
《三国典略》曰：初，周万年县令乐运，抑挫豪右，时称强直，帝甚嘉之。特许通籍，事有不便，咸令奏闻。至是，召运赴行在所。既至，问之曰："卿来日见太子否？"运曰："臣来日奉辞。"帝曰："卿言太子何如人也？"运曰："中人。"时齐王宪等并在帝侧，帝顾之，谓曰："百官佞我，皆云太子聪明，惟运独云中人，方验之忠直。"因问中人之状。运曰："班固比齐桓为中人，管仲相之则霸，竖貂辅之则乱。可与为善，可与为恶。"帝曰："我知之矣！"超拜运为京兆郡丞。
吴均《齐春秋》曰：王僧虔，性甚方直，远近望之，咸曰："如水镜也。"
《唐书》曰：苏世长，高祖待之意甚厚。高祖谓曰："卿自谓谄佞耶？正直耶？"对曰："臣实愚直。"高祖曰："卿若直，何为背世充而归我？"对曰："洛阳既平，天下为一，臣知穷力屈，始归陛下。向使世充尚在，臣据汉南，天意虽有所归，人事足为勍敌。"高祖大笑。尝又嘲之曰："名长意短，口正心邪，充忠贞于郑国，忘信义于吾家。"世长对曰："名长意短，实如圣旨；口正心邪，未敢奉诏。"
又曰：桓彦范为大理，凡所奏议，若逢人主诘责，则辞色无惧，争之愈厉。又常谓所亲曰："今既躬为大理，人命所悬，必不能顺旨诡辞以求苟免。"
又曰：高宗使宦者缘江采异竹，将于苑中植之。宦者所在纵暴，还过荆州。苏良嗣囚之。因上疏切谏，称："远求珍异，以疲道路，恐非圣人抑己爱人之道。又小人窃弄威福，以亏皇明。"言甚切直。疏奏，高宗下诏慰勉，遽令弃竹于江中。
又曰：高宗谓侍臣曰："邢文伟事我儿能减膳切谏，此正直人也。"遂擢拜右史。
又曰：宪宗以李绛为相，同列李吉甫便僻，善逢迎上意，绛梗直，多所规谏，故与吉甫不叶。绛性刚讦，每与吉甫争论，人多直绛。宪宗察绛忠正自立，故绛论奏，多所允从。
又曰：武玄衡从父弟儒衡，字庭硕，才度俊伟，气直貌庄，言不妄发，与人交友，终始不渝。相国郑馀庆不事华洁，后进趋其门者多垢衣败服，以望其知。而儒衡谒见，未辄易所好，但与之正言直论，馀庆亦因重之。
《晏子春秋》曰：景公观于淄上，叹曰："使国可和保，而傅之子孙，岂不乐哉！"晏子曰："今君临民若寇仇，见善如避热，不亦难乎？"
又曰：景公昼被发，乘六马，御妇人以出正闺。刖跪击马而反之，曰："非吾君也！"公惭而不朝。晏子曰："臣闻下无直辞，上有堕君，民多矫行。今君有失行而刖跪直禁，是君之福也。"于是令刖跪倍资。
又曰：景公见梁丘据，公曰："与我和？"晏子曰："此同也。和者，君甘则臣酸，君淡则臣咸；今据也，君甘则甘，所谓同也。安得为和？"
《尸子》曰：范献子游河，大夫皆在。君曰："孰知栾氏之子？"大夫莫答。舟人清涓舍楫，答曰："君奚问栾氏之子？"君曰："自吾亡栾氏也，其老者未死，少者壮矣。"清涓曰："善修晋国之政，内得大夫，外不失百姓，虽栾氏子，其若君何？若不修晋国之政，内不得大夫，而外失百姓，则舟中之人皆栾氏子也。"君曰："善！"
《吕氏春秋》曰：熊意见齐宣王曰："寡人闻子好直，有之乎？"对曰："意何能直？意闻好直之士，家不处乱国，身不见汗君，今意身得见君而家托乎齐，意何能直！夫贤主所以贵士者，以其能直言也。言直则枉者见，人主欲闻枉而恶直，是鄣水源而欲其流也。"
《说苑》曰：魏武侯浮西河而下中流，谓吴起曰："美哉，山河之固，此魏之宝也！"对曰："在德不在险。昔三苗氏，左洞庭而右彭蠡，德义不修而禹灭之；夏桀之居，左河济而右太华，伊阙在南，羊肠在北，修政不仁而汤放之；殷纣之国，左孟门而右太行，常山在其北，大河经其南，修政不德而武王伐之。由此观之，在德不在险。若君不修德，船中之人尽敌国也。"武侯曰："善。"
又曰：秦始皇既有天下，乃召群臣而议曰："昔五帝禅贤，三王世继，孰是，将为之？"博士七十人未对。鲍白令之对曰："天下官则禅贤是也，天下家则世继是也，故五帝以天下为官，三王以天下吻家。"秦皇帝仰天叹曰："吾德出乎五帝，将官天下，谁可使代我后者。"鲍白令之对曰："陛下行桀纣之道，欲为五帝之禅，非陛下所能行也。"秦皇大怒曰："令之前！若何以言我桀纣之道也？速说之，不解则死。"令之对曰："陛下筑台于云宫殿五里，建千石之锺，立万石之虡，妇女连百，倡优累千，兴作丽山宫室，至雍相继不绝，所以自奉者，殚天下竭民力，陛下所谓自营仅存之主耳，何暇比德于五帝欲官天下哉！"秦皇帝暗然无以应，面有惭色。
《新序》曰：齐景公游于牛山之上，而北望齐，曰："善哉，国乎！使古无死者则寡人将去斯如之何？"乃泣沾襟。高子曰："然！赖君之赐，蔬食恶肉可得而食也，驽马栈车可得而乘也，且不欲死，而况吾君乎？"俯而垂泣。晏子拊手而笑曰："乐哉，今日婴之游也！见怯君一，而谀臣二，使古之无死者，则太公、丁公至今犹存。吾君方将被衰笠而立乎畎亩之中，惟事之恒，何暇念死乎？"景公惭焉。
又曰：晋平公间居，师旷侍坐。平公曰："子生无目，子之默默也。"师旷对曰："天下有五默默，而臣不得预一焉！"平公曰："何谓也？"师旷曰："群臣行赂，以采名誉，百姓侵冤，无所告诉，而君不悟，此一默默也；忠臣不用，用臣不忠，下才处高，不肖处贤而君不悟，此二默默也；奸臣欺诈，空虚府库，以其少才覆塞其恶，贤人逐，邪臣贵，而君不悟，此三默默也；国贫民罢，上下不和，而好财用兵，嗜欲无厌，谄谀在傍，而君不悟，此四默默也；至道不明，法令不行，吏民不正，百姓不安，而君不悟，此五默默也。国有五默默而不危者，未之有也。臣之默默何害乎国家哉！"
又曰：周舍立赵简子门三日三夜，简子使问之，曰："夫子将何以教寡人？"对曰："愿为君谔谔之臣，墨笔操牍，随君之后，伺君过而书之。"简子悦之。
又曰：魏文侯与士大夫坐，问曰："寡人如何君也？"群臣皆曰：？"君，仁君也！"至任座曰："君，非仁君也。"曰："子何以言之？"对曰："君伐中山不以封君之弟，而封君之子，是以知君非仁君也。"文侯怒，逐任座。次到翟璜，对曰："君，仁君也。"曰："何以言之？"对曰："臣闻其君贤者，其臣言直，向任座之言直，是以知君之仁也。"文侯曰："善！"复召任座。
《郭子》曰：王含为庐江，(含，字处弘，敦兄也。)贪强狼藉，王敦欲护其兄，故于众坐中称："家兄在郡为政定善，庐江人咸称之。"时何充为主簿，在坐正色曰："充即庐江人，所闻异于此。"
《汉南先贤传》曰：李宣，字公休，为太尉黄琼所辟。是时寒暑不和，羌夷数起，琼见掾属曰："是太尉无德，愿诸掾有以匡之。"掾东平王象对曰："昔尧遭洪水之变，汤有六年之旱，自上圣之君，谁能无此！明公日昃恪勤，衮职修理，小掾等无以加增。"如此至数人，琼欣笑。次及宣乃仰曰："明公被日月之衣，居上司之位，辅弼天子，处谏诤之职，未有对扬謇謇之言，其所旌命，不授岩谷之士，小掾私以於邑。小掾闻之，三台不明，责在三公，愿明公深思，消复灾异，进纳忠良。"众人默然惭愧。
《华阳国志》曰：中山诸王每过温县，必责求供给，温吏民患之。李密至县，中山王过，欲征刍茭薪蒸。密引高祖过沛，宾客老幼，礼桑梓之恭，一无烦扰，伏惟明王孝思惟则，本国望风，式歌且舞，诛求之疲，所未闻命。后诸王经过，不烦温县。
又曰：陈禅，字纪山，安汉人也。拜谏议大夫。西域献幻伎，天子与公卿观之，禅独伏不视。
《李固外传》曰：梁冀欲立清河王，常侍曹腾闻议定，见冀曰："清河为人严明，若遂即位，将军受祸不久矣。"异更会议立蠡吾侯子，惟固与杜乔深据本议。桓帝立，固与杜乔以本立下狱。太后诏出固，冀乃复令黄门常侍作飞章虚奏，收固等系狱，皆死。京师谚曰："直如弦，死道边；曲如钩，反封侯。"
《孔融别传》曰：袁术僣乱，曹操托杨彪与术婚姻，诬以欲图废置，奏收下狱，劾以大逆。融闻之，不及朝服往见操曰："杨公四世清德，海内所瞻，《周书》父子兄弟，罪不相及，况以袁氏归罪！《易》称积善馀庆，徒欺人耳？"操曰："此国家之意。"融曰："假使成王杀邵公，周公可得言不知耶？缨绥缙绅所以瞻仰明公者，以公聪明仁知，辅相汉朝，举直措枉，致之雍熙。今横杀无辜，则海内观听莫不解体。孔融鲁国男子便当拂衣而去。"操不得已，遂理出彪。
《樊英别传》曰：顺帝策书备礼，玄𫄸征英，诏切郡县驾载上道。英不得已到京师。称疾不肯赴。乃强舆入殿，犹不以礼屈。帝怒曰："朕能生君，能杀君；能贵君，能贱君；能富君，能贫君。君何慢朕？"英曰："臣受命于天，生尽其命，天也；死得其命，亦天也。陛下焉能生臣，焉能杀臣！臣见暴君，如见仇雠，立朝犹不肯，可得贵乎？虽在布衣之列，环堵之中，晏然自得，不易万乘之尊，又何得而贱乎？陛下焉能贵臣，焉能贱臣！臣非礼之禄，万锺不受也；若申其志，虽箪食不厌也。陛下焉能富臣，焉能贫臣！"帝不能屈，而敬其名，使出就太医养疾，日置羊酒。
《语林》曰：晋王敦与世儒议下都。世儒以朝廷无乱，且唱兵始，自古所难谏诤甚苦处。冲变色曰："吾过蒙恩遇，受任南夏，卿自同奸邪，阻遏义举，王法焉得相私？"因目左右令进。世儒正色曰："君昔岁害兄。今又杀弟，自古多士，岂有如此举动！"言毕流涕。敦意乃止。
《王苻论》曰：国以贤兴，以谄衰；君以忠安，以佞危。此古今之常论，而时所共知也。然衰国危君继踵不绝者，岂时无忠信正直之士哉？诚苦其道不得行耳。
