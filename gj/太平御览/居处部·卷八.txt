○宅
《释名》曰：宅，择也；言择吉处而营之也。
《说文》曰：宅，人所托也。
《周礼》曰：凡任地，国宅无征。郑注云：国宅城中，无征税也。
《礼记》曰：献田宅者操书契。
《左传》曰：初，景公欲更晏子之宅，曰："子之宅近市，湫隘嚣尘，不可以居，请更诸爽垲者。"辞曰："君之先臣容焉，臣不足以嗣之。"及晏子如晋，公更宅，反则成矣。既拜，乃毁之如里室，皆如其旧。则使人反之。且谚曰："非宅是卜，惟邻是卜。二三子先卜邻矣。"卒复其旧宅。
《汉书》曰：萧何买田宅，必居穷僻处，曰："令后世贤，师吾俭。不贤，毋为势家所夺。"
又曰：鲁恭王馀好治宫室苑囿，坏孔子旧宅以广其宫，闻锺磬琴瑟之声，遂不敢复坏，于其壁中得古文经传。
《吴志》曰：周瑜与孙策同年，相友善，瑜推道南大宅以舍策，外堂拜母，有无通共。
《晋书》曰：裴楷性宽厚，与物无忤。不持俭素，每游荣贵，辄取其珍玩。虽车马器服，宿昔之间，便以施诸穷乏。尝营别宅，基构甚丽，与兄共游行，床帐俨然，棂轩疏郎，兄心甚愿之而口不言也，楷心知其意，便使住。
又曰：杜后母裴氏为广德县君。裴氏名穆，长水校尉绰孙，太傅主簿遐女，太尉王夷甫外孙。中表之美，高于当世。遐随东海王越遇害，无子。唯穆渡江，遂享荣庆，立第南掖门外，世所谓杜姥宅云。
又曰：有奏王公国家，京城不宜有田宅。未暇作诸国邸，当使有往来处，今限京师得有宅一所。
《齐书》曰：刘绘，字士彰，彭城人也，太常悛弟。父勔，宋末权贵，门多客。绘解褐为著作郎，太祖见。叹曰："刘公为不亡矣！"绘聪警，善隶书。为竟陵王后进宾客时，张融、周颙并有言工，融音旨缓韵，颙辞致绮捷，绘之言吐，又顿挫有风气。时人谓语曰："刘绘贴宅，别开一门。"言在二家之中也。又朝野为语曰："三人共宅，夹清漳，张南周北，刘中央。"言处二人间。
王隐《晋书》曰：魏舒，字阳元。幼丧父母，为外宁氏所养。氏起宅，相者云："当出贵外甥。"外祖父母以宁氏甥小而慧，谓应相也。舒答："当为外家成此宅相。"
又曰：上党鲍瑗家多丧祸贫苦，淳于智卜之，卦成，谓曰："为君安宅者，女子工耶？"曰："是也。"又曰："此人已死耶？"曰："然"。智曰："此人安宅失宜，既害其身，又令君不利。君舍东北有大桑树，君径入市门数十步，当有一人折新马鞭者，便就请买还，悬此树，三年当得物。"瑗承言诣市，果得马鞭，悬之三年，后浚井，中得数十万铜钱杂器，复可二十馀万。于是家业用展，病者亦愈。
《晋书》曰：孔愉营山阴湖南侯山下数亩地为宅，草屋数间，便弃官居之。送资数百万，悉无所取。
又曰：桓玄得志，常欲以谢安宅为营。谢混曰："邵伯之仁，犹惠及甘棠；文静之德，更不保五亩宅耶！"玄闻，惭而止。
《宋书》曰：初，太社西空地一区，吴时丁奉宅，孙皓流徙其家；晋有江左，初为周𫖮、苏峻宅，其后为袁真宅，又为章武王司马秀宅，皆凶败；后给臧焘，亦频遇丧祸；故世称恶地。王僧绰常以正达自居，谓宅无吉凶，请为第。始就筑，未居而败。
又《颜延之传》曰：竣既贵重，权倾一朝，凡所资供，延之无所受，器服不改，宅宇如旧。见竣起宅，谓曰："善为之，无令人笑汝拙也。"
《齐书》曰：齐世祖武皇帝讳赜，字宣远，太祖长子也。小字龙儿。生于建康青溪宅，其夜陈孝后、刘昭后同梦龙据屋上，故字上焉。
《梁书》曰：高祖，宋大明八年甲辰，生于秣陵县同夏里三桥宅。
《后魏书》曰：德兴反于营州，使尚书卢同往讨之，大败而反。属侍中穆绍与元顺侍坐，因论同之罪。同先有近宅借绍，颇欲为言。顺勃然曰："卢同终将无罪！"太后曰："何得如侍中之言？"顺曰："有好宅与要势侍中，岂虑罪也？"绍惭，不复敢言。
又《邢峦传》曰：孝文因行乐至司空府南，见峦宅，谓峦曰："朝行乐至此，见卿宅乃住，东望德馆，情有依然。"峦对曰："陛下移构中原，方建无穷之业，臣意在与魏升降，宁容不务永宁之宅。"帝谓司空穆高、仆射李冲曰："峦之此言，其意不小。"
《五代史·晋史》曰：罗绍威前唐时尝建第洛阳福善里。庄宗同光中，始赐明宗梁租庸使赵岩宅，虽华，以趋内远，乃召绍威子周敬易其第。后明宗即位，一日梦中见一人，仪形瑰秀，若素识者，上梦中曰："此得非前宅主罗氏乎！"及寤，访其子孙，左右对曰："周敬见列明廷。"召至，果符梦中所见。上谓侍臣曰："朕不欲使大勋之后久无土地。"因授左冯翊。非承家为善，何以致此！
《五代史·周书》曰：汉初，以晋入蕃将相第宅赐随驾大臣，以赵莹第赐太祖。太祖召莹子前刑部郎中易则告之曰："所赐第除素属版籍外，如别有契券，己所置者，可归本直。"即以千馀缗遗易则，易则惶恐辞让，太祖坚之，乃受。
《孔子家语》曰：鲁哀公问于孔子曰："寡人闻东益宅不祥，信有之乎？"孔子曰："不祥有五，而益宅不与焉。夫损人而自益，身之不祥也。弃老而取幼，家之不祥也。释贤而任不肖，国之不祥也。老者不教，幼者不学，俗之不祥也。圣人伏匿，愚者擅权，天下之不祥也。不祥有五，而益宅不与焉。"
《淮南子》曰：鲁哀公欲西益宅，史争之，为西益宅不祥。哀公作色怒，左右数谏不听，乃以问其傅曼折睢，对曰："天下三不祥，而西益宅不与焉。"哀公大悦，复问："何为三不祥？"对曰："不行礼义，一不祥。嗜欲无止，二不祥。不听正谏，三不祥。"哀公喟然，自反，不益宅。
《风俗通》曰：宅不西益，俗说西者为上，上益宅者，妨家长也。原其所以西益者，《礼记》曰："南向北向，西方为上。"《尔雅》曰："西南隅谓之隩。"尊长之处也。不西益者，恐动摇之耳。审西益有害，增广三面岂能独吉乎？
《国语》：鲁文公欲弛孟文子之宅，(文公，鲁僖公之子。弛，毁也。孟文子，鲁大夫公孙敖之子文伯谷也。宅有司所居，公欲毁之，以益宫也。)使人谓之曰："吾欲利子于外之宽者。"对曰："夫位，政之建也；署，位之表也；车服，表之章也；宅，章之次也；禄，食之次也。君议五者以建政，为不易之故也。今有司未命易臣之署与其车服，而曰：将易而次，为宽利也。夫署，所以朝夕虔君命也。臣立先臣之署，服其车服，为利故而易其次，是辱君命也。不敢闻命。若罪也，则请纳禄与车服而违署，唯里人之所命次。"公弗取。臧，文仲闻之，曰："孟孙善守矣，其可以盖穆伯而守其后于鲁乎！"(穆伯，文子之父公孙敖也。淫乎鲁，出奔而死，圻于齐。今文子守官不失礼，故可掩盖其父恶，守其后嗣也。)公欲弛郈敬子之宅，亦如之。(公，文公。郈敬子，鲁大夫郈惠伯玄孙之孙敬伯回也。亦如之者，亦谓之欲利子于外之宽者也。)对曰："先臣惠伯以命于同里，尝、禘、烝享之所致君昨者世有数矣。出入受事之币以致君之命者，亦有数矣。今命臣更次于外，无乃违乎！请从司徒以班从次。"亦弗取。
《孟子》曰：五亩之宅，树墙下以桑，匹妇蚕之，则老者足以衣帛。
《韩子》曰：有与猛者邻，欲卖宅避之。人曰："是其贯将满矣，子姑待之。"答曰："吾恐以我满贯也。"遂去之。
《淮南子》曰：任一人之能，不足以治三亩之宅。循道理之数，因天地之固，然则六合不足均也。
《抱朴子》曰：葛卢佐光武有大功，受爵，立宅舍于博望里。于今基址石础存焉。
《郡国志》曰：虢州杨震宅，西有龙望原，南崖有太尉公藏书窟。太元初，人逐兽入穴，见古书二千馀卷。
又曰：洛阳董卓宅在永和里，掘地辄得金玉宝玩。后魏邢峦掘得丹沙及钱，铭曰董太傅之物。后梦见卓索，栾不与。经年而卒。
又曰：洛阳石崇宅有绿珠楼，今谓之狄泉。
又曰：洛阳苏秦宅在利仁里。后魏高显业每夜见赤光，于光处掘得金百斤，铭曰苏家金。业为之造寺。
又曰：干山南有许询宅。
又曰：长沙南寺贾谊宅，亦陶侃宅在焉。
又曰：娄县山下有巫咸故宅在焉。
又曰：鄂州西塞山有黄琬宅、丁固宅。
又曰：寻阳郡湓城亭有陶潜宅。
又曰：柳州城东北有仙人苏耽宅。
又曰：淯阳有小长安，东场城有范蠡祠，即故宅也。
又曰：恒州九门县新市城西有蔺相如宅。
又曰：邓州枚溪出紫山南道，百里奚故宅基在焉。
又曰：密州高密西有郑玄宅，亦曰郑城。玄后移葬于属阜。墓侧有稻田万顷，断水造鱼梁，岁收亿万，世号万匹梁。
《舆地志》云：县东南白沙有庞士元宅于汉水之北，司马德操宅于汉水之南，隔鱼梁州街对宇，欢情自接，每至相思，则褰裳涉水。
《楼承先别传》曰：楼玄到广州密求虞仲翔故宅处，遂徘徊踯躇，哀咽凄怆，不能自胜耳。
《三辅决录》曰：郭祥为太尉长史，起大宅在高陵城西，世称曰长史宅。
《濑乡记》曰：老子祠在濑乡曲仁里。谯城西出十里，老子平生时，教化学堂故处也。汉桓帝修建屋宇为老子庙。庙北二里李夫人祠，是老子所生旧宅也。
刘祯《京口记》曰：糖颓山，山周回二里馀。山南隔路得郗鉴故宅，五十馀亩。
又曰：长村东太渎，渎北有谢玄故宅。
戴延之《西征记》曰：东阳门外道北，吴蜀二主第宅，去城二里。墟基犹存。
又曰：潼关，北去蒲阪城六十里，城中有舜庙。城外有宅井及二妃坛。南去城二十里有山，舜所耕山也。
《述征记》曰：丰水西九十里有汉高祖宅。
又曰：山阳县城东北二十里，魏中散大夫嵇康园宅。今悉为田墟，而父老犹谓嵇公竹林地，以时有遗竹也。
《成都记》曰：成都县南百步有严君、司马相如、杨雄宅。今草玄亭馀迹尚存。
《陈留耆旧传》曰：董宣为北海太守。大姓公孙舟造起大宅，卜工占之，云宅成当出一丧。舟使其子取行人杀之以塞咎。宣收舟，拷杀之。
《世说》曰：锺会、荀济二人情好不协。荀有宝剑，可直百万，常在母锺太夫人许。会善书，学荀手迹，作书与母取剑，仍窃去不还。荀后知是锺，而无由得求，思所以报之。会钟兄弟共以千万起新宅，始成，甚精丽，未得移住。荀善画，于是潜往画锺门堂，并作太傅形象，衣冠状貌如平生之容。锺来入门，便感恸，于是宅遂空废。
《徐邈别传》曰：邈字仙民，举也恣承，传为定范。旧疑岁神在卯，举世认承，传为定范。旧疑岁神在卯，此宅之左，即彼宅之右地，何得俱忌。邈以为太岁之属，自是游神；譬如日出之时，向东皆逆，非为定体。
《水经注》曰：齐城门外有晏婴宅。
盛弘之《荆州记》曰：新野郡西七里有杨溪，源出紫山，南流入淯。故耆老传云溪西有百里奚宅。
又曰：新野郡南有越相范蠡祠，蠡宅三户。人传云祠处即是宅。
又曰：襄阳范蠡祠南有晋河南尹乐广宅，周回十馀亩。曩旧井犹未颓，檀道济置逻其中，即名为乐宅。
又曰：襄阳西北十馀里，名为隆中，有诸葛孔明宅。
又曰：宛城有伍子胥宅。
范汪《荆州记》曰：义阳六安县有光武宅，枕白水，所谓龙飞白水。
《苏州记》曰：周文学科孔子弟子言偃宅在常熟县西。
《史记》云：言偃，吴人也，字子游。又《吴地记》云：宅有井，井边有监洗石，周四尺。《舆地志》云：梁萧正德为郡太守，为萧将去，莫知所在。
《吴地记》曰：云陆氏宅在长谷，谷在吴县东北，谷名华亭谷，水下通松江。昔陆逊、陆凯居此谷。《吴志》云："汉庐江太守陆康与袁术有隙，使侄逊与其子绩率宗族远此避难。"居于是谷。谷东有昆山父祖墓焉。故陆机《思乡诗》：曰"仿佛谷水阳，婉娈昆山阴。"
《列仙传》云：历阳有彭祖宅，祷祠风雨，应期而至。
《襄沔记》曰：晋永兴中，镇南将军襄阳郡守刘弘至隆中观葛故宅，立碣表闾，使太傅掾犍为李兴为文。
又曰：繁钦宅、王粲宅，并在襄阳。井台犹存。
又曰：长流解西有梁曹仪同景宗、柳仪同庆远、韦仪同睿诸宅，并相邻次郭城西门。韦睿少时，有南阳人蔡那善相，相睿宅应出三公、刺史，贵不可言。时睿宅上有草房十间，那宅在城南，悉是瓦屋，求睿换宅，疑而不许。叡两兄阐、纂有令问，位望在睿之右。乡里谓此人应班槐棘。其后阐、纂相继而终。睿奉龙飞，遂成宅相。简文征书既至，游憩此宅，望气之言，殆有征矣。
《丹阳记》曰：有张子布宅，在淮水南对瓦官寺门张侯桥所也。桥近宅，因以为名。
仲雍《荆州记》曰：秭归县有屈原宅、伍子胥庙。捣衣石犹存。
韦述《两京记》曰：东京宜人坊，其半本隋齐王暕宅。炀帝爱子，初欲尽坊为宅，帝问宇文恺曰："里名为何？"恺曰："里名宜人。"帝曰："既号宜人，奈何无人，可以半为王宅？"
又曰：仁和坊，兵部侍郎许钦明宅。钦明，户部尚书圉师犹子，与中书令郝处俊乡党亲族。两家子弟类多丑陋，而盛饰车马，以游里巷。京洛为之语曰："衣裳好仪观恶，不姓许即姓郝！"
又曰：崇仁坊西南隅，长宁公主宅。既承恩，盛加雕饰，朱楼绮阁，一时胜绝。又有山池别院，山谷亏蔽，势若自然。中宗及韦庶人数游于此第，留连弥日，赋诗饮宴，上官昭容操翰于亭子柱上写之。韦氏败，公主随夫为外官，初欲出卖，木石当二千万，山池别馆，仍不为数。遂奏为观，以中宗号为名。词人名士，竞入游赏。
又曰：延寿坊东隅，驸马裴巽宅。高祖末，裴行俭居之。自行俭以前，居者辄死。自俭卜居，有狂僧突入，髡其庭中大柳树，中有豕走出，径入北邻，其家数月暴死尽，此宅清宴。
又曰：永兴坊西门北魏征宅，本宇文恺宅。及征居之，太宗幸焉，时将营小殿赐征为堂。
又曰：通化坊东南，郧公殷开山宅，西北颜师古宅，又有欧阳询宅。时人谓之吴儿坊。
又曰：延寿坊北门之西，有中书令阎立本宅。宅内西亭有立本画水墨之迹。
又曰：明教坊龙兴观西南隅，开府宋璟宅。南门之东，国子司业崔融宅。璟造宅，悉东西相对，不为斜曲，以避恶名。融为则天哀策，用思精苦，下直马过其门不觉，文就而卒。
又曰：尚善坊东南隅，歧王范宅。宅有薛稷画鹤，世称妙绝。
又曰：劝善坊东北隅，太子太师郑公魏征宅。山池院有进士郑光乂画山水，为时所重。
又曰：宣风坊北街之西，中书令苏味道宅。宅有三十六柱亭子，时称巧绝。
《禄山事迹》曰：禄山旧宅在道政坊，玄宗以其隘陋，更于亲仁坊选宽爽之地，出内库钱更造宅焉。敕所司穷其华丽，不限功力财物，堂皇院宇，重复窈窕，周匝诰曲，户牖交疏，高台临池，宛若天造，帷帐幔幕，充牣其中。至九年八月，禄山献俘至京，方命入此新宅。
《春秋内事》曰：阴宅以日奇，阳宅以月偶；阴宅先内男子当令奇，阳宅先内女子当令偶，乃吉。阴宅内男子三人，阳宅内女子二人。
《地镜图》曰：人望百家宅法中有赤气者，家有汛财。白气入人家，有财不保。黑气有五，其伏在宅中，青气者有银，地宝也。
嵇康《宅无吉凶论》曰："设为三公之宅，而命愚民居之，必不为三公，可知也。夫寿夭之不可求，甚于贵贱。然则择百年之宫，而望殇子之寿，孤逆魁忌，以速彭祖之夭，必不几矣。然则果无宅也，是性命自然，不可求矣。"
《楼观本记》曰：隋之开皇元年，敕旨："楼观者，本尹先生卜居之胜宅，老君说经之圣迹，乃元教根源，福田之首。宜令所司别作图样，开拓旧居。"
