○薮
《说文》曰：薮，大泽也。
《周礼》曰：扬州之泽薮曰具区，荆州之泽薮曰云梦，豫州之泽薮曰甫田，青州之泽薮曰孟诸，兖州之泽薮曰大野，雍州之泽薮曰弦蒲，幽州之泽曰医无闾，冀州之泽曰昭馀祁。(虞候、祈望，皆官名也。)
《国语》曰：谷、洛斗，将毁王宫，王欲壅之。太子晋谏曰："古之长民者不隳山，不崇薮，不防川，不窦泽。夫山，土之聚也；薮，物之归也。"
又曰：其后伯禹念前之非度，(度，法也。)厘改制量，象物天地，比类百则，仪之于民，而度之于群生，共之从孙，四岳左焉。高高下下，疏川导滞，锺水丰物，丰殖九薮，汨越九原，宅居九隩，(隩内，九州之内，皆可宅居也。)合通四海。故天无伏阴，地无散阳，水无沉气，火无灾燀，神无间行，民无淫心，时无逆数，物无害生，帅象禹之功，度之于轨仪，莫不嘉绩，克厌帝心。皇天嘉之，祚以天下。
《尔雅》曰：鲁有大野，(今高平钜野县东北大泽。)晋有大陆，(今钜鹿北广河泽。)秦有杨纡，(音讴。今在扶风汧县西也。)宋有孟诸，(今在梁国睢阳县东北也。)楚有云梦，(今南郡华容县东南巴丘湖是也。)吴越之间有具区，(今吴县南太湖，即震泽也。)郑有甫田，(今荥阳中牟县西甫田泽。)周有焦获，(音互。今扶风池县阳瓠中是也。)谓之十薮。
《汉书》曰：司马相如谕巴蜀父老文云鹪雕鹏已翔于寥廓之宇，而罗者犹视于薮泽。
《风俗通》曰：薮，厚也。草木鱼鳖所以厚养人君与百姓也。
《吕氏春秋》曰：昭馀祁，一名大昭，又名沤泽。《周礼》并州薮，俗名鄢城泊是。按薮自太原祁县连延西接至此。
《关中记》曰：弦蒲薮，案《周礼职方氏》雍州，其薮曰弦蒲。
《晋太康地志》云：汧泽有蒲谷乡弦中谷，乃雍州之弦蒲也。按《汉书地理志》取蒲薮即弦蒲薮是焉。
《水经注》曰：汧水，源出汧山蒲谷乡雍中谷，决为弦蒲薮。
○泽
《释名》曰：下有水曰泽，言润泽也。
又曰：水泆出所为泽曰掌，水停处如手掌中也。今兖州人谓泽曰掌。
《说文》曰：坳泽在昆仑墟下。荷泽在山阳胡陆南。
《易》曰：丽泽，兑，君子以朋友讲习。
又曰：泽中有雷，随，君子以乡晦入宴息。
又曰：上天下泽，履，君子以辨上下，定民志。
又曰：泽上有地，临，君子以教思无穷，容保民无疆。
又曰：山上有泽，咸，君子以虚受人。
又曰：上火下泽，睽，君子以同而异。
又曰：泽上有雷，归妹，君子以永终知敝。
又曰：山下有泽，损，君子以惩忿窒欲。
又曰：泽上于地，萃，君子以除戎器，戒不虞。
又曰：泽上有水，节，君子以制数度，议德行。
又曰：泽中有火，革，君子以治历明时。
又曰：泽上有风，中孚，君子以议狱缓死。
又曰：泽灭木，大过，君子以独立不惧，遁世无闷。
又曰：泽无水，困，君子以致命遂志。
又曰：象曰：泽上于天，夬，君子以施禄及下，居德则忌。
《河图曰》曰：大迹出雷泽，华胥履之生伏牺。(雷泽，泽也。)
《书》曰：雷夏既泽，〈王雝〉沮会同。(孔安国注曰：雷夏，泽名。)
《书大传》曰：舜渔于雷泽。(郑玄注曰：雷泽，今属济阴。)
《诗》曰：彼泽之陂，有蒲与荷。
《周礼》曰：川泽，其动物宜鳞物，其植物宜膏物，其民黑而津。
又曰：泽虞，掌国泽之政令，为之厉禁，使其地之人守其财物，以时入于王府，颁其馀于万民。
《礼》曰：獭祭鱼，然后虞人入泽梁。
《礼稽命征》曰：王者，德礼之制者，泽谷有朱鸟白玉，赤蛇赤龙出焉。
《传》曰：宣十五年，晋侯救宋。伯宗曰："不可。古人有言，曰虽鞭之长，不及马腹。天方授楚，未可与争，虽晋之强，能违天乎？谚曰高下在心，(度时制置。)川泽纳污，(受污浊也。)山薮藏疾。……君其待之。"
又曰：卫侯出奔齐，孙氏追之，败公徒于柯泽。(济北东阿县西南有大泽是也。)
又曰：叔向母曰："深山大泽，实生龙蛇。"
《广雅》曰：方泽，祭地也。
《太公金匮》曰：夏桀之时，有芩山之水，桀常以十月发民凿山穿陵，通于河。民谏曰："孟冬凿山穿陵，是泄天气，发地藏，天子失子道，后必有败。"桀杀之。期年，苓山一旦崩为大泽。
《战国策》曰：淳于髡一日见七人于齐宣王。王曰："千里而一士，是比肩而立，百世而一圣，若随踵而至。"淳于髡曰："今求桔梗于沮泽，则累世不得一矣。"(桔梗，山中之草。)
《史记》曰：陈馀与张耳相失，余解印绶付耳，亡入泽中捕鱼。
又曰：《封禅书》云：上郊雍，通回中道，春至鸣泽。
《汉书》曰：高祖以亭长送徒骊山，徒道亡，到丰西泽中停饮，夜皆解纵，曰："公等皆去，吾亦从此逝矣。"
又曰：秦始皇帝常曰，东南有天子气。于是，东游以厌当之。高祖即自疑亡匿，隐岩石之间，吕后与人俱求，常得之，高祖怪而问之，吕后曰："季所居，上常有云气，故从往，常得季。"高祖心喜，沛中子弟或闻之，多欲附者。
《西域传》曰：康居国西北二千里有奄蔡国，控弦十万，临大泽而居。
又曰：河有两源，合东注盐泽，一名昌蒲海，去玉门关三百里，广轮四百里，水冬夏不减，皆以为潜行地下。
《续汉书》曰：吴祐尝牧豕于长垣泽中。
《晋中兴书》曰：刘牢之至五桥泽中败绩，兵士殆尽，牢之马超五丈涧得免。
《晋书》曰：陶侃少时，渔于雷泽，尝网得一织梭，以挂于壁，有顷雷雨至，遂为龙而去。
《穆天子传》曰：天子北征，舍于珠泽。
《山海经》曰：稷泽。(后稷神所凭，因以为名也。)
《帝王世纪》曰：雀山之地，一夕为大泽，而深九尺。
戴延之《西征记》曰：巨泽，鲁之西界，孔子获麟处。
《管子》曰：北泽烧火照台下。管子曰："万乘之国，不可无薪而炊。今北泽烧，农夫得卖其薪荛，一束十倍。"
又曰：涸泽数百岁水不绝者，生庆忌，其状若人，长四寸，黄衣黄冠，戴黄盖，乘水鸟，好疾驰，以其名呼之，可使千里外，一日反报，此涸泽之精也。
《文子》曰：高莫高于天，下莫下于泽，天高泽下，圣人法之。
《韩非子》曰：鲁人烧积泽。天北风，火南倚，恐烧国。哀公惧，自将众趋救之。
《新序》曰：晋公逐兽于砀，入大泽，迷不知所出，问渔者，送出泽，因以谏之。公令记其名，渔者曰："公亟反国，臣亦反渔所。"
又曰：楚威王问于宋玉曰："先生其有遗行也，何士民众庶不誉之甚？"宋玉对曰："鲸鱼朝发昆仑之墟，暮宿于孟诸，夫尺泽之鲵，岂能与之量江海之大哉？世俗之民，又安知臣之所为哉？
《风俗通》曰：水草交曰泽，言润万物以阜民用。
《水经注》曰：路温舒，钜鹿县之东里人，里监门使温舒牧羊泽中，取蒲叶用写书，即此泽也。
又曰：坳泽，河水之所潜也，其源浑浑泡泡者也。东去玉门阳关一千三百里，广轮四百里。其水澄停，冬夏不减。其中洄湍雷轮转，为隐沦之脉，当其圜流之上，飞禽奋翮于霄中者，无不坠于渊波。即河水之所潜，而出于积石也。
又曰：徐州丰西泽，即高祖斩白蛇之所。
又曰：中牟县圃田泽，北与阳武分，水泽多麻黄草，故《述征记》曰："践县境便睹斯卉，斯卉穷，则知逾界。"今虽不能然，谅亦非谬。《诗》所谓"东有甫草"也。皇武子曰："郑之有原圃，犹秦之有具囿。"泽在中牟县，西限长城，东极官渡，北佩渠水，东西四十许里，南北二十许里，中有沙冈，上下二十四浦，津流迳通，渊潭相接，各有名焉。有大斩、小斩，有大灰、小灰、义鲁、练秋、大白杨、小白杨、散吓、禺中、羊圈、大鹄、小鹄、龙泽、蜜罗、大哀、小哀、大长、小长、大缩、小缩、伯丘、大盖、牛眼等浦，水盛则北注，渠溢则南播。故《竹书纪年》云：梁惠成王十五年，入河水于甫田。又为大沟而引甫水者也。
《图经》曰：晋有大陆，《吕氏春秋》云：晋之大陆，犹赵之钜鹿也。按《隋图经》云：大陆、大鹿、大河，即一泽而异名也。《汉书》云：路温舒取蒲于此也。泽亦《尚书》云："纳于大麓"，是此也。
《河南图经》曰：广成泽，在梁县西四十里。
《后汉书》云：安帝永初元年，以广成游猎地假与贫人，于时马融作《广成颂》云："大汉之初基也，揆厥灵囿，营于南郊，右曫三途，左枕嵩岳，面据衡阴，箕背王屋，浸以波溠，演以荣洛，金山石林，殷起乎中，神泉侧出，丹水湟池，怪石浮磬，焜乎其陂。"是此泽也。隋大业中，置马牧焉。亦名广陂，其灌溉之利，至今百姓赖之。
《舆地志》曰：梓泽在王城西北三十里，与金谷相近。又《郡国志》云："泽即金谷也，有金水出焉，故谓之金谷，晋石季伦别墅在焉。
○陂
《说文》曰：陂，池也。
《书》曰：九川涤源，九泽既陂。(陂，泽也。)
《诗》曰：彼泽之陂，有蒲与荷。
《史记》曰：高祖母云刘媪，尝息大泽之陂，梦与神遇，时雷电晦冥，见蛟龙于其上，巳而有娠，遂产高祖。
又曰：宁成抵罪得脱，乃诈驰传出关归家，称曰："仕不至二千石，贾不至千万，安可比人乎？"乃贳贷，买陂田千馀顷，假贫民，役数千家焉。
《汉书》曰：汝南旧有鸿隙大陂，郡以为饶，成帝时，关东数水，陂溢为害。翟方进为烝相，以为决去陂水，其地肥美，省堤防之费，遂奏罢之。及翟氏败后，乡里归恶于方进，言方进请陂下良田不得而奏罢陂。顾野王云：王莽时尝苦旱，因追怨方进，童谣云："坏陂谁？翟子威。饭我豆，食美芋。魁反乎覆，陂当复。谁言者？两黄鹄。"建武中，太守邓晨使许阳典复鸿郄，以阳为都水掾。阳曰："昔成帝梦上天，天帝怒曰：何故坏我濯龙池。"于是，乃因高下形胜，起塘四百馀里，数年乃立。
《续汉书》曰：郭林宗交汝南黄叔度，先过袁奉高，不宿而去，信从黄宪，累日方还。泰曰："叔度之量，汪汪若万顷之陂，澄之不清，扰之不浊，不可量也。"
谢承《后汉书》曰：汝南许阳，晓以术承地脉，太守邓晨署为平水掾，使治鸿郄陂，陂成，人谮阳言取钱，晨系阳于狱，户自开，械自解，晨释之出，时日暮，陂上有火光引前，清德之感也。
《魏略》曰：明帝出次摩陂，有龙见于井中，帝出观龙，因改摩陂为龙陂。
《异苑》曰：东乡太湖，吴庚申岁于此有一军士五百人，将破堰取鱼，先以酒肉祈神，约令水涸。夜梦人云，塘水速竭，若见巨鳞，慎勿杀也；又有铜釜，并不可发。明往决水，翕然而尽，得白鱼，形状非常，小人贪利，剖而治之，见昨所祭馀食充溢肠内。须臾复得釜，又取发，水便暴出，五百人一时没溺。惟督监得存，具说事状，于今犹名此湖为五百陂。
《汝南先贤传》曰：郑敬去吏，隐居于蚁陂之阳，以渔钓自娱，弹琴咏诗，常方坐于陂侧，随杞柳之荫，铺茅蘼为席。
《淮南子》曰：譬若同陂而溉田，其受水均也。
《孙绰子》曰：海人曰，横海有鱼，一吸万顷之陂。
《抱朴子》曰：葛仙公每酒醉，常入家门前陂水中卧，竟日乃出。
《方舆记》曰：新蔡县葛陂，费长房化竹之所，后汉于此立葛陂县。
《河南图经》曰：洛水，自苑内上阳宫南弥浸东注，当宇文恺版筑之时，因筑斜堤，今东北流。水衡作堰九所，形如偃月，谓之月陂。
《寿春图经》曰：芍陂在安丰县。《淮南子》曰："楚相作期思之陂，灌雩娄之野。"又《舆地志》、崔实《月令》云，孙叔敖作期思陂，即此是也。故汉王景为庐江太守，重修起之，境内丰给。又按芍陂上承渒水，南自霍山县北界驺虞石入，号曰濠水是。北流注陂中，凡经百里，灌四万顷。
