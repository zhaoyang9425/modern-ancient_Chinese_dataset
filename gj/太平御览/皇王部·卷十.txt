○周康王
《纪年》曰：成康之际，天下安宁，刑措四十馀年不用。
《帝王世纪》曰：康王元年，释丧冕，作诰申诸侯，命毕公作策，分民之居里于成周之郊。王在位二十六年，崩。子瑕代立，是谓昭王。
《述异记》曰：庐山有康王谷，巅有一城，号为钊城。天每欲雨，辄闻山上鼓角笳箫之声，声渐至城而风雨晦合。时人以为常候。传云："此周康王之城。"康王爱奇好异，巡历名山，不远而至。城中每得古器、大鼎及弓弩金之属，知非常人之所处也。而山有康王之号，城又以钊为称，斯言将有征。
○昭王
《左传》曰：齐侯伐楚。楚子使与师言，管仲对曰："尔贡包茅不入，王祭不供，无以缩酒，寡人是征。昭王南征不复，寡人是问。"对曰："贡之不入，寡君之罪也，敢不共给？昭王之不复，君其问诸水滨。"(昭王时，汉水非楚境，故不受罪也。)
《帝王世纪》曰：昭王在位五十一年，以德衰，南征及济于汉，船人恶之，乃胶船进王，王御船至中流，胶液解，王及祭公俱没水而崩。其右辛游靡长臂且多力，拯得王。周人讳之，王室于是乎大微。王娶于房，曰"房后"，生太子满，代立，是谓穆王。《汉上记》曰："咋额至横桑三十里。"桑字，本作丧，辛游靡取昭王丧处。
《吕氏春秋》曰：周昭王亲征荆，(高诱注曰：秦庄王名楚，故曰荆。)还。及涉汉，梁败，王杜于汉中，(杜，尤粉切。训坠也。)辛游靡拯王北济。
○穆王
《归藏》曰：昔穆王天子筮出于西征，不吉，曰："龙降于天而道里修远，飞而中天，苍其其羽。"
《左传》曰：穆王有涂山之会。(周穆王，会诸侯于涂山。)
又曰：昔穆王欲肆其心，周行天下，将必皆有车辙马迹焉。祭父作《祁招》之诗，以止王心。王是以获殁于祗宫。
《史记》曰：穆王即位，春秋已五十矣。而王道衰微。王将征犬戎，祭公谋父谏曰："不可！"王遂征之，得四白狼四白鹿以归。自是荒服者不至。诸侯有不睦者，甫侯言于王，作修刑辟，命曰《甫刑》。穆王立五十五年，年一百五岁而崩，子恭王翳扈立。
《穆天子传》曰：天子北征，乃绝漳水。(郭注曰：绝犹截也。今在邺县也。)于是即井钘山之下。(即井钘山也。今在常山石邑县。钘音刑。)癸未，雨雪，天子猎于井钘山之西河。(河山足坡。)乃至于昆仑之丘，以观舂山之宝。乃披图视典，用观天子之宝器。(省河所出礼图。)玉果、(石似美玉，所谓如果者也。)璇珠、(璇，玉类也。音璇。)烛银、(有精光如烛也。)黄金之膏。(金膏亦犹玉膏，皆其精汋。)宿于昆仑之阿，赤水之阳；(昆仑山有赤水东北流，见《山海经》也。)升于昆仑之丘，以观黄帝之宫。(黄帝巡游四海，登昆仑山而起宫室，其上见新涪也。)天子北征，舍乎珠泽，(此泽出珠，乃因名之。今越旧平旧出青海。)北升于舂山之上，以望四野。曰："舂山是惟天下之高山者也。"癸丑，天子乃遂西征。吉日甲子，天子宾于西王母，(西王母如人，虎齿、蓬发、戴胜，善啸。《纪年》曰：穆王十七年，西征于昆仑之丘，见西王母。辛丑，来宾于招宫。)乃执白珪玄璧以见西王母，(执贽者，致敬也。)献锦组百纯。乙丑，天子觞西王母于瑶池之上，西王母为天子谣(谣，徒歌也。)曰："白云在天，山陵自出。道里悠远，山川间之。将子无死，(将，请。)尚能复来。"(尚，庶几也。)己酉，天子饮于溽水之上。(音污，溽也。)六师之人毕至于旷原，乃奏广乐。六师之人翔畋于旷原，(翔，犹游也。)得获无疆，(无疆，犹无限也。)鸟兽绝群。(言取尽也。)
《帝王世纪》曰：穆王修德教，会诸侯于涂山。命吕侯为相，或谓之甫侯。五十一年，王已百岁老耄，以吕侯有贤能之德，于是乃命吕侯作《吕刑》之书。五十五年，王年百五岁，崩于祗宫。
杨子《法言》曰：周穆王少不好学，至乎耄长。
《抱朴子》曰：周穆王南征，一军尽化，君子为猿、为鹄，小人为虫、为沙。
○恭王
《帝王世纪》曰：恭王能庇昭、穆之阙，故《春秋》称之。周自恭至夷王四世，年纪不明。是以历依鲁为正。王在位二十年崩，子囏代立。
○懿王
《史记》曰：懿王之时，王室遂衰，诗人作刺，懿王在位二十五年，崩。恭王弟辟方立，是为孝王。
《帝王世纪》曰：懿王二年，徙都犬丘。
○孝王
《史记》曰：孝王在位十五年，崩。诸侯复立懿王太子燮，是为夷王。
○夷王
《礼》曰：礼，天子不下堂而见诸侯。下堂而见诸侯，天子之失礼也。由夷王已下也。
《史记》曰：夷王崩，子厉王胡立。
《纪年》曰：夷王二年，蜀人、吕人来献琼，宾于河，用介珪。三年，王致诸侯，烹齐哀公于鼎。
《帝王世纪》曰：夷王即位，诸侯来朝，王降与抗礼，诸侯德之。三年，王有恶疾，愆于厥身。诸侯莫不并走群望，以祈王身。十六年，王崩。
○厉王
《史记》曰：厉王即位三十年，好利，近荣夷公。大夫芮良谏王，不听。卒以荣公为卿士，用事。王行暴虐侈傲，国人谤王。召公谏曰："民不堪命。"王怒，得卫巫，使监谤，以告，则杀之。其谤鲜矣，诸侯不朝。三十四年，王益严，国人莫敢言，道路以目。三年，相与叛，袭厉王。厉王出奔于彘。太子静匿召公之家，国人闻，乃围之。召公以其子代太子，竟得脱。召公、周公二人相共行政，号曰"共和"。共和十四年，厉王死于彘，太子静长于召公家，二相乃共立之，是为宣王。
《帝王世纪》曰：厉王荒沉于酒，淫于妇人。
○宣王
《史记》曰：宣王即位，二相辅之修政，法文、武、成、康之遗风，诸侯复宗周。十二年，鲁武公来朝。宣王不修籍于千亩，虢文公谏曰不可，王弗听。三十九年，战于千亩，王师败绩于姜戎。王在位四十六年，崩，子幽王宫涅立。
《帝王世纪》曰：宣王元年，以邵穆公为相，秦仲为大夫，诛西戎。是时，天大旱，王以不雨遇灾而惧，整身修行，欲以消去之，祈于群神，六月乃得雨。大夫仍叔美而歌之，今《云汉》之诗是也。是岁，西戎杀秦仲，王于是进用贤良，樊侯仲山父，尹吉父，程伯休父，虢文公，申伯韩侯显父，南仲方叔、仍叔、邵穆公，张仲之属，并为卿佐。自厉王失政，猃狁、荆蛮交侵中国，官政隳废，百姓离散，王乃修复宫室，兴贤人，纳规谏，安集兆民。命南宫仲、邵虎、方叔、吉父并征定之，复先王境土，缮车徒，兴畋狩，礼天下，喜王化复行，号称中兴。
《墨子》曰：周宣王杀杜伯，不辜。杜伯曰："死若有知，三年必使君知之。"宣王田于圃田，从人满野。日中，杜伯乘白马素车，朱衣朱冠，手执朱弓，挟朱矢射王而中其心，折脊伏〈弓皮〉而死。从者莫不闻见。
○幽王
《国语》曰：幽王之二年，西周三川皆震。伯阳父曰："周将亡矣。夫天地之气，不失其序，若过其序，民乱之也。阳伏而不能出，阴迫而不能蒸，于是有地震今三川实震，阳失其所而镇于阴也。"
《史记》曰：幽王得褒姒而笃爱之。乃欲废后并太子，用褒姒为后，以其子伯服为太子。褒姒为人不好笑，悦之万方故不笑。幽王为烽燧火鼓，寇至则举烽火。于是诸侯悉至，至而无寇，褒姒乃大笑。幽王悦之，为数举烽火。其后诸侯不信，并不至。幽王以虢石父为卿用事，国人皆怨之。石父为人佞巧，善讠臾好利，王用之。幽王又废申后、去太子也。申侯怒，乃与缯西夷犬戎共攻幽王。王举烽火征兵，兵莫至。遂杀幽王骊山之下，虏褒姒，尽取周之财而去。于是诸侯乃即申侯而共立故太子宜臼，是为平王，以奉周祀。平王乃东徙洛邑，避戎寇也。幽王在位凡一十一年。
《纪年》曰：幽王立褒姒之子伯服，以为太子。
《琐语》曰：宣王之元妃后，献不恒期月而生，后弗敢举。天子召问群王之元史，史皆答曰："若男子也，身体有不全，诸骨节有不备，者则可，身体全骨节备，不得于天子也，将必丧邦。"天子曰："若而，不利余一人，命弃之。"仲山父曰："天子年长矣，而未有子，或者天将以是弃周，虽弃之何益！"天子弗弃之。
○平王
《史记》：平王之时，王室微弱，而诸侯以强并弱，齐、楚、秦、晋始大，政由方伯。五十一年，平王崩。太子泄父早死，立其子林，是为桓王。桓王，平王孙也。
《帝王世纪》曰：平王元年，郑武公为司徒，与晋文侯股肱周室，夹辅平王，率诸侯戮力一心，东迁洛邑。
○桓王
《史记》曰：桓王在位二十三年，崩，子庄王他立。
《帝王世纪》曰：桓王既失于信，礼义陵迟，男子淫奔，谗伪并作，诸侯背叛，构怨连祸，九族不亲，故诗人刺之。
○庄王
《史记》曰：庄王四年，周公黑肩欲杀庄王而立王子克。辛伯告王，王杀周公。王子克奔燕。十五年，庄王崩，子僖王胡齐立。
○僖王
《史记》曰：僖王三年，齐桓公始霸。五年，僖王崩，子惠王阆立。
《帝王世纪》曰：僖王自即位以来，变文武之制，作玄黄华丽之饰。宫室峻而奢侈，故孔子讥焉。五年，王崩。子凉洪代立。
○惠王
《左传》曰：有神降于莘，惠王问内史过曰："是何故也？"对曰："国之将兴，明神降之，监其德也；将亡，神又降之，观其恶也。故有得神以兴，亦有以亡。虞、夏、商、周皆有之。"
《史记》曰：初，庄王嬖姬姚，生子颓，颓有宠。及惠王即位，夺其大臣𫇭国之田以为囿，故大夫边伯等五人作乱，谋召燕、卫之师，伐惠王。惠王奔温，居郑之栎，立僖王弟子颓为王，遂享诸大夫乐及遍舞。郑、虢君怒。四年，郑与虢君伐杀子颓，复立惠王。惠王在位二十五年，崩。子襄王郑立。
○襄王
《史记》曰：襄王母蚤死，后母曰惠后。后生叔带，有宠于惠王，襄王畏之。三年，叔带与戎翟谋伐襄王，襄王欲诛叔带，叔带奔齐。齐桓公使管仲平戎于王。十五年，王以翟师伐郑，王德翟人，将以其女为后。富辰谏不听。十六年，王绌翟后，翟人来诛，杀谭伯。富辰曰："吾数谏不从。"乃以其属死之。初，惠后欲立王子带，故以其党开翟，翟人遂入周。襄王出奔于郑，郑居王于汜。子带立为王，取襄王所绌翟后与居温。十七年，襄王乃告急于晋，晋文公纳王而诛叔带。襄王于是赐晋文公秬鬯弓矢为伯，以河内地与晋。二十年，晋文公又召襄王，襄王会之河阳。《书》曰："天王狩于河阳。"三十二年，襄王崩，子顷王壬臣立。
○顷王
《史记》曰：顷王六年，崩，子匡王班立。
○匡王
《史记》曰：匡王六年，崩，弟瑜代立，是为定王。
○定王
《史记》曰：定王元年，楚庄王伐陆浑之戎，次于洛，使人问九鼎之重轻。王使王孙满应设以辞，楚兵乃去。二十一年，定王崩，子简王夷代立。
○简王
《史记》曰：简王十三年，晋杀其君厉公，迎子周于周，立之为悼公。十四年，简王崩，子灵王泄心立。
○灵王
《传》曰：王子朝使告于诸侯曰："定王六年，秦人降祓，曰：周其有髭王，亦克能修其职。至于灵王，生而有髭。王甚神圣，无恶于诸侯。"
《国语》曰：灵王二十二年，谷、洛斗，将毁王宫。(贾逵注曰：谷洛二水合，有似斗，洛在王城南，谷在城北者。)王欲壅之，太子晋谏曰："不可。晋闻古之长民者，不隳山，不崇薮，不防川，不窦泽。夫山，土之聚也；薮，物之归也。川，气之导也；泽，水之锺也。天地成聚于高，归物于下。疏为川谷，以导其气，陂塘污原以锺其美。(聚万物合之，美，大也。)伯属封崇九山，决泊九川，陂障九泽，丰殖九原。故天无伏阴，地无散阳。观之诗书与民之宪言，则皆亡主之为也。王其图之。"王卒壅之，乱于是始。
《史记》曰：灵王在位二十七年，崩。子景王贵立。
○景王
《左传》曰：天王将铸无射，(周景王也。无射，钟名。)泠州鸠曰："王其以心疾死乎？(冷，乐官，州鸠其名也。)夫乐，天子之职也。(职，主也。)夫音，乐之舆也。(乐因音而行。)而钟，音之器也。(音由器以发。)天子省风以作乐，(省风俗，作乐以移之。)器以锺之，(钟，聚也。)舆以行之。(乐须音而行。)小者不窕，(窕，细也。他雕切。)大者不槬，(槬横大不入也。音画。)则和于物。物和则嘉成。(喜乐成也。)故和声入于耳而和于心，心僖则乐，(僖，安也。)窕则不咸，(不充满人心。)槬则不容，(心不堪容。)心是以感，感实生疾。今钟槬矣，王心弗堪，其能久乎？"
《史记》曰：景王太子圣而早卒。王爱子朝，欲立之，玄崩，子丐之党与争立，国人立长子猛为王，子朝攻杀猛。猛为悼王。晋人攻子朝而立丐，是为敬王。
《帝王世纪》曰：景王遇心疾，崩于荣锜氏。单穆公与刘文公立太子猛，是为悼王。景王在位二十五年。
○悼王
《帝王世纪》曰：悼王以景王二十五年四月始即位，十一月崩。王立凡二百日。故《春秋》称王子猛卒，不成丧。故不言天王崩也。立王母弟丐，是为敬王。
○敬王
《史记》曰：晋定公遂入敬王于周。四十四年。敬王崩。子元王仁立。
○元王
《史记》曰：元王八年，崩子，贞定王介立。
○贞定王
《史记》曰：贞定王十六年，三晋灭智伯，分其地。二十八年，崩，子去疾立，是为哀王。
○哀王
《帝王世纪》曰：哀王即位三月，弟叔袭杀王而立，是为思王。
○思王
《帝王世纪》曰：思王即位五月，弟隗攻杀王而代立，是为考哲王。
○考王
《史记》曰：考王十五年，崩，子威烈王午立。
○威烈王
《帝王世纪》曰：威烈王在位二十四年，崩，子躭立，是为元安王。
○安王
《史记》曰：安王立，二十六年而崩，子烈王喜代立。
《帝王世纪》曰：安王子喜立，是为烈王。
○烈王
《史记》曰：烈王十年，崩，弟扁立，是为显王。
○显王
《史记》曰：显王三十五年，致文武胙于秦惠王。四十四年，秦惠王称王。其后诸侯皆为王。四十八年，显王崩，子慎靓王定立。
《帝王世纪》曰：显王元年，赵成侯、韩哀侯来攻周。二年，西周威公之嗣曰惠公，始封惠公少子班于巩，以奉王，是为东周惠公。周于是始分为东西。王室微弱，政在西周。
○慎靓王
《帝王世纪》曰：慎靓王六年，崩，子延代立，是为赧王。
○赧王
《史记》曰：东、西周分治，赧王徙都西周。五十九年，秦攻西周，王奔秦，顿首受罪，尽献其邑三十六，口三十万。秦受其献，而归其君于周。周王赧卒，周民遂东亡。秦取九鼎宝器，而迁西周公于惮狐。后七岁，秦庄襄王灭东、西周，东西周皆入于秦，周既不祀。(既，尽也。)
《汉书》曰：幽、平之后，日以陵夷至乎崎岖河洛之间，分为二周，然天下谓之共主。(虽后微弱，犹共以为主。)强大弗之敢倾，历载八百馀年，数极德尽，暨于赧王，降为庶人。号位以绝于天下，尚枝叶相持，莫得居其虚位，四海亡主三十馀年。
《帝王世纪》曰：赧王二十七年冬十月，秦昭襄王乃僣号西帝，齐闵王称东帝。十一月，齐秦复去帝号为王。四十五年，王如秦，得罪于秦，秦攻周。或说秦王，乃止。王各虽居天子之位，为诸侯之所侵逼，与家人无异，多贳于民，无以归之，乃上台以避之。故周人因名其台曰："逃债之台"，洛阳南宫謻台(謻音夷，又音尸移切。)是也。五十九年，秦攻韩、魏、赵，大破之。王惧，乃背秦与诸侯合从，将天下锐师出伊门攻秦，秦昭襄王大怒，使将军樛(音虬)攻周王，王恐，乃入秦，顿首受罪，尽献其邑，秦尽纳其献，使赧王归于周，降为庶人，以寿终。
《王逸正部》曰：幽、厉礼乐崩坏，诸侯力政，转相吞灭，德不能怀，威不能制。至于王赧，遂丧王计。
