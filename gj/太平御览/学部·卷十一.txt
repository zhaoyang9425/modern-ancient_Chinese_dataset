○谈论
《史记·儒林传》云：清河王太傅辕固以治《诗》，孝景时为博士。与黄生争论，黄生曰："汤、武非受命，乃弑也。"辕固曰："不然。桀、纣虐乱，天下之人心归汤、武，汤、武诛桀、纣，非受命谓何？"黄生曰："冠虽弊必加于首，履虽新必关于足。何者？上下之分也。今桀、纣虽失，君上也；汤、武虽圣，臣下也。臣下不能匡过以尊主而诛代，非弑而何？辕固曰："必若云，是高祖代秦耶？"于是帝曰："食肉不食马肝，不为不知味也；学者不言汤、武受命，不为非也。"
《汉书·儒林传》曰：武帝时，江公与董仲舒并通五经，能持论，善属文。江公讷于口，上使与舒议，不如仲舒。
又曰：扬雄为人简易佚荡，不能剧谈而好深沉之思也。
又曰：贾生征见，孝文帝方受厘，坐宣室，上因鬼神事而问鬼神之本，贾具道所以然之状。至夜半，帝前席，既罢，曰："吾久不见贾生，自以为之，今不及也。"
《东观汉记》曰：尹敏与班彪相厚，每相与谈，常奠案不食，昼即至暝，夜即彻旦。
《晋书》曰：潘京字世长。举秀才，到洛。尚书令乐广，京州人也，共谈累日，深叹其才，谓京曰："君天才过人，恨不学耳。若学，必为一代谈宗。"京感其言，遂勤学不倦。时武陵太守戴昌亦善谈论，与京共谈，假借之。昌以为不如己，笑而遣之，令过其子若思。京方极其言论，昌窃听之，乃叹曰："才不可假。"遂父子俱辱焉。
又曰：郭象，字子玄。少有才理，好老、庄，能清言。太尉王衍每云听象语如悬河泻水，注而不竭。
又曰：乐广尝与裴頠清言，欲以理服之，而頠辞论丰博，广笑而不言。时人谓頠为"言谈林薮"。
又曰：朝贤尝上巳禊饮，或问王济"昨游有何言谈"，济曰："张华善说《史》、《汉》；裴頠论前言往行，靡靡可听；王戎，子房、季札之间，超然玄箸。"
又曰：王衍妙善玄言，唯谈《老》《庄》为事。每捉玉柄麈尾，与手同色。义理有所不安，随即改更。世号曰："口中雌黄"。朝野翕然，谓之一世龙门矣。
又曰：胡母辅之宇彦国，与王澄等为友。澄尝与人书曰："彦国吐佳言如锯木屑，霏霏不绝，诚为后进领袖也。"
又曰：赵孟字长舒。为尚书都令史，善于清谈，其面有疵黯。时人言：诸事不决，皆当问疵面。
又曰：裴遐善言玄理，音辞清畅，泠然若琴瑟。尝与河南郭象谈论，一座嗟服。
又曰：殷仲堪能清言，每云："三日不读《道德论》，便觉舌本间强。"
《晋中兴书》曰：殷浩弱冠与京兆杜人并有美誉，善言玄理。又庾元规少好黄老，能言玄理，时人方之夏侯泰初。
又曰：谢弈女道韫，王凝之妻也。凝之弟献之尝与宾客谈议辞理，将屈，道韫遣婢白献之曰："欲为小郎解围。"乃以青绫步障自蔽，申献之前义，客不能屈。
又曰：孙盛年十岁，避难渡江，及长，博学善理。于时殷浩擅名一时，与抗论者惟盛。尝诣浩谈论，对食奋尾，毛悉落饭中，食冷而复暖者数四，至暮忘食，理竟不定。
沈约《宋书》曰：高祖少事戎旅，不涉经学。及为宰相，颇慕风流，时或谈论，人皆依违不敢难也。郑解之难必切至，未尝假借，要须高祖辞穷理屈，然后置之。高祖或时惭恧变色动容，既而谓人曰："我本无术学，谈义尤浅，比时言论，诸贤多见宽容，惟郑不尔，独能尽人之意。甚以此感之。"时人谓之"格佞"。
《宋书》曰：谢灵运辩博，辞义锋起。王惠尝与之谈，时然后言。时荀伯子在座，退而告人曰："灵运固自萧散，直上王郎，有如万顷陂焉。"
又曰：《谢瞻传》曰：灵运好臧否人物。混患之，欲加裁折，未有其方。谓瞻曰："非汝莫能。"乃与晦、曜、弘微等共游戏，便使瞻与灵运共车。灵运登车便商较人物，瞻谓曰："秘书早亡，谈者亦互有同异。"灵运默然，言论自此衰止。
又曰：张敷好读玄言，兼属文论。弱冠，初父邵使与高士南阳宗少文谈系象，往复数番，少文欲屈。握麈尾叹曰："吾道东矣。"于是名价日重。
《后周书苏绰传》曰：属太祖与公卿往昆明池观渔，行至城西汉故仓地，顾问左右，莫有知者。或曰："苏绰博物多通，请问之。"太祖乃召绰，具以状对。太祖大悦。因问天地造化之始，历代兴亡之迹，绰既有口辩，应对如流。太祖益喜，乃与绰并马徐行。至池，竟不设网罟而还。遂留绰至夜，问以治道，太祖卧而听之。绰于是指陈帝王之道，兼述申韩之要。太祖乃起，整衣危坐，不觉膝之前席，语遂达曙不厌。诘朝，谓周惠达曰："苏绰真奇士也。"
又曰：裴文举字道裕。少忠谨，涉猎经史。总管韦孝宽特相钦重，每与谈论，不觉膝前于席。
又曰：寇隽字祖俊，上谷平昌人也。世宗尚儒重德，特钦赏之。与相见，同席而坐，因顾访洛阳故事。俊容止端详，音韵清朗，帝与之谈，不觉为之前席。
《齐书·刘绘传》曰：永明末，都下人士盛为文章谈义，皆凑竟陵西邸。绘为后进领袖。时张融以言辞辩健，周颙称为"清绮"，而绘音采赡丽，雅有风则。时人为之语曰："三人共宅夹清漳，张南周北刘中央。"言其处二人间也。
又曰：张绪性清淡，善谈玄。王俭尝云："绪过江所未有，北士可求之耳。不知陈仲弓、黄叔度能过之不？"
《三国典略》曰：陈袁宪，枢之弟也。幼聪敏好学。梁武帝修建庠序，别开五馆。其一馆在宪宅西，常招弘诸生与之谈论，每有新义，出人意表。国子博士周弘正谓宪父君正曰："贤子今兹欲策试不？"君正曰："经义犹浅，未敢令试。"居数日，君正遣门下客岑文豪与宪候弘正，将登讲座，弟子毕集，乃授宪麈尾。时谢歧、何妥在坐，弘正谓曰："二贤虽穷奥赜，得无惮此后生耶？"何、谢递起义端，宪酬对闲敏，神色自若。弘正因谓文豪曰："卿还谘袁，吴郡此郎已堪见代为博士矣。"
《梁书》曰：沈约，齐初为征虏记室，带襄阳令，所奉主即齐文惠太子。太子入居东宫，为步兵校尉，管书记。时东宫多士，约特蒙亲遇。时王侯列宫或不得进，约每以为言。太子曰："吾平生懒起，是卿所悉，得卿谈论，然后忘寝。卿欲我夙兴，可恒早入。"
又曰：简文在东宫召戚衮讲论，又尝置宴，集玄儒之士，先命道学互相质疑，次令中庶子徐摛骋大义，间以剧谈。摛辞辩从横，难以答抗，诸儒慑气。时衮说朝聘义，摛与往复，衮精采自若，应答如流，简文深嘉叹之。
《隋书》曰：辛彦之拜礼部尚书，与秘书监牛弘撰《新礼》。吴兴沈重名为硕学，高祖尝令彦之与重论议，重不能抗，于是避席而谢之，曰："辛君所谓金城汤池，无可攻之势。"高祖大悦。
《唐书》曰：杨绾凡所知友皆一时名士，或造之者，清谈终日，未尝及名利；或有客欲以世务干者，绾言必玄远，不敢发词，内愧而退。大历中，德望日崇，天下雅正之士争趋其门，至有数千里来者。
《庄子》曰：孔子见老聃归，三日不谈。弟子问曰："夫子见老聃，将何规哉？"孔子曰："吾与汝处于鲁之时，人用意如飞鸿者，吾走狗而逐之；用意如井鱼者，吾为钩缴以投之。吾今见龙合而成体，散而成章，乘乎云气而养乎阴阳，余口张不能噏，舌出不能缩，又何视哉？"
《战国策》曰：苏秦说李兑，明日复见，抵掌而谈。兑送秦明月之珠，和氏之壁。
《抱朴子》曰：王充所作《论衡》，北方都未有得之者。蔡伯喈尝到东江，见之，叹其高文，度越诸子，恒爱玩，而独秘之。及还中国，诸儒觉其谈论更远，嫌得异书。或搜求其隐处，果得《论衡》，捉取数卷将去。伯喈曰："惟我与尔共之，勿广也。"
《管辂别传》曰：辂父为琅琊长。辂时年十五，琅琊太守单子春雅有才度，闻辂一时之俊，欲得相见。辂父即遣辂造之。大会宾客百馀人，坐上有能言之士，辂问子春："府君多嘉客，有雄贵之姿。辂既年少，胆志未刚，若相观，惧失精神。先饮三升清酒，尽之然后而言。"子春大喜，便酌三升酒，独使饮之。酒尽之后，问子春："今欲与辂为对者，府君耶？四坐之士耶？"子春曰："吾自欲与卿旗鼓相当。"辂言始读《诗》、《论》、《易》，学问微浅，未能上引圣人之道，陈周汉之事，但论金木水火土鬼神之情耳。子春言："此最难者，而卿以为易耶？"于是唱大论之端，遂造阴阳，文彩泛流，枝叶横生，少引圣籍，多发天然。子春及众士互相攻劫，请难风起，而辂人人答对，言皆有馀。至日向暮，酒食不行。于是发声徐州，号之"神童"。又冀州刺史裴徽召辂为文学从事，相见清论，终日不觉罢倦。再相见，转为治中。四相见，转为别驾。前至十月，举为秀才。
《物理论》曰：夫虚无之谈，无异春蛙秋蝉，聒耳而已。
《荆州先德传》曰：庞士元师事司马德操。德操蚕月躬采桑后园，士元往助之，因与共谈。元善神，遂移日忘餐。德操于是异之。
《世说》曰：何晏为吏部尚书，有位望。时谈客盈坐，王弼年未弱冠，往见之。晏闻来，倒履出户迎之。因条向者胜理语，弼曰："此理仆以为理极，可得复难不？"弼作难，一坐便以为屈。于是弼自为客主数番，皆一坐所不及也。
又曰：卫玠字叔宝。少有名理。琅琊王平子高气不群，遗世独遨，每闻君之语议至乎理会之间，要微之际，辄绝倒于坐。前后三闻，为之三倒。时人遂曰："卫君谈道，平子三倒。"及君年长，论者以为出于王武子之右，世咸谓"王家三子，不如卫家一儿。"玠于武昌见大将军王敦，与之谈论，弥日信宿。敦顾谓僚属曰："昔何王吐金声于中朝，此子复玉振于江表。微言之绪绝而复续，不意永嘉之末复有正始之音。清言胜咏，亹亹入微，平叔在，当复倒矣。"
又曰：孝武将讲《孝经》，谢太傅与诸人私逆讲师。车武子谓袁彦伯曰："不问则德音有遗，多问则重劳二谢。"袁曰："必无此嫌。"车曰："何以知尔。"袁曰："何尝见明镜疲于屡照，清流挠于惠风也？"
郭子曰：张凭举孝廉，出京，负其才气，谓必参时彦。欲诣刘真长，乡里及同举者咸共哂之。张遂径往诣刘。既前，处之下坐，通寒温而已。真长方洗濯料事，神意不接。良久，张欲自发而未有其端。顷之，王长史诸贤来诣，言各有隔而不通处，张忽遥于末座判之，言约皆远便，足以畅彼我之怀。举坐皆惊。真长延之上坐，遂清言弥日。因留宿，遂复至晓。张退，刘曰："卿且前去，我正尔往取卿共诣抚军。"(抚军，简文。)张既还船，同旅笑之曰："卿何许宿还。"张笑而不答。须臾，真长至，遣教觅张孝廉船。同旅惋愕。既同载，俱诣抚军。至门，刘谓抚军曰："下官今日为公得一太常博士妙选。"既前，抚军与之语言，咨嗟称善，数日乃止。曰："张凭劲粹，为理之窟。"即用为太常博士。
又曰：范玄平(字玄平。)在简文坐，谈欲屈，引长史曰：(长史，王仲祖。)"卿助我。"王曰："此非拔山之力所能助也。"
《异苑》曰：陆机初入洛，次河南偃师，时久结阴，望道左人居，因往投宿。见一年少置《易》投壶，与机谈，机心伏之，而无以酬抗。既晓便去。税骖逆旅，问妪，妪曰："此东数十里无村落，正是山阳山王家墓耳。"机乃怪，还睇昨路，空野霾云，拱木蔽日。知所遇者信王弼也。
又曰：陆云独于空草中，忽见一家墙院整顿。云时饥乏，因而诣前。见一年少可二十馀，风姿可嘉，论叙平生，不异于人。寻其说《老子》，极有辞致。云出，临别语云："我是山阳王辅嗣。"云出门，还望向处，正是一冢。云始谓俄顷，已经三日。
《幽明录》曰：阮瞻素秉无鬼论，世莫能难。每自谓理足可以辩正幽明。忽有一鬼通姓名作客诣阮，寒温毕，聊谈名理。客甚有才情，末及鬼神事，返覆甚苦，遂屈。乃作色曰："鬼神古今圣贤所共传，君何独言无？即仆便是鬼。"于是忽变为异形，须臾消灭。阮默然，意色大恶。后年馀病死。
