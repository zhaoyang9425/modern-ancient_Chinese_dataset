○屯田
《汉书》曰：昭帝始元二年，诏发习战射士诣朔方，调故吏将屯田张掖郡。(调，谓发选之也。故吏，前为官职者也。今其郡习战射士于张掖为屯田也。调，音从钓切。将，音子亮切。朔方、张掖、并今郡地也。)
又曰：孝宣神爵元年，遣后将军赵充国将兵击先零羌。充国以击虏殄灭为期，乃欲罢骑兵，屯田以待其弊，奏曰："臣所将吏士马牛食，月用粮谷十九万九千六百三十斛，盐千六百九十三斛，艾槀二十五万二百八十六石。(石，百一十斤也。)难久不解，徭役不息，又恐他夷卒有不虞之变。且羌虏易以计破，难用兵猝。(且没切。言仓卒暴疾也。)故臣愚以为击之不便，计度临羌，东至浩亹，(浩，音阅。舋音门。即金城郡度武县地。临羌在今西平郡也。)羌虏故田及公田人所未垦可二千顷以上，愿罢骑兵，留弛刑应募及淮阳汝南步兵与吏私从者合九万二百八十二人，用谷月二万七千三百六十三斛，盐三百八斛，分屯要害处。冰解漕下，缮乡亭，浚沟渠，(水运木缮补也。)治湟陿以西(湟，音皇。陿，音峡。)道桥七十所，令可至鲜水左右。田事出赋人二十亩。(田事出谓至春人出营田也。赋，班与之也。)至四月草生发，郡骑及属国胡骑伉健各千倅、马什二，就草(倅，副也，七碎切。什二者，千骑则与副马二百匹。)为田者。游兵以充入金城郡，益积畜，省大费。今大司农所转谷至者足支万人一岁食，谨上田处及器用簿，惟陛下裁计之。"诏曰："如将军之计，虏当何时伏诛，兵当何时得决？孰计其便，复奏。"充国又奏曰："今留步士万人屯田，地势平易，臣愚以为屯田内有亡费之利，外有守御之备，骑兵虽罢，虏见万人留田为必擒之具，其土崩归德，宜不久矣。"诏罢兵，独充国留屯田，大获地利。明年遂破先零也。
《魏志》曰：武帝既破黄巾，欲经略四方，而苦军食不足，羽林监颍川枣祗建置屯田。于是，以任峻为典农中郎将，募百姓屯田于许下，(今颍川郡许昌县也。)得谷百万斛。郡国列置田官，数年之中所在积粟仓廪皆满。
又曰：废帝齐王正始四年，司马宣王督诸军伐吴，因欲广田积谷为兼并之计，乃使邓艾行陈项以东至寿春。(自今淮阳郡项城县以东，至今寿春郡也。)艾以为田良水少，不足以尽地利，宜开河渠，可以大积军粮，又通运漕之道，乃著《济河论》以喻其指。又以为昔破黄巾，因为屯田积谷，计都以制四方，今三隅已定，事在淮南。每大军征举，运兵过半，功费巨亿，以为大役陈蔡之间，上下田良可省，许昌左右诸稻田并水东下。令淮北三万人，淮南三万人，分水且田且守。小丰常收三倍于西，计除众费，岁完五百万斛以为军资。六七年间可积三千万斛于淮上。此则十万之众五年食也。以此乘敌，无不克矣。"宣王善之，皆如艾计。遂北临淮水，自锺离西南横石以西尽泚水(沘，旁脂切。)四百馀里置一营，营六十人，且田且守，兼修广淮阳、百咫二渠，上引流，下通淮颍，大理诸陂，于颍南颍北穿渠三百馀里，溉田二万顷。淮南淮北皆相连接，自寿春到京师，农官兵田鸡犬之声，阡陌相属。每东南有事，大军出征，泛舟而下，达于江淮，资食有储而无水害。艾所建也。
《晋书》曰：羊祐为征南大将军，镇襄阳吴西城，去襄阳七百里。每为边害，羊祜患之，意以诡计令吴罢守。于是戍逻减半，分以垦田八百馀顷，不乏其利。祐之始至也，军无百日之粮。及至季年，有十年之积。太康元年平吴之后，当阳侯杜元凯在荆州(今襄阳郡。)修召信臣遗迹，(邵信臣所作鉏庐陂六门堰，在今南阳郡虢县界，时为荆州所统也。)激用滍(音虽。)淯(音育。)诸水以浸田原万顷，分疆刊石使有定分，公私同利，众庶赖之，号曰：杜父旧水道。淮沔汉达江陵千八百里，北无通路，又巴丘湖沅湘之会，表里山川，实为险固，荆蛮之所恃也。当阳侯乃开杨口、起夏水、达巴陵千馀里。(夏水口在今江陵郡江陵县界。巴陵即今郡也。)内泄长江之险，外通零桂之漕。(零陵，桂阳，并今郡地。)南土歌之曰：后代无叛由杜翁，孰识知名与勇功。
又曰：梁武昭王暠击玉门，以诸城皆下之，遂屯玉门阳关，广田积谷为东伐之资。
又曰：东晋元帝督课农功，二千石、长吏以入谷多少为殿。其宿卫要任皆令赴农，使军各自佃即以为廪。太兴中，三吴大饥，后军将军应詹上表曰："魏武帝用枣祗、韩浩之议，广建屯田。又于征伐之中分带甲之士随宜开垦，故下不甚劳，大功克举。间者，流人奔东吴，东吴今俭，皆已返。江西良田旷废未久，火耕水耨，为功差易。宜简流人，兴复农官，功劳报赏皆如魏氏故事。一年中兴百姓，二年分税，三年计赋税以使之，公私兼济，则仓庾盈亿，可计日而行也。"
又曰：穆帝升平初，荀羡为北部都尉，镇下邳，(今临淮郡县也。)起田于东阳之石鳖，(亦作临淮郡界也。)公私利之。
《齐书》曰：高帝敕相崇祖修理芍陂田，曰："卿但努力营田，自然平殄虏寇。昔魏置典农而中都足食，晋开汝颍而河汴委储。卿其勉之。"
《后魏书》曰：文帝大统十一年，大旱。十二年，秘书丞李彪上表请别立农官，取州郡户十分之一为屯人，相水陆之宜，料顷亩之数，以赃赎杂物市牛，科给令其肆力，一夫之田岁贡六十斛，甄其正课并征戍杂役。行此二事，数年之中则谷积而人足矣。帝览而善之，寻施行焉。自此公私丰赡，虽有水旱不为害也。
《北史》曰：后魏刁雍除薄骨律镇将。雍以西土乏雨，表求凿渠溉公私田。又奉诏以高平、安定、统万及薄骨律等四镇出车牛五千乘，运屯谷五十万斛，付沃野以供军粮。道多深沙，车牛难阻，河水之次，造船水运。又以所绾边表常惧不虞，造储谷置兵备守，诏皆从之。诏即名此城为刁公城，以旌功焉。
《北齐书》曰：废帝干明中，尚书左丞苏珍芝又议修石鳖等屯，岁收数十万石，自是淮南防粮足。
又曰：孝昭帝皇建中，平州刺史嵇晔建议开幽州督亢旧陂(今范阳郡范阳县界是。)长城左右营屯田，岁收稻粟数十万石，北境得以周赡。又于河内置怀义等屯以给河南之费，自是，稍止转输之劳。
又曰：武成帝河清三年，诏缘边城守，堪垦食者营屯田，置都子使以统之。子使当田五十顷，岁终课其所入褒贬。
《隋书》曰：文帝开皇三年，突厥犯塞，吐谷浑寇边，转输劳弊，乃命朔方总管赵仲卿于长城以北大兴屯田。
《隋书》曰：郭衍授朔州总管，所部有恒安镇，北接番境，常劳转运，衍乃选沃饶地置屯田，岁剩粟万馀石，民免转输之劳。
《唐书》曰：窦静历并州大总管司马，迁长史。于时突厥数为边患，师旅岁兴，军粮不属。静上表于太原多置屯田，以省馈运。时议者以人物凋零，不宜动众，书奏不省。静复上书，辞甚切。于是，征静入朝，与裴寂、萧瑀、封德彝等争论于殿庭，寂等不能屈，竟从静议。岁收数十万斛。高祖善之。
又曰：开元二十五年令诸屯隶司农等者，每三十顷以下、二十顷以上为一屯，隶州镇诸军者每五十顷为一屯。其屯应置者皆从尚书省处分，其旧屯重置者一依丞前封疆为定，新置者并取荒间无籍广占之地。其屯虽科五十顷，易田之处各依乡原量事加数。其屯官取勋，官五品以上及武散官，并前资边州县府镇戍八品以上文武官内，简堪者充，据所收斛斗等级为功优。诸屯田应用牛之处，山原川泽，土有硬软，至于耕垦用力不同，土软处每一顷五十亩，配牛一头，疆硬处一顷二十亩，配牛一头。即当屯之内有硬有软，亦准此法。其稻田每八十亩配牛一头，诸营田若五十顷外，更有地剩，配得丁牛者，所收斛皆准顷亩折除。其大麦、荞麦、干萝卜等准粟计折斛斗，以定等级。天宝八年，天下屯田百九十一万三千九百六十石，关内五十六万三千八百一十石，河北四十万三千二百八十石，河东二十四万五千八百八十石，河西二十六万八十八石，陇右四十四万九百二石。(后上元中于楚州右射阳湖置洪泽屯，寿州置芍陂屯，厥田沃壤，大获其利。)
王元长《策秀才文》曰：今农战不修，文儒是竞，弃本徇末，厥弊滋多。
○戍役
《诗》曰：《采薇》，遣戍役也。文王之时，西有昆夷之患，北有猃狁之难，以天子之命，命将卒，遣戍役，以守卫中国，故歌《采薇》以遣之。
又曰：《扬之水》，刺平王也。不抚其民而远屯戍于母家，周人怨思焉。
《左传》曰：齐侯使连称管至父戍葵丘，瓜时而往，曰："及瓜而代。"期戍，公问不至，请代不许，故谋作乱。
《汉书》曰：晁错上言：：守边、备塞、劝农、力本，当世急务也。臣闻秦北攻胡貊，筑塞河上；南攻杨粤，置卒戍焉。非所以卫边地而救民死也，贪戾而欲广地，故功未立而天下乱。夫起兵不知其势，战则为人禽，屯则卒积死。夫胡貉之地积阴之处也，木皮三寸，冰厚六尺，食肉饮酪，其人密理，(密理，谓肥肉也。)鸟兽毳毛，其性能寒。杨粤(音越。)之地，少阴多阳，其人疏理，鸟兽稀毛，其性能暑。秦之戍卒，不能其水土，死者偾于地。(偾，僵也，音奋。)秦民见行如往弃市，因以谪发之，名曰谪戍也。凡民守战至死而不降北者，以计为之也。故战胜守固则有拜爵之赏，攻城屠邑则得其财卤以富家室，故能使其众蒙矢石、赴汤火，视死如归。秦之发卒也，有万死之害，而无铢两之报，故其祸及己。陈胜行戍至于大泽，为天下先倡，天下从之如流水。胡人衣食之业不著于地，如飞鸟走兽于广野，美草甘水则止，草尽水竭则移，往来转徙，时至时去，此胡人之业。然令卒守塞一岁而更，不知胡人之能，不如选常居者家室田作以为备，使为之高城深堑，具蔺石，布渠答，(蔺石，城上雷石也。渠答，铁蒺{艹梨}也。)调立城邑毋下千家，为中周虎落。"上从其言，募民徙塞下。
又曰：错复言："臣闻古之徙远方以实广虚也，相其阴阳之利，尝其水泉之味，审其土地之宜，观其草木之饶，然后营邑立城，制里割宅，通田作之道，正阡陌之界，先为筑室家，有一堂二内，(二内，内房也。)置器物焉。此民所以轻去故乡而劝之新邑，为置医药巫以救疾病，以修祭祀，男女有婚，生死相恤，此所以使民乐其处而有长居之心也。"
又曰：宣帝地节三年，诏曰："朕既不德，不能附远，是以边境屯戍未息。今复饰兵重屯，久劳百姓，非所以绥天下也。其罢车骑将军、右将军屯兵。"
《后汉书》曰：横野大将军王常薨，遣骠骑大将军杜茂将众兵屯北边，筑亭候，修烽燧。
又曰：十五年，徙雁门、代郡、上谷三郡人置常山关以东。
又曰：二十五年，南单于遣子入侍。于是云中五原八郡人归本土，边人在中国皆赐以装钱，转输给食也。
