○印
许慎《说文》曰：印，执政所持信也。
刘熙《释名》曰：印，信也，所以封物为验也。亦言因也，封物相因付也。
《史记》苏秦曰："使我有洛阳负郭田二顷，岂能珮印乎？"
又曰：犀首，(司马彪曰：魏官名也。如今虎牙将军也。)姓公孙，名衍。张仪卒后，犀首入相秦，珮五国相印，为从约长。
又曰：汉王与郦食其谋挠楚权。食其曰："今秦失德弃义，侵伐诸侯，灭六国之后，无立锥之地。闻陛下德义，莫不向风慕义，愿为臣妾。莫若立六国后。"汉王曰："善！趣刻印，先生因行珮之矣。"张良从外谒汉王，方食，具以郦生语告。子房曰："谁为陛下画此计者？陛下事去矣。"汉王曰："何哉？"良曰："臣请借前箸为大王筹之。"汉王辍食吐哺，骂曰："竖儒，几败乃公事！"令趣销印。
又曰：郦寄与典客刘揭说吕禄曰："帝使太尉守北军，欲足下之国，急归将印，辞去。不然，祸且起。"吕禄遂解印属典客，而以兵授太尉。太尉将之，行令军中。
又曰：栾大言方技，乃拜为五利将军。居月馀，得四印，珮天疏喃军、地疏喃军、大通将军印，又封大乐通侯。天子刻玉印，曰大通将军。使者衣羽衣，夜立白茅上，五利亦衣羽衣，立白茅上授印，以示不臣也。数月珮六印，贵振天下。
《汉书·艺文志》曰：六体者，古文、奇字、篆书、隶书、缪书、虫书，(师古曰：缪篆，谓古文屈曲缠绕，所以摹印章也。)皆所以通知古今文字，摹印章，书幡信也。
又曰：郦食其说齐王曰："项氏为人刻印，玩而不能授。"(臣瓒曰：项羽忄宏于爵，赏玩惜候印，不能封人。《韩信传》作刑，义两通。)
又曰：张耳责让陈馀，馀怒，曰："不意君之望臣深也，岂以臣重去将哉！"乃脱解印绶与耳，耳不敢授。馀走如厕，客有说耳："天予不取，返授不祥。"急取之。耳乃珮其印，遂收其兵，由此大有隙。
又曰：夏侯婴从捕虏降卒，得印一匮。
又《赵尧传》曰：御史大夫周昌为赵相，高祖持御史大夫印弄之，曰："谁可以为御史大夫者？"熟视尧，曰："尾馛易尧。"遂拜为御史大夫。
又曰：严助曰："陛下以方寸之印，丈二之组，镇抚方外，不劳一卒，不损一戟，而威德并行。如使越却噬死徼幸以逆执事之颜行，(文颖曰：颜行为雁行，在前故曰颜也。)斯与之卒有一不备而归者。虽得越人之首，臣犹窃为大汉羞之。"
又曰：武帝遗诏以讨莽何罗功，封金日䃅为秺侯，日䃅以帝少，不授封。辅政岁馀，病困，大将军光自封，日䃅卧授印绶。
又曰：王莽篡位，遗谒者即拜龚胜太子师友、祭酒，以印绶就加胜，辄推不授，曰："吾授汉厚恩，尾馛报。今老矣，旦暮入地，岂宜以一身事二姓，下见故主哉？"
又曰：王莽篡位，遣五威将军王骏率甄阜等六人，多赍金帛遗单于，谕晓以授命代汉状。因易单于印，故文曰"匈奴单于玺"，莽更曰"新匈奴单于章"，诏命令上故印。左姑夕侯苏从旁谓单于曰："未见新印文，宜勿与。"单于曰："印文何由蜂更？"遂解故印绶奉上。将率授着新绶，不能视印。饮食至夜乃罢。右率陈饶谓诸将率曰："向者姑夕侯疑印文，几令单于不与人。如今视印，见其变改，必求故印，此非辞说所能距也。"即引斧椎坏之。明日，单于果遣右骨都侯当白将率曰："汉赐单于玺，言玺不言章，又无汉字，诸王以下乃有汉言章。今即去玺加新，与臣下无别，愿得故印。"将率示以故印，谓曰："新室顺天制作，单于宜承天命，奉新室之制。当还白。"单于知己无可奈何，又多得赂遗，即遣弟右贤王奉马牛随将率入谢。
又曰：王莽篡位，莽皇孙功崇公宗坐自画容貌，被服天子衣冠，刻印三，一曰"维祉冠存己夏处南山藏薄冰"，(祉，福也。冠存巳夏处南山，就阴凉也。藏薄冰亦阴。)二曰"肃圣宝继"，(莽自谓舜后，能肃敬，得天宝龟，宗欲继之也。)三曰"德封昌图"。(宗自言以德见封，当昌炽授图籍也。)后事发，案验，宗自煞。
《东观汉记》曰：更始立，以上为太常偏将军，时无印，得定武侯家丞印珮之。
又曰：马援上书曰："印书'成皋令'，皋字为白下羊，丞印四下羊，尉印白下人，人下牛，正一县长吏文不同，恐天下不正者多。符印所以为信，宜齐同。"事下大司空，正郡国印章。奏可。
又段颎上书曰："掠得羌侯君长金印三十一，锡印一枚，皆簿入。"
《后汉书》曰：寇恂初为功曹，太守耿况甚重之。王莽败，更始立，使使者徇郡国，曰："先降者复爵位。"恂从耿况迎使者于界上，况上印绶，使者纳之，宿无还意。恂勒兵入见使者，就请之。使者不与，曰："天王使者，功曹欲胁之邪？"恂曰："非敢胁使君，(君春，尊之称也。)窃伤计之不详也。今天下初定，国信未宣。使君建节衔命，以临四方，郡国莫不延颈倾耳，望风归命。今始至上谷，而先隳大信，(隳，毁也。)沮向化之心，生离叛之隙，将复何以号令他郡乎？且耿府君在上谷，久为吏人所亲，今易之，得贤则造次未安，不贤祗更生乱。为使君计，莫若复之，以安百姓。"使者不应。恂叱左右，以使者命召况至，恂进印绶带于况，使者不得己，乃承制诏之，况授而归。
又曰：献帝迁许，徐璆以廷尉征，当诣京。道为袁术所劫。术死，军破，璆送前所假汝南、东海二郡印绶。司徒赵温谓璆曰："君遭大难，犹存此耶？"璆曰："昔苏武困于匈奴，不坠七尺之节，况此方寸印乎？"
又曰：延熹八年，沛国戴异得黄金印，无文字。遂与广陵人龙尚等共祭，并作符书，称太上皇，伏诛。
又曰：张鲁在汉中，民有地中得玉印者，群下欲尊鲁为汉宁王，功曹阎谏以必为祸先，鲁从而止。
《魏志》曰：袁绍欲立幽州牧刘虞为帝，太祖拒之。绍又尝得一玉印，于太祖坐中举向其肘，太祖笑而恶焉。
又曰：杨奉以天子都安邑，医师走卒皆为校尉、御史，刻印不供，乃以锥画，示有文字，或不时得。
又曰：许允善相印，出为镇北将军。将拜，以印不善，使更刻之，如此者三。允曰："印虽始成，而已被辱。"问送印者，印果怀之而坠于厕。
又曰：平原太守刘邠取印囊及山鸡毛着器中，使管辂筮之，辂曰："内方外圆，五色成文，合宝守信，出则有章，此印囊也。
又曰：咸熙元年，镇西将军卫瓘上雍州兵于城都县得璧、玉印各一，印文似"成信"字。依周成王归禾之义，宣示百官相国府。
《吴志》曰：刘禅袭位，诸葛亮秉政，与权连和，时事所宜。权辄令陆逊报语，并刻权印以置其所。权每与禅、亮书，常送示逊，轻重可否，有所不安，便令改以封行之。
《晋书》曰：孔愉封馀不亭侯。愉曾行经馀不亭，见笼龟于路者，买而放之溪中流，左顾者数四。及是铸侯印而左顾，三改如初，印工告愉，愉悟，乃珮焉。
又曰：赵王伦僣位，而以荀且之惠取悦人情，金银冶铸不给于印，故有白板之侯，君子耻服其章。
《宋书》曰：孔琳之为尚书左丞，扬州治中从事史，所居着绩，时责众官献便宜。琳建言曰："夫玺印者，所以辨章官爵，立契符信。官莫大于皇帝，爵莫尊于公侯，而传国之玺，历代递用，袭封之印，奕世相传，贵在仍旧，无所改作。今世惟尉一职，独用一印，至内外群官，每迁悉改，讨寻其义，私所未达。若谓官各异姓，与传袭不同，则未若异代之为殊也；若论其名器，虽有公卿之贵，未若帝王之重；若以或有诛夷之臣，忌其凶秽，则汉用秦玺，延祚四百，未闻以子婴身戮国亡而弃之不珮。帝王公侯之尊，不疑于传玺，人臣众僚之卑，何嫌于即印？载籍未闻其说，推别自乖其准，而终年刻铸，丧功消实，金银铜炭之费，不可称言，非所以因循旧贯易简之道。愚请众官，即用一印，无烦改作。若置新官，官多印少，文或零失，然后乃铸，则仰裨天府，非惟小益。"
《齐书》曰：巴西人赵续伯反，秦其乡人李弘为圣王。弘乘佛与，以五彩裹青石，诳百姓，云天与己玉印，当王蜀。后败。
《梁书》曰：何思澄自廷尉正迁治书侍御史。宋齐以来，此职甚轻，天监初，始重其选。车前依尚书二丞，给三驺，执盛印青囊，旧事纠弹印绶在前故也。
又曰：王莹拜将军，印工铸其印，六铸而龟六毁。既成，镇空不实，曹鼬用之。居职六日，暴卒。
《后魏书》曰：祖莹为散骑侍郎，孝昌中，于广干王弟掘得古玉印。敕召莹与黄门侍郎李琰之，令辨何世之物。莹云："此是于阗国玉晋太康中所献。"乃以墨涂字观之，果如莹言。时人称为博物。
又曰：高祖诏军警给雀印传符，次给马印。
又曰：高祖承明元年，上谷郡人献玉印，有蛟龙之文。
《唐书》曰：朱泚遣其将韩旻领兵三千趣奉天，时奉天未有武备。泚召段秀实与谋，秀实诈从之，乃与将吏谋煞泚，且欲追韩旻兵回。窃姚令言印，不遂，乃以司农寺印倒印符牒，旻莫辩其印，遑遽而回。
应劭《汉官仪》曰：印者，因也。正所以虎纽者，阳类虎，兽之长，取其威猛，以执伏群下。龟者阴物，随时蛰藏，以示臣道功成而退也。孝武皇帝元狩四年，令通官印五分，王公侯金，二千石银，二千石以下铜。
《汉旧仪》曰：诸侯王黄金橐驼印，文曰"玺"。列侯黄金龟纽，文曰"之印"。丞相、大将军黄金印龟纽，文曰"章"。御史大夫章。匈奴单于黄金橐驼纽，文曰"章"。御史、二千石银印龟纽，文曰"章"。千石、六百石、四百石皆铜印鼻纽，文曰"印章"。二百石以上皆为通官印。
《续汉·礼仪志》曰：印玺柙金镂，大贵人、长公主铜镂。
《江表传》曰：吴历陵县有名山临水，高百丈，其上三千丈有七穿，相传谓之石印，石印神有三郎。时历陵长表言石印文发，孙皓大喜，遣使祭历陵。使者以高梯上，省印文，诈以朱书曰："楚九州都杨作天子。"还以印文启皓，皓曰："太平之主，非孙复谁？"以印绶拜三郎为王。
又曰：诸葛恪被诛，弟融刮金龟印，服之而死。
《抱朴子》曰：古之入山者，珮黄神越章印，其阔四寸，其字百二十，以封泥着所住之四方各百步，则虎狼不敢近。
崔豹《古今注》曰：奏劾者𫄨为囊，盛印于前，示奉法而行，非奏劾者以青缯为囊，盛印于后。
《郭子》曰：大将军王敦起事，丞相导兄弟诣门谢，甚有忧色。尚书周𫖮始入，丞相呼𫖮曰："伯仁，以百口赖卿。"𫖮直过不应，既入，苦相申救甚至。既释，𫖮大悦，饮酒致醉而出。导等犹在门，又呼𫖮，𫖮不与言，顾左右曰："今年煞诸贼奴，当取一金印如斗大系肘也。"
《列仙传》曰：方回者，尧时人，至夏桀末为官士，为人所劫，闭之宫中，从求道，因化而得去，更以方回印封其户。时人言"得方回一丸泥，门户不可开。"
《拾遗记》曰：禹治水，黄龙曳尾于前，玄龟负青泥于后。玄龟，河精之使者，龟颔下有印，文皆古文，作"九州山水"之字。禹所穿凿之处，皆使青泥封记其所，使玄龟印其上。今之人聚土为界，乃遗象也。
又曰：王溥即王吉之后也，佣书于洛，美形貌，又多文辞。来僦其书者，丈夫赠其衣冠，妇人遗其珠玉。一日之中，衣宝盈车而归，积粟十廪，九族莫不仰其衣食。洛阳称其为善而得富也。溥先时家贫，穿井得铁印，铭曰："佣力得富，钱至亿庾。一土三田，军门主簿。"后以一亿庾钱输官，得中垒校尉，三田一土，垒字也。中垒校尉掌北军垒门，故曰"军门主簿"也。善积降福，明神之报也。
《博物志》曰：常山张颢为梁相。天新雨后，有乌如山鹊，飞翔近地。今人掷之，坠地为圆石。颢令椎破，得一金印，文曰"忠孝侯印"。颢上之，藏之秘府。后议郎汝南樊行校书东观，表上言"尧舜之时旧有此官，今天降印，宜可复置。"
《述异记》曰：张轨字士彦，为使持节护羌校尉、凉州刺史，客相印曰："祚传子孙，长有西夏。"关洛倾陷而凉土独全，在职十三年，传国三世八主，一十六载。
《风土记》曰：豫章新涂县令，刻印而误作涂。
《相印书》曰：相印法本出陈长文，长文以语韦仲将。印士杨利从仲将授法，以语许士宗。私以法术占吉凶，十可八九。仲将问长文从谁得法，长文曰："本出汉世。"又印工鬃渗以法语程申伯。
《相印经》曰：印有八角、十二芒。印欲得周正，上稳下平，光明洁清，如此皆吉。
《梦书》曰：印钩为人子所保也。梦见印钩，人得子；含吞印钩，怀妊妇也；失印，子伤堕。
傅玄《印铭》曰：惟昔先王，配天垂则，乃设印章，作信万国。取象晷仪，是铭是刻。文明慎密，直方其德。本立道生，归乎玄黑。
