○左右仆射
《汉书·百官表》曰：仆射，秦官也。古者重武官，有主射以督课之。自待中、尚书、博士及驺宰、永巷，皆有仆射。取所领之事以为号，若尚书，则名曰尚书仆射。
《东观汉记》曰：鲍永字君长，拜仆射，行将军事，将兵安集河东。永好文德，行军常皂襜，路称"鲍尚书兵"。
《后汉书》曰：郅寿为尚书仆射，是时，大将军窦宪以外戚之宠，威倾天下。宪常使门生赍书诣寿，有所请讬，寿即送诏狱。前后上书陈宪骄恣，引王莽以诫国家。
又曰：郑崇字子游，为尚书仆射，数见谏净，上笑曰："我识郑尚书履声。"
《续汉书》曰：尚书仆射一人，六百石。令不在则奏下众事。
《魏志》曰：毛玠字孝先，为尚书仆射。时太子未定立，临淄王植有宠。玠谏曰："近袁绍以嫡庶不分，复宗灭国；废立大事，非所宜闻。"会玠起更衣，太祖谓左右曰："国之司直，我之周昌。"
又曰：徐宣为左仆射，后加侍中。车驾幸许昌，宣总统留事。帝还，主者奏呈文书。诏曰："朕省与仆射何异？"竟不视。
又曰：文帝时，欲以贾诩为仆射。诩曰："尚书仆射，官之师长，天下所望。诩名不素重，非以服人；诩纵昧于荣利，奈国朝何？"
《魏略》曰：李丰字安国，为侍中仆射，在台阁，常多托疾。时台制满百日当解禄，丰未满百日𫏐起，已而复卧，如是数岁。及太傅宣王久病，曹爽摄政，丰依违二公间，故时人有谤书曰："曹爽之势热如汤，太傅父子冷如浆，李丰兄弟如游光。"其意以为丰虽外示清净，而内图事机有似游光。
《吴志》曰：诸葛恪既定山越，孙权使尚书仆射薛综劳军曰："故遣中台近官，迎致犒赐。"
《晋书》曰：荀𫖮代陈泰为仆射，吏部四辞而后受。
又曰：太康元年，以山涛清虚恬简，转为左仆射。
又曰：魏舒太康初拜右仆射，舒与卫瓘、山涛、张华等以六合混一，宜同古典，封禅东岳。前后累陈其事，帝谦让不许。
《晋起居注》曰：武帝太康四年，诏曰："吏部掌叙人伦，治化之本也，宜得忠正旧德。尚书右仆射魏舒，宽泰弘毅，潜通有才识，其以舒为左右仆射，领选曹。"
又曰：永昌元年诏曰："尚书分置左右仆射，所以广登贤俊，经始万机。护军周𫖮可左仆射，领军王遂可右仆射。"
又曰：尚书高阳王珪，忠允善政，思量弘济，莅官尽心，所居著称，其以珪为右仆射。"
又曰："太康元年诏曰：尚书置左右仆射，所以恢演治典，协宣庶政。"
谢灵运《晋书》曰：古者重武事，贵射御，取其捷御如仆，各置一人，尚书六人，谓之八座。参摄百揆，出纳王命，古元凯之任也。
干宝《晋记》曰：武帝诏曰："散骑常侍、中军将军羊祜，秉德清劲，经纬文武，虽处腹心之任，不总枢机之重，非垂拱无为，委任责成之意也。以祜为尚书左仆射卫将军。"
《晋诸公赞》曰：司马珪少时有令望，早历显职，晋受禅为尚书左仆射，时年三十七，众论以为美。
《晋书百官注》曰：仆射一人，铜印、墨绶，五时朝服，纳言帻，进贤冠，佩水苍玉。官品第三，俸月四十五石。
《晋公卿礼秩》曰：尚书仆射，魏晋以来或置左右，或不置。
《晋中兴书》曰：顾和，康帝即位为尚书仆射，以母老固辞。诏敕特谕，暮出朝还，其优遇如此。
又曰：纪瞻字士远，为右仆射。肃祖尝内殿慨然忧天下曰："社稷之臣，欲无复十人如何？"因数之云："君便是一人。"瞻谢曰："臣不敢闻命。"肃祖曰："方欲与君善语，云何复崇谦让耶。"瞻以年在悬车，自陈告老。诏曰："岂朕德薄，不足以为治乎？"
又曰：王珣拜尚书左仆射，领吏部，时烈宗雅好典籍，深钦爱之，与殷仲堪、徐邈并以才学文章为上所昵。桓玄《答道子笺》云："王珣明悟疏彻风流之美，虽逼于同异，才用不尽，然君子在朝，所益自多也。"
又曰：刁协字玄亮，除左仆射，时中兴草创，制度未立，朝臣无练习旧仪者。惟协以久在中朝，加性聪朗，多谙故事，朝廷宪体、出入威仪、唱赞一皆禀于协，当时称为强记。
《宋书》曰：刘延孙为尚书左仆射。延孙疾病，不任拜起，上使乘船自清溪至平昌门，仍入尚书下舍。
又曰：汉制，御史中丞遇尚书令，仆、丞郎车，皆预相回避，台官过乃得去。今尚书令上朝及下，禁断行人，犹其制也。(尚书，汉称台，魏晋已降，方号曰省。)
又王弘为仆射，奏弹康乐侯谢灵运：淫其{薛女}女、杀兴湖江涘，请免官削爵，付大理内台。旧体不得用，风声举弹，此事彰赫，暴之朝野，不敢拱默。武帝令免官而已。
又曰：王裕之，字敬弘，元嘉三年为尚书仆射，所署文案，初不省读。尝豫听讼，上问疑狱，敬宏不对。上变色问左右，何故不以讯牒副仆射，敬弘曰："臣乃得讯牒读之，正自不解。"上甚不悦。
《齐书》曰：王延之转左仆射。宗德既衰，太祖辅政，朝野之情，人怀彼此。延之与尚书令王僧虔中立无所去就，时人为之语曰："二王持平，不送不迎。"太祖以此善之。
又曰：张绪，帝欲用绪为右仆射，以问王俭，俭曰："绪少有清望，诚美选也，南士由来少居此职。"褚彦回曰："俭少年，或未忆耳。江左用陆玩、顾和，皆南人也。"俭曰："晋昏衰政，不可为则。"
《齐职仪》曰：魏朝以尚书仆射毛玠领选曹，晋武以仆射领吏曹，后依拟至今，或领焉。
《南燕书》曰：慕容德以右仆射封嵩为左仆射，尚书韩讠卓为右仆射。时嵩、讠卓并年三十，又以嵩弟螎为西中郎将，讠卓弟轨为中郎将，嵩等俱拜，帝临轩诏令四人同入，嵩等升殿方谢，帝顾曰："跃二龙于长衢，骋双骥于千里。"朝野荣之。
《后魏书》曰：郭祚为右仆射，时议定新令，诏祚与侍中、门下参议刊正。故事，令、仆射、中丞驺唱而入宫，至于驰道。及祚为仆射，以为非尽敬之宜，言于帝，纳之，下诏："御在太极，驺唱至止车门；御在朝堂，至司马门。"驺唱不入宫，自此始也。
又曰：赵善为尚书右仆射，性温恭有器局，虽位居端右而愈自谦退其职。务克举则曰："某官之力。"有罪责则曰："善之咎也。"时人称其有公辅之量。
又曰：元顺除吏部尚书右仆射，及上省登阶向榻，见榻甚故，问都令史徐仵，仵起曰："此榻曾经先王坐。"顺即哽塞，涕泗交流，久而不能言，遂令换之。
又曰：阳平王新成之子钦，字思若，累迁尚书右仆射。钦色黑，故时人号为黑面仆射。
《三国典略》曰：东魏以孙腾兼尚书左仆射，府库关钥，一以委之。
又曰：北齐王晋明，豪侈有气侠，留心经史，招引宾客。尝为尚书右仆射，百馀日便谢病而退。告人云："废人饮酒，安能作刀笔吏，披故纸乎？"
《北齐书》曰：高隆之为尚书右仆射，时初给民田，贵势皆占良美，贫弱咸受瘠薄。隆之启高祖，悉更反易，乃得均平。
《后周书》曰：周惠达为右仆射，自关右草创，礼乐缺然，惠达与礼乐官损益旧章，至是仪轨稍备。魏文帝因朝奏乐，顾谓惠达曰："此卿之功也。"
又曰：李远除尚书左仆射，远白太祖曰："远秦陇匹夫，才艺俱缺，平生念望不过一郡守耳。遭逢际会，得奉圣明，主贵臣迁，以至于此。今位居上列，爵迈通侯，受委方面，生杀在手，非直荣宠一时，亦足光华身世。但尚书仆射，任居端揆，今以赐授，适所以重其罪责。明主若欲全之，乞寝此授。"太祖曰："公勋德兼美，朝廷敬肃，选众而举，何足为辞！且孤之于公，义等骨肉，岂容于官位之间便致退让？深乖所望也。"远不得已，方拜职。
《陈书》曰：袁宪迁右仆射，参掌选事。先是，宪长兄简懿为左仆射，至是宪为右仆射，台省目简懿为大仆射，宪为小仆射，朝廷荣之。
《隋书》曰：杨素为右仆射，与高颎专掌朝政，后文帝渐疏忌素，诏曰："仆射，国之宰辅，不可躬亲细务，但三五日一度，向省平论大事。"外示崇重，实夺其权。
《唐书》曰：太宗谓房玄龄、杜如晦曰："为仆射，当须广开耳目，求访贤哲。有武艺谋略、才堪抚众者，任以边事；有经明德行，性理通悟者，任以侍臣；有明干清悫、处事公平者，任以剧务；有学通今古，识达政术者，任以理人。此乃宰相之弘益也。比闻听受辞讼，日不暇给，安能助朕求贤哉？"因敕：尚书细务属左右丞，惟枉屈大事合闻奏者关于仆射。
又曰：戴至德为仆射，时与刘仁轨更日受词讼。尝有老母经省陈词，至德已收牒省视，老母前曰："本谓是解事仆射，所以来诉；公乃是不解事仆射，请却付牒来也。"至德笑而还之，议者尤称其长者焉。
又曰：元和中，裴均为仆射，于尚书省都堂上事，其送印及呈孔目、唱案、授案，皆使尚书郎为之。又三品已上官升阶列坐，四品、五品及郎官、御史拜于厅下，然后召御史中丞、左右丞升阶答拜。初，开元中张说为右丞相，因制仪注自极尊大，自非中书门下及诸三品已上官，是日皆坐受拜。或征其所从来，答曰："圣历中王及善、豆卢钦望同日拜文昌左右丞，亦同此仪。当时以说方承恩宠，不敢复诘，因为故事，非旧典也。均交结权幸而得贵位，在班列尝逾位而立，御史中丞卢坦请退之，均不受。坦曰："姚南仲为仆射例如此。"曰："南仲何人？"坦曰："南仲，是守正而不交权幸者也。"寻罢坦为右庶子，时人归咎于均。
又曰：宝历中，左仆射李绛与御史中丞王璠相遇于道，璠车不为之却，因上言："故事云，左右仆射，师长庶僚，开元中以为左右丞相，其后虽去三事机务，犹总百司之权，表状之中不署其姓。尚书已下，每月合衙上日，百寮列班，宰相送上，中丞御史列位于庭。礼数之崇，中外特异，所以自武德贞观以来，圣君贤臣布政除弊，不革此礼，谓为合宜。苟有不安，寻亦合废。近年缘有才不当职、恩加特拜者，遂从权便，不用旧仪，酌于群情，事实非当。今或有仆射初除就中丞院门相见者，即与就参何殊？或中丞新授，亦无见仆射之处。又参贺处，或仆射先至，中丞后来，宪度乖宜，尊卑倒置。倘人才忝位，自合别授贤良；若朝命守官，岂得有亏法制！伏望下百僚，重详定事体，使永可遵行。"奉敕宜令左右常侍、谏议大夫、给事中、中书舍人详议闻奏。元和中，太常博士韦谦举奏削去旧仪，今降上论于体甚当。然其时，璠党方盛，致绛改官，共寝其仪。
又曰：李程，太和中为左仆射、中谢，日奏曰："臣所忝官上礼，前后仪注不同。在元和、长庆中，仆射数人，上日不受四品已下官拜。近日再定仪注，四品已下官悉许受拜，王涯窦易直已行之于前。今御史云已闻奏太常寺，定取十五日上，臣进退未知所据。"时中丞李汉以为受四品已下拜太重，敕曰："仆射上仪近已详定，所缘拜礼皆约令文，已经施行，不合更改，宜准大和四年十一月十六日敕处分。"
《锺离意别传》曰：意为尚书仆射，其年匈奴来降，诏赐缣三百疋，尚书侍郎暨酆受诏，误以三千疋赐匈奴。诏大怒，鞭酆欲死，意独排省阁入谏，明帝以合大义。恚损怒消，帝谓意曰："非锺离尚书，朕几降威于此郎。"
《世说》曰：周伯仁过江，积年恒大饮酒，尝经三日醒，时人谓为三日仆射。
《唐书官品志》曰：仆射为执法，置二，则为左右仆射，皆与令同。左纠弹而右不纠弹。
《唐新语》曰：自武德至长安四年已前，仆射并是正宰相，故太宗谓房玄龄等曰："公为宰相，当须大开耳目，求访贤哲。"即其事也。神龙初，豆卢钦望为仆射，不带同中书门下三品，不敢参议政事，后加知军国事。韦安石为仆射，东都留守，自后仆射不知政事。
