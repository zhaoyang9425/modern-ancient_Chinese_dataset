○擒获下
《晋书·载记》曰：刘曜光禄大夫游子远与氐羌伊余战。伊馀有骄色，子远候其无备，夜誓众，蓐食，晨大风、震雾。子远曰："天赞我也。"躬先士卒，扫壁而出，迟明复之，生擒伊馀，悉俘其众。
《二石伪事》曰：刘曜躬领将士二十七万众，大举征勒。勒养子生为卫将军，领三千人镇洛金墉城。曜攻生城不能下，不觉勒军卒至。天晓，曜军当攻金城，勒军入，正与曜军相遇，即交战，曜军大破，登时先擒曜身。
《三十国春秋》曰：丁亥，中军刘裕悉众攻燕。众咸谏曰："今往亡日，兵家所忌。"裕曰："我往，彼亡，吉孰大焉。"乃命悉登，遂克之。燕王慕容超走，追获焉。裕责其不降之罪，超神色自若，无馀言。惟以母托刘敬宣而已。萧方等曰："美哉，其言也。以言必已亲，终不忘孝，可谓人之将死，其言也善，信乎！"
《三国典略》曰：侯景昼息夜行，追军渐逼。使谓慕容绍宗曰："景若被擒，公复何所用？"绍宗乃缓之。
又曰：北齐平，任城王湝(音谐)据冀州，与广宁王孝珩召募得四万馀人，以拒我军。齐王宪率众讨之，仍令太上主手书与湝曰："朝廷遇纬甚厚，诸王无恙，叔若释甲，则无所忧。"湝不纳及。大开赏募，多出金帛。沙门求为战者，亦数千人。候骑执湝间谋二人以白于宪，乃集齐之旧将，遍示之曰："吾所争者大，不在汝等，今放还，可即充我使。"乃与湝书曰："一木不维大厦，三谏可以逃身。微子去商，侯服周代，项伯背楚，赐姓汉朝，兵交命使，古今通典，不俟终日，所望知几！"湝得书沉之于井。宪至信都，湝阵于城南。宪登张耳冢以望之，俄而，湝领军尉相顾，遂以众音谐降。湝大怒，杀其妻子。明日复战，宪遂破之，俘斩三万人，湝被擒，见宪不拜，呼之为弟。
《北史》曰：后魏元遥迁左光禄大夫，仍领护军。时冀州沙门法庆既为妖幻，遂说渤海人李归伯合家从之。归伯招率乡人，推法庆为王。法庆以归伯为十住菩萨、平魔军司、定汉王，自号大乘。杀一人者为一住菩萨，杀十人者为十住菩萨。又合狂药令人服之，父子兄弟不相知识，惟以杀害为事。于是聚众杀阜城令，破渤海郡，杀害吏人。刺史萧宝京遣兼长史崔伯驎讨之，败于煮枣城。伯驎战没，凶众遂盛，所在屠灭寺舍，斩僇尼僧，焚烧经像。云新佛出世，除去众魔。诏以遥为使持节督北征诸军事，率步骑十万以讨之。法庆相率攻遥，遥并击破之。遥遣辅国将军张虬等擒法庆并尼惠晖等斩之，传首京师。后擒归伯，戮于都市。
《后周书》曰：裴宽与东魏将彭乐恂战于新城，因伤被擒至河阴见齐文襄。宽举止详于占对，文襄甚赏异之，谓宽曰："卿三河冠盖，材识如此，我必使卿富贵。关中贫狭，何足可依，勿怀异图也。"因解锁付馆，厚加其礼。宽乃裁所卧之毡夜纵缒而出，因得遁还见于太祖。太祖顾谓诸公曰："被坚执锐，或有其人，疾风劲草，岁寒方验。裴宽为高澄如此厚遇，乃能冒死归我，虽古之竹帛所载，何以加之。"
又曰：太祖时，梁元帝遣使请旧图以定疆界。又连结于齐，言辞悖慢。太祖曰："古人有言，天之所弃，谁能兴之？其萧绎之谓乎。"冬十月壬戌，遣柱国于谨、中山公护、大将军杨忠、韦孝宽等步骑五万讨之。十一月癸未，师济于汉，中山公护与杨忠率锐骑先屯其城下，据江津以备其逸。甲申，谨至江陵列营围守。辛亥，进攻城，其日克之。擒梁元帝，杀之，并虏其百官及士民以归。没为奴婢者十馀万，其免者二百馀家。立萧詧为梁主，居江陵为魏附庸。
又曰：侯莫陈崇随贺拔岳征讨，以功除建威将军。从岳入关，破万俟丑奴。崇与轻骑逐北，至泾长坑及之。贼未成列，崇单骑入贼中，于马上生擒丑奴。于是大呼，众悉披靡，莫敢当之。后骑集，遂破之。岳以丑奴所乘马及宝剑金带赏之。
又曰：李广，会稽人。早事詧，以敢勇闻。汑口之役，先詧力战，及华皎军败，为吴明彻所擒，将降之，广辞色不屈，遂被害。
又曰：柳桧除魏兴、华阳二郡守，安康人黄众宝谋反，连结党与，将围州城，乃相谓曰："尝闻柳君勇悍，其锋不可当。今既在外，方为吾徒腹心之病也，不如先击之。"遂围桧郡。郡城卑下，士众寡弱，人无守御之备，连战积十馀日，士卒仅有存者，于是力屈城陷，身被十数疮，遂为贼所获。既而众宝等进围东梁州，乃缚桧置城下，欲令诱说城中。桧乃大呼曰："群贼乌合，粮食已罄，行即退散，各宜勉之。"众宝大怒，乃临桧以兵曰："速更汝辞，不尔便就戮矣。"桧守节不变，遂害之。弃尸水中，人皆为之流涕。
《隋书》曰：汉王谅之作乱也，炀帝将发幽州兵以讨之。时窦抗为幽州总管，帝怒其有贰心，问可任者于杨素。素进李子雄，授上大将军，拜广州刺史，驰至幽州，止传舍，召募得千馀人。抗恃素贵不与相见，子雄遣人谕之。后二日，抗从铁骑二千来诣子雄所，子雄伏甲请与相见，因擒抗。遂发幽州兵步骑三万自陉以讨谅。时谅遣大将军刘建略地燕赵，正攻井陉，相遇于抱犊山下，力战破之，迁幽州总管。
又曰：独孤楷字修则，不知何许人也。本姓李氏，父屯从齐神武帝与周师战于沙苑，齐师败绩，因为柱国独孤信所擒。配为士伍，给使信家，渐得亲近，因赐姓独孤氏。楷少谨厚，便弄马槊，为宇文护执刀，累转车骑将军。其后数从征伐，赐爵广阿县公，邑千户。
《唐书》曰：长平王叔良遣骠骑刘感击薛仁果，却为所败。感殁于贼。感不知何许人，初以本官镇泾州，为仁果所围。感拒战，久之，城中粮尽无可食，感杀马以分士卒。感一无所啖，惟煮马骨取汁和木屑而自食之。城垂陷者数矣。会长平王叔良援兵至，仁果解去。感与叔良复出战，因为贼所擒。
又曰：王行敏镇潞州，刘黑闼来攻，行敏自历亭出兵拒战击贼，破之。既而憩于野，不设备，贼知而掩之，左右皆遁，因为黑闼所擒，竟不拜，黑闼怒斩之。临死西向而言曰："行敏大唐忠臣也，愿陛下知之。"高祖闻而痛惜焉。
又曰：刘世让检校并州总管时，突汗厥可汗遣俱检特勒以所部千人居我并州，甚为民患。前总管李仲文不能制，世让到官，以计擒之。驰使以闻，高祖大悦，嘉叹久之。
又曰：姜宝谊，武德初拜武卫大将军，寻为井钺将军。刘武周将黄子英往来雀鼠谷，高祖令宝谊击之。子英数以轻兵挑战，宝谊兵才接，子英轻遁。如此者再三，宝谊悉众以遂之，伏兵发，军遂大败。宝谊为贼所擒，后得逃归。至是与裴寂拒宋金，对战始合，寂弃军而走，兵遂大溃。宝谊复为贼所擒。高祖初闻其没也，泣曰："宝谊烈士，必不生降。"赐其家物千段，米三百石。宝谊后谋背贼，事泄遇害。临死西向大言曰："臣无状负陛下，被屠溃，是所甘心。但败军丧师，九泉所恨。"及贼退，高祖遣使迎其柩，谥曰："刚"。
又曰：恒州节度使李宝臣使人谓朱滔曰："吾闻朱公貌如神，安得而识之？愿因缋事以观，可乎？"滔乃图其形以示之，锦衣金钩甚伟。宝臣悬于射堂，命诸将熟视之，曰："朱公，信神人也。"他日滔出猎，宝臣密选精卒劫之，戒其将曰："取彼貌如射堂所悬者。"是时二军方共事，不相虞，而卒变暴至，滔骇然，与战于瓦桥。适衣他服，以不识免。
又曰：蔡州贼将吴秀琳，以文城栅兵三千降李愬。愬从秀琳于新兴栅，遂以琳之众攻吴房。夏四月庚寅朔辛卯，李愬奏师至嵖岈山，擒贼将柳世干、李凑等二人。李光颜败元济之众三万于偃城，其将张伯良奔于蔡州，杀其卒十二三，获马千馀匹，器甲三万。其甲上悉画作雷公符北斗星文，又云"速破城北军，急急如律令"。
《周史》曰：皇甫晖正阳败入保滁州，太祖皇帝麾兵涉水逾城而入，尽戮其党，生擒晖及其伪命都监姚凤等，送于行在。世宗召见之，晖曰："臣力备矣，欲暂坐。"及坐，又曰："臣欲暂卧。"不俟命而卧，神色自若。世宗亦复容之。乃言曰："臣非不尽忠于本国，实以甲兵勇怯不敌。臣早事晋朝，屡将兵与契丹相持，未如天朝此日甲马之盛。昨者退守滁州，不谓天兵便能逾城攻取，如履平地。臣力所不加，故就擒耳。"因盛称太祖之武勇。世宗命释之，赐衣服带鞍马。后数日，晖以金疮寻卒于洛阳。晖本骁将，唐庄宗之基业因晖而败焉。故晖有名于天下。
○虏掠
《左传》曰：郑祭足帅师取温之麦。秋，又取成周之禾。
《后汉书》曰：冯异谓苗萌曰："今诸将皆壮士，屈起多暴横。独有刘将军所到不虏掠，观其言语举止，非庸人也，可以归身。"苗萌曰："死生同命，敬从子计。"
又曰：郅恽至庐江，因遇积弩将军傅俊东徇扬州。俊素闻恽名，乃礼请上之，上为将兵长史，授以军政。恽乃誓众曰："无掩人不备，穷人于厄；不得断人肢体，裸人形骸，放淫妇女。"俊军士犹发冢陈尸，掠夺百姓。恽谏俊曰："昔文王不忍露白骨，武王不以天下易一人之命。(《吕氏春秋》曰：武王伐纣至鲔水，纣使胶鬲候周，问武王曰："何日至？"武王曰："将以甲子日至。"胶鬲行。天大雨，日夜不休。武王疾行不辍，军吏谏之，武王曰："吾疾行以救胶鬲之死也。")故能获天地之应，克商如林之旅。(天地之应，谓夜雨止、毕陈、白鱼入舟之类。克，胜也。商，殷号也。旅，众也。如林，言众多。《尚书》曰：武王伐纣，纣率其旅若林，会于牧野。)将军如何不师法文王而犯逆天地之禁，多伤人害物，虐及枯尸，取罪神明？今不谢天改政，无以全命。愿将军亲率士卒，收伤葬死，哭所残暴，以明非将军本意也。"从之，百姓悦服，所向皆下。
《晋书》曰：宫人孟玖弟超并为成都王颖所嬖宠。超领万人为小都督，未战，纵兵大掠。陆机录其主者。超将铁骑百馀人直入机麾下夺之，顾谓机曰："貉奴能作督不？"机司马孙极劝机杀之，机不能用。超宣言于众曰："陆机将反。"
又曰：惠帝末，妖贼刘柏根起于东莱，王弥率家僮从之。柏根死，亡入长广山为群盗。弥多权略，凡有所掠必预图成败，举无遗策，弓马迅捷，膂力过人，青土号为"飞豹。"
《十六国春秋》曰：南凉秃发傉檀伐北凉沮渠蒙逊于姑臧，至番禾苕藋，(苕，徒聊切。藋，徒吊切。)掠五千馀户。其将窟古进曰："陛下转战千里，前无完阵。徙户资财盈溢衢路，宜倍道游师，早度峻崄。蒙逊善于用兵，士众习战，若轻军卒至，出吾不虑，大敌外逼，徙户内攻，危道也。"卫尉伊力延曰："我军势方盛，将士勇气自倍，彼徒我骑，势不相及。若倍道游师，必捐弃资财，示人以弱，非计也。"俄而昏雾风雨，蒙逊军大至，傉檀大败而还。
《三国典略》曰：齐主以契丹犯塞，亲征至于平州，取其西道，直指长渐。司徒潘祖乐率精骑五千自东道趣青山，向白狼城。安德王韩轨，率精骑四千断其走路，追奔至于辽水。齐主露发袒身，昼夜不息，行千馀里。惟食肉饮水，壮气弥厉，亲逾山岭为士卒先，指挥奋击，大破之。虏获十万馀口。
《后魏书》曰：济阴王新城颇有武略。库莫奚侵扰，诏新城率众讨之。新城乃多为毒酒。贼渐逼，使弃营而去。贼至喜而竞饮，聊无所备。遂简轻骑，因醉纵击，俘馘甚多。
又曰：天水梁会守东城，谋欲逃遁。先是封敕文掘重堑于东城之外，断贼走路。夜中会乃陈飞梯腾堑而走。敕文先严兵于堑外，拒斗，从夜至旦。敕文谋于众曰："困兽犹斗，而况于人。贼众知无生路，人自致死，必伤士众，未易可平。若开其生路，贼必上下离心，克之易矣。"众咸以为然。敕文以白虎幡宣告贼众曰："若能归降，原其生命。"应时降者六百馀人。会知人心沮坏，于是分遁。敕文纵骑腾蹑，死者大半。俘获四千五百馀口。
《后周书》曰：贺拔岳副尔朱天光讨万俟丑奴。时丑奴自率大众围歧州，遣行台尉迟菩萨等向武功南渡渭水，天光望岳率骑赴之。岳身先率击之，退走。岳号令部："贼下马者，皆不听杀。"贼顾见之，便悉投马。俄而虏获三千馀人。人马无遗，遂擒菩萨，降卒万馀，并收其辎重。丑奴弃歧州，走安定平亭。
《隋书》曰：南宁夷爨玩来降，拜昆州刺史。既而复叛，遂以史万岁为行军总管，率众击之。入自蜻蛉(音精灵)川，经弄拣，次小勃弄、大勃弄，至于南中。贼前猿屯据要害，万岁皆击破之。行数百里，见诸葛亮纪功碑铭，其背曰："万岁之后，胜我者过此。"万岁令左右倒其碑而进，渡西二河入渠滥川，行千馀里，破其三十馀部，虏获男女二万馀口。诸夷大惧，遣使请降，献明珠径寸。于是勒美隋德。万岁遣使驰奏，请将玩入朝，诏许之。
又曰：达奚长孺与乌丸轨围陈将吴明彻于吕梁，陈遣骁将刘景率劲勇七千来为声援，轨令长孺逆拒之。长孺于是取车轮数百系以大石，沉之清水，连毂相次以待。景军至，船舰碍轮不得进，长儒乃纵奇兵，水陆俱发，大败之，俘数千人。
又曰：周法尚初仕陈，背陈归周，陈将樊猛济江讨之。法尚遣部曲督韩郎诈为背己，奔于陈，伪告猛曰："法尚部兵不愿降，人皆窃议尽欲叛还。若得军来，必无斗者，自当于阵倒戈耳。"猛以为然，引师急进。法尚乃佯为畏惧，自保于江曲。猛陈兵挑战，法尚先伏轻舸于浦中，又伏精锐于古村之北，自张旗帜迎流拒之。战数合，伪退登岸投古村，猛舍舟逐之，法尚又疾走，行数里与村北军合，复前击猛，猛退走船。既而浦中伏舸取其舟楫，建周旗帜。猛于是大败，仅以身免。虏八千人。
