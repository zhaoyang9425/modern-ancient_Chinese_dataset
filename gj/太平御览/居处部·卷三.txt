○殿
《说文》曰：殿，堂之高大者也。
《释名》曰：殿，典也。
挚虞《决疑要注》曰：凡太极殿乃有陛，堂则有阶无陛也。右磩左平，平者以文砖相亚次，磩者为陛级也。九锡之礼，纳陛以登，谓受此陛以上殿。堂之正者为路寝。凡殿堂坐位，以近尊为上，无尊者则已；东向者以北为上，南向者以西为上，西向者以南为上，北向者以东为上也。殿堂之上，惟天子居床，其馀皆铺幅席，席前设筵。几天子之殿，东西九筵，南北七筵。
《史记》秦始皇以咸阳人多，先王之宫宇廷小，乃营作朝宫渭南楚苑中。先作前殿阿房，东西五百步，南北五十丈，上可以坐万人，下可以建五丈之旗。周旋为阁道，自殿下直指南山。表南山之巅以为阙。为复道，自阿房渡渭，属之咸阳。
《汉书》曰：宣帝幸河东之明年，凤凰集上林，乃作凤凰殿，以答嘉瑞。(事具祥瑞部《凤凰》篇。)
《后汉书》曰：《董卓传》云：建安元年七月，帝还至洛阳，幸杨安殿。张杨以为己功，故因以"杨"为名殿。
范晔《后汉书》曰：中平三年，复修玉堂殿。
《东观汉记》曰：明帝欲起北宫，尚书仆射锺离意上书谏，出为鲁相。后欲起德阳殿，殿成，百官大会。上谓公卿曰："锺离尚书若在，不得成此殿。"
《魏志·明纪》云：青龙三年丁已，行还洛阳宫，命有司复崇华殿，改名九龙殿。又《高堂隆传》云：帝遂复崇华殿，时郡国有龙九见，故改曰九龙殿。
又《张辽传》曰：文帝引辽会建始殿，亲问破吴贼意状，帝叹息顾左右曰："此亦古之邵虎也。"为起殿舍，又特为辽母作殿。
《晋书》曰：张骏霸西河，于姑臧起谦光殿，画以五色，饰以金玉，穷尽珍巧。四面各起一殿，东方曰宜阳青殿，南方曰朱阳赤殿，西方曰政德白殿，北方曰玄武黑殿。各同方色，各以时居之。
《晋载记》曰：石虎于襄国起太武殿，于邺造东西宫，至是就。太武殿基高二丈八尺，以文石綷之，下穿伏室，置卫士五百人于其中，东西七十五步，南北六十五步。皆漆瓦金铛，银楹金柱，珠帘玉壁，穷极伎巧。又起灵台于显阳殿后，选士庶之女以充之。后庭服绮縠、奇玩者万馀人，内置女官十有八等，教宫人星占及马步射。置女太史于灵台，仰视灾祥，以考外太史之虚实。
《魏略》曰：青龙三年，起太极殿。
洛阳诸故宫，有却非殿、铜马殿、敬法殿、清凉殿、凤皇殿、嘉德殿、黄龙殿、寿安殿、竹殿。
《晋中兴书》曰：烈宗起清暑殿，谶者曰："清暑，反语楚声也。为殿以酸楚之声为号，非吉祥也。"有顷，烈宗崩，桓玄自号楚。
又：孝武帝造太极殿，郭璞筮云："二百一十年，此殿为奴所坏。"后梁武帝毁之，舍身为奴。
落享《燕书》曰：秋七月丁卯，营新殿。昌黎大棘城县河岸崩，出铁筑头一千一百七十四枚，永乐民郭陵见之，诣阙言状，以是日到。诏曰："经始崇殿，而筑具出，人神允协之应也"。
《赵书》曰：刘曜召构殿巧手三千人，发阳平等十郡车牛五千乘运土，筑建德殿台基。
《齐书·武穆裴皇后传》云：宠姬荀昭华居凤华柏殿。宫内御所居寿昌画殿南阁，置白鹭鼓吹二部。
又《魏虏传》云：虏主宏率众至寿阳，军中黑毡行殿，皆乌漆楯、乌漆槊，缀以黑虾蟆幡。登八公山，赋诗而去。
又《礼志》去：魏文修洛阳宫室，权都许昌，殿狭小，元日于城南立毡殿，青帷以为门。
又《萧赤斧子颖胄传》曰：建武中，荆州大风雨，龙入柏斋中，柱壁上有爪足处。刺史萧欣恐畏，不敢居之。颖胄改为嘉福殿。
《隋书·宇文恺传》云：时上北巡，恺造观风行殿，上容侍卫者数百人，离合为之，下施轮轴，推移倏忽，有若神功。戎狄见之，莫不惊骇。
唐太宗谓侍臣曰："今天下无事，四夷宾服，惟须守此成功，以养百姓。"因指殿而言曰："安百姓者如造此舍，经始斯毕，安可改移！若易一榱，增一瓦，人足竟践，良工挥墨，摇其梁栋，所坏益多。亦犹百姓既安，因而抚养，若慕奇功，变法制，不恒其德必，必致劳扰。"
又曰：太宗谓侍臣曰："朕顷观《刘聪传》，聪将为刘后起〈皇鸟〉仪殿，廷尉陈元达谏，聪大怒，命斩之。刘后手疏，启请甚切，聪怒解而甚愧之。人之读书欲广闻见，然非知之难也。朕近于蓝田市木，将别为一殿，取制两仪，仍构重阁，其木已具，远想聪事，斯作遂止。"
又曰：高祖引苏世长宴于披香殿，世长酒酣奏曰："此隋炀帝之所作耶，何雕丽之若此？"高祖曰："卿好谏以直，其心实诈，岂不知此殿是吾所造，何须奸说疑炀帝乎？"对曰："臣实不知。但见倾宫、鹿台琉璃之瓦，并非受命帝王爱民节用之所为也。若是陛下作此，诚非所宜。臣昔在武功，幸获陪侍，见陛下宅宇，才蔽风霜，当彼时亦以为足。今自隋之侈，民不堪命，数归有道，而陛下得之，实谓惩其奢淫，不忘俭约。今初有天下，而于隋宫之内又加雕餙，欲拨其乱，宁可得乎？"高祖每优容之。
又曰：玄宗尝召张说及礼官学士等，赐宴于集仙殿。上谓说曰："今与卿等贤才同宴于此，宜改殿为集贤殿。"因下制，改丽正书院为集贤殿书院。
又曰：丽正殿，高宗降诞之所。开元中，缮写图箱贮之。
《洛阳宫殿簿》有明光殿。《三秦记》云：明光殿在桂宫中，皆以金玉珠玑为帘，昼夜光明。
太冲《吴都赋》曰：饰赤乌之暐暐是也。
《三辅宫殿名》曰：未央宫有骐驎殿、椒房殿。
又曰：长乐宫前殿、宣德殿、通化殿、高明殿。
《汉宫殿名》曰：长安有临华殿、神仙殿、高门殿、朱鸟殿、曾城殿、宣室殿、承明殿、凤皇殿、飞云殿、昭阳殿、鸳鸯殿、钓台殿、合欢殿、萧何殿、曹参殿、韩信殿。
《成都记》曰：隋蜀王秀常造一殿，飞鸟不止其上。
戴延之《西征记》曰：太极殿上有金井阑、金博山、鹿卢，、蛟龙负山于井上，又有金狮子，在龙下。
伏滔《北征记》曰：梁城东有韩冯墓，去城三里。青兰殿是宋王行殿。
山谦之《丹阳记》曰：太极殿，周制路寝也。秦、汉曰前殿，今称太极曰前殿，洛宫之号始自魏。案《史记》，秦皇改命宫为庙，以拟太极。魏号正殿为太极，盖采其义而加以太，亦犹汉夏门魏加曰太夏耳。咸康中，散骑侍郎庾阐议求改太为泰，盖谬矣。东西堂亦魏制，于周小寝也。皇后正殿曰显阳，东曰含章，西曰徽音，又洛宫之旧也。含章名起后汉，显阳、徽音亦起魏，曰明阳，晋避文帝讳改为此。周礼亦有路寝、小寝，又其制度也。
《登真隐诀》云：寥阳殿、太和殿，皆云玉清宫中殿名。
《二京杂记》曰：汉成帝设云帐、云幄、云幕于甘泉紫殿，谓之三云殿。
《汉官典职》曰：德阳殿周旋容万人，激洛水于殿下。
《郡国志》曰：秦州上邽县北十六里有无疆古殿基，后魏太武筑也。
王子年《拾遗记》曰：汉成帝造飞行殿，方丈如今之辇，选期门、羽林之士负之而趋，一名云雷宫。
《两京记》曰：东京五殿，阴殿也。壁厚五丈，高九十尺，东西房廊皆五十馀间，西院有厨，东院有教坊、内库。高宗常御此殿。
又曰：流杯殿东西廊、殿南头两边皆有亭子以间山池。此殿上作漆渠九曲，从陶光园引水入渠，隋炀帝常于此为曲水之饮，在东都。
又曰：含元殿陛土高于平地四十馀丈，南去丹凤门四百步。
王文考《鲁灵光殿赋序》曰：鲁灵光殿者，盖汉景帝程姬之子恭王馀之所立也。初恭王始都下国，好治宫室，遂因鲁僖基兆而营焉。遭汉中微，盗赋奔突，自西京未央、建章之殿皆见堕坏，而灵光岿然独存，意者岂非神明依凭支持，以保汉室者耶？然其规矩制度上应星宿，亦所以永安也。
《晋宫阁名》曰：太极殿十二间：徽行殿、显阳殿、晖章殿、含章殿、建始殿、仁寿殿、百福殿、清暑殿、章华殿、嘉福殿、宣光殿、修明殿、嘉乐殿、芙蓉殿、崇光殿、华光殿、蔬圃殿、华德殿、九华殿(右在五殿有华林园。)章阳殿、百儿殿、芳德殿、灵光殿、承光殿、永宁殿、景福殿、延休殿、百子殿、虞清殿、渊冥殿、安昌殿。
《建康宫殿簿》云：林光殿，在县东北十里潮沟村覆舟山前，晋以为药园。
又云：陈永初中，于台城中起昭德、嘉德、寿安、干明、有觉等殿。
又云：光严殿，在县东北六里景阳山东。岭南起重云、光严二殿。前为两楼。
又云：梁于台城中立曾城观。观历四代修理，更起重阁七间，上名重云殿，下名光严殿。
又云：太初宫中有神龙殿，去县三里。左太冲《吴都赋》曰："抗神龙之华殿"是也。
又云：台城温德门内又起三善、长春、胜辩等殿。
又云：凤光殿，在县东北五里一百步旧台城内。
又云：宋于台城立正福、清曜等殿。
又云：台城中有丽谯阁、丽日殿、飞香三重合。
又云：台城温德门内有永贞、温文、文思、寿安等殿。
《舆地志》云：未央后宫有鸳鸯、昭阳、飞翔、增地、合欢，兰林，披香、凤凰等八殿。
又云：丹阳郡建康县文德殿，梁武帝移张衡浑仪置此殿。
又云：洛阳有显阳殿，皇后正殿也。魏明所建。
又云：丹阳郡建康县台城华光殿，梁武帝大通中毁，施与草堂寺，人洗取朱货直百万，以其地起重阁九间。
又云：丹阳郡建康县台城宝云殿，梁武帝以施佛事。
又云：丹阳郡建康县台城惠轮殿，梁武帝以供养佛。
又云：洛阳昭阳殿，魏明所治，在太极之北，铸黄龙高四丈，凤凰二丈，置殿前。
又云：新安郡新治县西十里有太宰殿。晋武陵王晞为太宰，桓温诈言其反，徙新安。立第于此，葬第侧，后丧还都。今空冢在。
杨龙骧《洛城记》曰：显阳殿北有云气殿。
《洛阳宫殿簿》曰：明光殿、徽音殿、式干殿、晖章殿、含章殿、建始殿、仁寿殿、嘉福殿、百福殿、芙蓉殿、九华殿、流圃殿、华光殿、崇光殿。
《建康宫阙簿》曰：赤乌殿在县东北五里。吴昭明宫内制度上应星宿，亦所以永安也。
注《水经》曰：孔子庙东南去百步有双石阙，即灵光之南阙也。阙北百馀步，即灵光殿基，东西二十丈，南北十二丈，高丈馀。东西廊庑别舍，中间方七百馀步。阙之东北有浴池，池方四十余步，池中有钩台方十步。池台之基岸悉石也，遗基尚整。故王延寿赋曰："周行数里，仰不见日是也。是汉景帝程姬子鲁恭王之所造也。殿之东南即泮宫也。在高门直北道西宫中，有台高八十尺，台南水东西一百步，南北六十步；台西水南北四百步，东西六十步。台池咸结石为之。"
