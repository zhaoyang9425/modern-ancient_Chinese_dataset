○陆
《释名》曰：高平曰陆，陆，漉也，川流漉而去也。
《说文》曰：陆，高平地也。
《周易》曰：鸿渐于陆，夫征不复，妇孕不育，凶，利御寇。(王弼曰：陆，高之顶也。进而之陆与四相得，不能复反者也。)
又曰：苋陆夬夬，中行无咎。
《易坤灵图》曰：圣人受命，瑞应见于河，瑞应之至，圣人杀龙，龙不可杀，皆感气也。君子得众人之助，瑞应先见于陆，瑞应之至，君子杀蛇，蛇不如龙，陆不如河。
焦赣《易林》曰：山没丘浮，陆为水鱼，燕雀无巢，民无室庐。
又曰：凫池水廉，高陆为海，江河横流，鱼鳖成市。
《尚书》曰：恒卫既从，大陆既作。(孔安国曰：二水已治，从其故道，大陆之地已可耕作也。)
《毛诗》曰：考盘在陆，硕人之轴。
又曰：鸿飞遵陆，公归不复，于女信宿。(毛苌曰：陆非鸿所宜处也。)
《周礼》曰：作车以行陆，作舟以行水，此圣人之作。
《乐动声仪》曰：土肥饶原陆狭隘，斯生奢侈之俗也。
《汉书》曰：禹陆行载车。
又曰：秦地有鄠杜竹林，号曰陆海。
又曰：邹阳奏书吴王曰："高皇帝水攻则章邯以亡其城，陆击则荆王以失其地。"
《魏名臣奏》曰：执金吾庞延奏：其山居林泽，有火耕畬种，而平地平陆，虽有往古耒耜区种之法，就其收者，适可蔬食，不足实食也。
《关令内传》曰：关令尹喜生时，其家堂陆地自生莲华，光色鲜盛。
《文子》曰：却走马以粪，车轨不接于远方之外，是谓坐驰陆泛。
《老子》曰：盖闻善摄生者，(河上公曰：摄，养也。)陆行不遇兕虎，(自然远避，害不干也。)入军不被甲兵。
《庄子》曰：泉涸，鱼相与处陆，相煦以湿，相濡以沫，不若相忘于江湖。
王充《论衡》曰：夫知古不知今，谓之陆沉，然则儒生所谓陆沉者也。
应劭《风俗通》曰：荆鳖令死亡随水上，荆人求之不得也。鳖令至岷山下邑，起见蜀望帝，帝使鳖令凿巫山，然后蜀得陆处。望帝自以德不如，以国禅与鳖令，为蜀王，号曰开明。
《傅子》曰：尧遭洪水而贵陆，汤大旱而重水。
又曰：陆田悬命于天，人力虽修，苟水旱不时，则一年之功弃矣。
《六韬》曰：天下之人陆沉于殷久矣。
傅咸《扇赋》曰：水不策骥，陆不乘舟，世无为而俎豆设，时有虞而干戈修。
夏侯湛《春可乐》曰：春可乐兮，乐崇陆之可娱，登夷冈以迥眺兮，超矫驾乎山嵎。
又《秋可哀》曰：秋可哀兮，哀南亩之穷荒，既采萧于大陆兮，又刈兰乎崇冈。
又《梁田赋》曰：嬉于夷宁之广陆，步于大野之长京。察田畴之疆畔兮，观游雉之逸形。
○京
《说文》曰：京，人所为绝高丘也。
《毛诗》曰：升彼墟矣，以望楚矣。望楚与堂，景山与京。(毛苌曰：京，高丘也。)
又曰：曾孙之稼，如茨如梁；曾孙之庾，如坻如京。
又曰：依其在京，侵自阮疆；陟彼高冈，无矢我陵。
《尔雅》曰：丘之高绝者曰京。
张揖《广雅》曰：四起曰京。
应劭《风俗通》曰：京谓非人力所能成，天地性自然也。京师义亦取此。
○阿
《说文》曰：大陵曰阿，一曰，阿，曲阜也。
《毛诗》曰：无矢我陵，我陵我阿。无饮我泉，我泉我池。(郑玄曰：文王侵阮国，阮之兵无敢当其陵与阿，并无敢饮于泉及池者也。)
又曰：有卷者阿，飘风自南。(毛苌曰：恶人被化而消，犹飘风之入曲阿也。)恺悌君子，来游来歌，以矢其音。
又曰：谁谓尔无羊，三百维群。谁谓尔无牛，九十其犉。或降于阿，或饮于池。
又曰：陟彼中阿，丘言采其{亡虫。}
又曰：考盘在阿，硕人之薖。
又曰：菁菁者莪，在彼中阿。
又曰：绵蛮黄鸟，止于丘阿。
张揖《广雅》曰：曲陵曰阿。
《史记》曰：黄帝披山通道，而邑于涿鹿之阿。
《帝王世纪》曰：蚩尤氏强，与榆冈争王于涿鹿之阿。
《穆天子传》曰：天子西征，升于九阿。(郭璞曰：今新安县十里九坂也。)
嵇康《圣贤高士传赞》曰：许由养神，宅于箕阿。德真体全，择日登遐。
乐资《春秋后传》曰：阿房宫未成，成更欲择令名名之。作宫阿旁，故天下谓之阿房宫。
《汉武内传》曰：西王母令侍女歌云："仰上升绛庭，下游日窟阿。顾盼八落外，远指九空记。"
董览《吴地志》曰：曲阿，秦时名云阳。太史云东南有天子气，在云阳之间，故凿北冈令曲而阿，因名曲阿。
桓宽《盐铁论》曰：晋有河华九阿而夺于六卿，齐有泰山巨海而胁于田常。
孙楚《王骠骑诔》曰：逍遥芒阿，阖门下帷，精研六艺，采赜钩微。
湛方生诗曰：发鞍踞平陆，秣马青山阿。浊酒炙沽鱼，鼎食何必过。
袁宏《采菊诗》曰：息足回阿，围坐长林。披榛即涧，藉草依阴。
郦炎诗曰：灵芝生河洲，动摇困洪波。秋兰荣何晚，严霜瘁其柯。哀哉二芳草，不殖太山阿。
挚虞《迁宅诰》曰：惟太始三年九月上旬，涉自洛川，周于原阿，乃卜昌水东，黄水西，背山面隰惟此良。
陆机《逸民赋》曰：相荒土而卜居兮，度山阿而考室。
又《缓齐歌行》曰：遨仙聚灵族，高宴会城阿；长风万里举，庆云郁嵯峨。
○岘
《从征记》曰：青岘沙岘，一名小岘，木多栌杏。
《续述征记》曰：菟头岘，虽无峭崄，然连林修坂数十里，中行者固亦密勿矣。
伏琛《齐地记》曰：莱芜谷有铜冶岘，古铸铜处。朱虚城西有山岘远而峻，今名半车岘。
白渊之《齐道记》曰：黄丘北十里有鸑鷟岘，下带长涧，东北流经牛山，山去此水八十余里。今号曰牛头水，是齐景公所登而叹处。
刘桢《京口记》曰：去城九十里有白在岘。
《江乘地记》曰：城东四十五里竹里山，王途所经，途甚倾险，行者号为翻车岘也。
《武昌记》曰：城东南有金牛冈，冈西有石鼓岘，上有三石鼓，鼓鸣天必雨。
○陇
《方言》曰：秦晋之间，冢谓之陇。
《说文》曰：陇，天水大坂也。
《广志》曰：泳沙在玉门关外，东西数百里，有三断，名曰三陇也。
《三秦记》曰：陇西关，其坂九回，不知高几里，欲上者，七日乃越。高处可容百余家，下处数十万户，上有清水四注。俗歌曰："陇头流水，鸣声幽咽，遥望秦川，心肝断绝。"去长安千里，望秦川如带。又关中人上陇者，还望故乡悲思而歌，则有绝死者。
《秦州记》曰：陇西郡东一百六十里，得陇山，南北亘接，不知远近，东西广百八十里，其高处可三四里，登此岭东望秦川四五百里，极目茫然，墟宇桑梓与云霞一色。东人西役，升此而顾瞻者，无不悲思。其上有悬岩吐霤，于岭中渊停，名曰万石渊，溢流散下，皆注于渭，故北人升此而歌。
《始兴记》曰：卢水合武水甚险，名曰新陇，有太守周昕庙，即始开此陇者。行者放鸡散米以祈福，而忌着湿衣入庙。
○堆
《尔雅》郭璞注曰：江东呼地高堆者为敦。
《说文》曰：阜，小阜也。
又曰：巴蜀山岸胁之堆傍欲落者曰氏，氏崩声闻数百里。
《汉书》曰：扬雄上书曰："往者图西域，岂为康居、乌孙，逾白堆而寇西边哉？乃以制匈奴也。"(堆形如土龙，无头尾，高者二三丈。)
《水经注》曰：缑氏山，仙者升焉，言王子晋控鹤斯阜，灵王望而不得近，举手谢而去。其处得遗屣焉，俗谓为父堆。
又曰：函关直北，隔河有层阜，巍然独秀，孤峙河阳，世谓之风陵，戴延之所谓风堆者也。
又曰：瞿堆南绝壁峭峙，孤险云高，望之形若覆唾壶，高二十馀里，羊肠蟠道三十六回，《开山图》谓之仇夷，所谓积石嵯峨，嵚岑隐阿者也。上有平田百顷，煮土成盐，因以百顷为号。山上丰水泉，所谓清泉涌沸，润气上流者也。汉武帝元符六年开以为武都郡，天地大泽在西，故以都为目矣。
《长安图》曰：高望堆，在延兴门南八里。
潘岳《西征赋》曰：凭高望之阳隈。
《梁州记》曰：南郑城溯汉上五十里，水边有汉武堆，汉武尝游此，以为钓台，后人睹其崇基，谓之汉武堆。
《述异记》曰：当阳县南有龙川凤川，云汉武时八龙五凤尝游于此，亦呼为五凤堆。
《安定图经》曰：振履堆者，故老云夸父逐日，振履于此，故名之。
○墟
《说文》曰：墟，大丘也，昆仑谓之墟。
《史记》曰：成王伐管、蔡，以殷馀人封康叔为卫君，居故商墟。
《汉书》曰：元城郭东有五鹿之墟，即沙麓之地也。
《越绝书》曰：千里墟者，阖庐以铸干将剑处。
又曰：吴门外鸡坡墟，故吴王所畜鸡处也。
《新序》曰：齐桓公出见遗墟，问诸野人。野人曰："是虢公之墟。"公曰："虢氏何为亡？"对曰："善不能行，恶不能去，所以为墟矣。"
《风俗通》曰：谨案《尚书》，舜生姚墟。
又曰：姚墟在济阴城阳县，帝颛顼之墟，阏伯之墟是也。
○培𪣻
《说文》曰：附娄，小土山也。
《左传》曰：培𪣻无松柏。
《方言》曰：冢，秦晋之间谓之培𪣻。
《墨子》曰：培𪣻之侧，则生松柏，民衣焉，食焉，家焉，死焉，地终不责德，故以为仁。
《风俗通》曰：培𪣻者，即阜之类也。今齐鲁之间，田中小高者，名之为培𪣻矣。
