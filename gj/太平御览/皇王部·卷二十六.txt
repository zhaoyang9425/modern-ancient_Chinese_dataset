○后魏诸帝
《后魏书·序纪》曰：黄帝有子二十五人，或内列诸华，或外分荒服。昌意少子，受封北国，有大鲜卑山，因以为号。其后，世为君长，统幽都之北，广漠之野，畜牧迁徙，射猎为业，淳朴为俗，简易为化，不为文字，刻木纪契而已。世事远近，人相传授，如史官之纪录焉。黄帝以土德王，北俗谓土为托，谓后为跋，故以为氏。其裔始均，入仕尧世，逐女魃于弱水之北，民赖其勋，帝舜嘉之，命为田祖。爰历三代，以及于秦，薰鬻、猃狁、山戎、匈奴之属，累代残暴，作害中州，而始均之裔，不交南夏，是以载籍无闻焉。积六十七世，至成皇帝讳屯立。聪武明智，远近所推，统国三十六，大姓九十，威振北方，莫不率服。成帝崩，节皇帝讳贷立。节帝崩，其后四世，宣帝讳推寅立，南迁大泽，方千馀里，厥土昏冥沮洳。谋更南徙，未行而崩。其后六世，献皇帝讳邻立。时有神人言于国曰："此土荒遐，未足以建都邑，宜复徙居。"帝时年衰老，乃以位授子。
圣武帝讳诘汾。献帝命令南移，山谷高深，九难八阻，于是欲止。有神兽，其形似马，其声类牛，先行导引，历年乃出。始居匈奴之故地。其迁徙策略，多出宣、献二帝，故时人并号曰："推寅"。盖俗云"钻研"之义。初，圣武帝常率数万骑田于山泽，欻见辎𫐌自天而下。既至，见美妇人，侍卫甚盛。帝异而问之，对曰："我，天女也，受命相偶。"遂同宿。旦，请还，曰："明年同时，复会于此。"言终而别，去如风雨。及期，帝至先所游处，果复相见。天女以所生男授帝曰："此君之子也，善视之。子孙相承，当世为帝王。"语讫而去。即始祖神元皇帝也。故时人谚曰："诘汾皇帝无妇家，力微皇帝无舅家。"帝崩。始祖神元皇帝立，讳力微，生而聪睿。元年，岁在庚子。先是，西部内侵，国民离散，依于没鹿回部大人窦宾。始祖有雄杰之度，时人莫测。后与宾攻西部，宾军败，失马步走，始祖使人以所乘骏马给之。宾归，令其部内求与马之人赏，当加重赏，始祖隐而不言。宾后知大惊，将分国之半，以奉始祖，始祖不受，乃进其爱女。宾犹思报恩，固问所欲。宾临终戒其二子，使谨奉始祖。其子不从，乃阴谋为逆。始祖召而杀之，尽并其众，诸部大人悉皆从服，控弦士马二十馀万。三十九年，迁于定襄之盛乐。始祖乃告诸大人曰："我历观前世匈奴、蹋顿之徒，苟贪财利，抄掠边民，虽有所得，而多其死伤，复不足相补，更招寇雠，百姓涂炭，非长计也。"于是与魏和亲。四十二年，遣子文帝如魏，且观风土。是岁魏景元二年也。文皇帝讳沙漠汗，以国太子留洛阳，为魏宾之冠。魏晋禅代，和好仍密。始祖春秋已迈，帝以父老求归，晋武帝具礼护送。四十八年，帝至自晋。五十六年，帝复如晋；其年冬，还国。晋遗帝锦、罽、缯、纟采、绵、绢诸物，咸丰厚，车牛马百乘。行达并州，晋征北将军卫瓘，以帝为人雄异，恐为后患，乃密白晋帝，请留不遣。晋帝难于失信，不许。瓘复请以金帛赂国之大人，令致间隙，使相厄害。晋帝从之，遂留帝。于是国之执事及部人皆受瓘货。五十八年，方遣帝。始祖闻帝归，大悦，使诸部大人诣阴馆迎之。酒酣，帝仰视飞鸟，谓诸大人曰："我为女曹取之。"授弹飞丸，应弘而落。时国俗无弹，众咸大惊，并先驰还。始祖曰："我子既历他国，进德何如！"皆对曰："太子才艺非常，引空弓而落飞鸟，似得晋人异法怪术，乱国害民之兆，惟愿察之。"自帝在晋之后，诸子爱宠日进，始祖年逾期颐，颇有所惑，闻大人语，意乃有疑。因曰："不可容者，便当除之。"于是诸大人乃驰诣塞南，害帝。后乃追谥焉。始祖寻崩，凡享国五十八年，年一百四岁。太祖即位，尊为始祖。
章皇帝讳悉鹿立，始祖之子也。享国九年而崩。平皇帝讳绰立，章帝之少弟也。雄武有智略，威德复举。享国七年而崩。惠帝讳弗立，文帝少子也，聪哲有大度，为诸父兄所重。政崇宽简，百姓怀服，即位一年崩。昭皇帝立，讳禄官，始祖神元之子也。九年，分国为三部，帝自以一部居东，在上谷北，须源之西，东接宇文部，以文帝之长子桓皇帝讳猗迤统一部，居代郡之参合陂北；以桓帝之弟穆皇帝讳猗卢统一部，居定襄之盛乐故城。自始祖以来，与晋和好，百姓乂安，财畜富实，控引骑士四十馀万。十年，晋惠帝为成都王颖逼留在邺。匈奴别种刘渊反于离石，号汉王。并州刺史司马腾来乞师。帝与桓帝同时大举以助之，大破渊众于西河、上党。晋假桓帝大单于，金印紫绶。是岁，桓帝崩。帝英杰魁岸，马不能胜。常乘安车，驾大牛，牛角容一石。帝曾中蛊，呕吐之地仍生榆木。参合陂土无榆树，故世人异之，至今传记。十三年，昭帝崩。是岁，羯胡石勒与晋马牧帅汲桑反。穆皇帝天资英特，勇略过人，昭帝崩后，遂总摄三部，以为一统。元年，刘渊僣帝，自称大汉。三年，晋并州刺史刘琨遣使，以子遵为质。又遣使乞师救洛阳，帝遣步骑二万助之，晋大傅东海王司马越辞以洛中饥馑，师还。是年，刘渊死，子聪僣立。五年，刘琨遣使乞师以讨刘聪、石勒。帝以琨忠义，矜而许之。会聪遣其子粲攻洛阳，害琨父母而据其城，琨来告难，帝大怒，遣长子六修、桓帝子普根，及卫瓘、范班、姬澹等为前锋，帝统大众二十四万为后继。粲惧，弃辎重，突围遁走。纵骑追斩其将刘儒、刘丰，伏尸数百里。琨来拜谢，帝以礼待之。琨固请进军，帝曰："吾不早来，致卿父母见害，诚以后时相愧，今卿已复州境，然吾远来，士马疲弊，且待后期，贼岂可尽乎？"与琨马牛羊各千馀，车牛百乘，金百镒，又留劲锐戍之而还。六年，城盛乐以为北都，修故平城以为南郡。帝登平城西山，望观地势，乃更南百里，于灅水之阳黄瓜堆筑新平城，晋人谓之小平城，使长子六修镇之，统领南部。九年，帝召六修不至，帝怒，讨之，失利，乃微服民间，遂崩。普根先守外境，闻难来赴，攻六修，灭之。普根立，月馀而薨也。
平文皇帝讳郁律立，惠帝之子也。二年，西兼乌孙故地，东吞勿吉以西，控弦上马将有百万。刘聪死焉。渊族子曜僣立。帝闻晋愍帝为曜所害，顾谓大臣曰："今中原无主，天其资我乎？"刘曜遣使请和，帝不纳。是年，司马叡称大位于江南。五年，桓帝后以帝得众心，恐不利于己子，害帝，遂崩，大人死者数十人。天兴初，尊曰太祖。惠皇帝讳贺傉立，桓帝之中子也。未亲政事，太后临朝，遣使与石勒通和，时人谓之女国使。四年，帝始临朝。五年崩。炀皇帝讳纥那立，惠帝之弟也。五年出居于宇文部。贺兰及诸部大人，共立烈帝。烈皇帝讳翳槐立，平文之长子也。石勒遣使来和，帝遣弟昭成皇帝如襄国。二年，石勒僣立，自称大赵王。烈皇帝崩，昭武皇帝讳什翼犍立，平文之次子也。生而奇伟，宽仁大度，喜怒不形于色。身长八尺，隆准龙颜，立发委地，卧则乳垂至席。烈帝崩，顾命曰："必迎立什翼犍，社稷可安。"烈帝崩，帝弟弥乃自诣邺奉迎，与帝俱还。建国元年十一月，帝即位于繁畤之北，时年十九。二年春，始置百官，分掌众职。八年，张骏私置假凉王。十三年，魏郡人冉闵，杀石鉴僣立。十四年，氐苻健僣称天王，自号大秦。十五年，慕容俊灭冉闵，僣称尊号。二十七年春，车驾还云中。冬十一月，讨没歌部，破之，获牛马羊数百万头。三十四年春，长孙斤谋反，伏诛。斤之反也，拔刃向御座，太子献明皇帝讳实格之，伤胁。夏五月，薨，后追谥焉。秋七月，皇孙珪生，大赦。三十九年，苻坚遣其大司马苻落率众二十万，朱彤、张蚝、邓羌等诸道来寇，侵逼南境。冬十一月，白部、独孤部御之，败绩。南部大人刘库仁走云中。复遣库仁率骑十万逆战于石子岭，王师不利。帝时不豫。十二月，至云中，旬有二日，帝崩，时年五十七。太祖即位，尊曰高祖。帝雅性宽厚，智勇仁恕，时国中少缯帛，代人许谦盗绢二匹，守者以告，帝匿之，谓燕凤曰："吾不忍视谦之面，卿勿泄言，谦或惭而自杀，为财辱士，非也。"
○太祖道武皇帝
《后魏书》曰：大祖道武皇帝，讳珪，昭成皇帝之嫡孙，献明皇帝之子也。母曰献明贺皇后，初因迁徙，游子云泽，既而寝息，因梦日出室内，寤而见光自牖属天，欻然有感。以建国三十四年七月七日，生太祖于参合陂北，其夜复有光明。昭成大悦，群臣称庆，大赦，告于祖宗。保者以帝体重倍于常儿，窃独奇怪。明年，有榆生于埋胞之坎，后遂成林。弱而能言，目有光曜，广颡大耳，众咸异之。年六岁，昭成崩。元年，葬昭成皇帝于金陵，营梓宫，木材尽生成林。帝虽冲幼，而嶷然不群，刘库仁常谓其子曰："帝有高天下之志，兴复洪业，光扬祖宗者，必此王也。"登国元年春正月戊申，帝即代王位，郊天，建元，大会于牛川。复以长孙嵩为南部大人，以叔孙普洛为北部大人。班叙勋旧各有差。夏四月，改称魏王。是岁，慕容垂僣称皇帝于中山，自号大燕。姚苌僣称皇帝于长安，自号大秦。六年秋七月，讲武于牛川。慕容永使其大鸿胪慕容钧奉表劝进尊号。冬十月，北征蠕蠕，(如蠢切。)追之，及于大碛南商山下，大破之，班赐从臣各有差。十有二月，出居于马邑。是岁，起河南宫。七年秋八月，行幸汉南，仍筑巡台。八年春正月，帝出南巡。二月，幸羖羊原，赴白楼。皇始元年春正月，大搜于定襄之虎山。三月，慕容垂来寇桑干川。陈留公元虔先镇平城。时帝征兵未集，虔率麾下邀击，失利，死之。垂遂至平城西北，逾山结营，闻帝将至，乃筑城自守。疾甚，遂遁走，死于上谷。子宝迎丧而还，至中山乃僣立。秋七月，左司马许谦上书劝进尊号，帝始建天子旌旗，出入警跸，于是改元。八月，治兵于东郊。大举讨慕容宝，帝亲勒六军四十馀万，南出马邑，逾于句注，旌旗骆驿二千馀里。宝并州牧辽西王农弃城东遁，并州平。初建台省，置百官，封拜公侯、将军、刺史、太守，尚书郎已下悉用文人。帝初拓中原，留心慰纳，诸王、大夫诣军门者，无少长，皆引入赐见，存问周悉，人得自尽，苟有微能，咸蒙叙用。冬十月，车驾出井陉。十一月，进军中山，引骑围之。二年春正月，飨群臣于鲁口。慕容宝遣其左卫将军慕容腾寇博陵，杀中山太守及高阳诸县令长，抄掠租运。是时，信都未下。帝乃进军，引骑围之。宝将军张让、护军将军徐超率将吏以下举城降。宝闻帝幸信都，乃趣博陵之深泽，屯滹沱水，遣弟贺麟寇杨城。三月，车驾次于卢奴。宝遣使求和解焉。仍请割常山以西奉魏，乞守中山以东，帝许之。已而宝背约，辛亥，车驾次中山，命诸将围之。是夜，宝弟贺麟将妻子出走西山。宝见贺麟走，恐先据和龙，壬子夜，遂将其妻子及兄弟亲族数千骑北遁。城内共立慕容普邻为主。麟复入中山，杀普邻而自立。九月，贺麟饥穷，率三万馀人出寇新市。甲子晦，帝进军讨之，太史令晁崇奏曰："不吉。"帝曰："其义云何？"对曰："昔纣以甲子亡，兵家忌之。"帝曰："纣以甲子亡，周武不以甲子胜乎？"崇无以对。冬十月，帝进军新市，贺麟退阻泒水，依渐洳泽以自固。甲戌，帝临其营，战于义室坞，大破之，斩首九千馀级。贺麟单马走西山，遂奔邺，慕容德杀之。甲申，中山平。丁亥遣三万骑赴卫王仪将以攻邺，天兴元年春正月，慕容德走保滑台，克邺，车驾幸邺，巡登台榭，观览宫城，将有定都之意。乃置行台，以龙骧将军日南公和跋为尚书，与左丞贾寻率郎吏及兵五千人镇邺。车驾自邺还中山，所过存问百姓。诏大军所在州郡，复赀租一年，除山东民租赋之半。车驾将北还，发卒万人治直道，自望都铁关凿恒岭至代五百馀里。六月，诏有司议定国号。群臣奏曰："昔周秦以前，帝王居所生之土，有国有家，及王天下，即承为号。自汉以来，罢侯置守，时无世继，其应运而起者，皆不由尺土之资。今国家万世相承，启基云代。臣等以为若取长远，应以代为号。"诏曰："昔朕远祖，总御幽都，控制遐国，虽践王位，未定九州。迨于朕躬，处百代之季，天下分裂，诸乏之主。民俗虽殊，抚之在德，故躬率六军，扫平土宇，凶逆荡除，遐迩率服。宜仍先号，以为魏焉。"秋七月，迁都平城，始营宫室，建宗庙，立社稷。八月，诏有司正封畿，制郊甸，端经术，标道里，平五权，较五量，定五度。冬十月，起天文殿。十有一月，诏尚书吏部郎中邓渊典官制，立爵品，定律吕，协音乐；仪曹郎中卢谧撰郊庙、社稷、朝觐、飨宴之仪；三公郎中王德定律令，申科禁；太史令晁宗造浑仪，考天象；吏部尚书崔玄伯总而裁之。十有二月，帝驾临于天文殿，太尉、司徒进玺绶，百官咸称万岁。大赦，改年。追尊成皇帝已下及后号谥。乐将用皇始之舞。诏有司议定行次，尚书崔玄伯等奏从土德，服色尚黄，数用五，未社辰腊，牺牲用白，五郊立气，宣赞时令，敬授民时，行夏之正。徙六州二十二郡守宰、豪杰、吏民二千家于代都。二年春正月，初祠上帝于南郊，以始祖神元皇帝配，降坛视燎，成礼而反。二月，破高车，以所获之众起鹿苑于南台阴，北距长城，东苞白登，属之西山，广轮数十里，凿渠引武川水注之苑中，疏为三沟，分流宫城内外。己穿鸿雁池。三月初，令《五经》群书各置博士，增国子太学生员三千人。秋七月，起天华殿。大阅于鹿苑，飨赐各有差。冬十月，太庙成，迁神元、平文、昭成、献明皇帝神主于太庙。三年三月戊午，立皇后慕容氏。是月，穿城南渠通于城内，作东西鱼池。夏四月，姚兴遣使朝贡。五月，车驾东巡，遂幸涿鹿，遣使者以太牢祀帝尧、帝舜庙。七月，车驾还宫。起大中殿及云母堂、金华室。四年三月，帝亲渔，荐于寝庙。五月，起紫极殿、玄武楼。冬十二月，集博士儒生，比众经文字，义类相从，凡四万馀字，号曰《众文经》。六年冬十月，起西昭阳殿。乙卯，立皇子嗣为齐王，加车骑大将军，位相国。是年，岛夷桓玄废其主司马德宗而自立，僣称大楚。天赐三年九月，幸汉南盐池。至漠中，观天盐池。六年夏，帝不豫。初，帝服寒食散，自太医令阴美死后，药数动发，至此愈甚。而灾变屡见，忧懑不安，或数日不食，或不寝达旦。归咎群下，喜怒乖常，谓百寮左右，曰人不可信，虑如天文之占，或有肘腋之虞。追思既往成败得失，终日竟夜独语不止，若傍有鬼物对扬者。朝臣至前，追其旧恶便见杀害，其馀或以颜色变动，或以喘息不调，或以行步乖节，或以言辞失措，帝皆以为怀恶在心，变见于外，乃手自殴击，死者皆陈天安殿前。于是朝野人情各怀危惧，有司废怠，莫敢相督摄，百工偷劫，盗贼公行，巷里之间人为稀少。帝亦闻之，曰："朕故纵之使然，待过灾年，当更清治之耳。"冬十月，帝崩于天安殿，在位十四年，时年三十九岁。先时国内有谶曰："珪厄清河死万人。"帝破灭清河郡，手杀万人以厌之，夜恒变易寝处，人莫得知，惟爱妾万人知处。帝子清河王绍与万人通，惧罪，同害帝。帝叹曰："清河万人，乃是汝耶！"元帝立诛绍及万人。永兴二年，九月，上谥宣武皇帝，葬于盛乐金陵，庙号太祖。太常五年，改谥曰道武。
