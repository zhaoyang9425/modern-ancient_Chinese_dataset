○唐宪宗章武皇帝
《唐书》曰：宪宗章武皇帝，讳纯，顺宗长子，母曰庄宪皇后。大历十三年，生于长安之东宫内。六七岁时，德宗抱置膝上，问曰："汝谁子，在吾怀？"对曰："是第三天子。"德宗异之。贞元四年六月，封广陵王。顺宗即位之年四月，册为皇太子。八月乙巳，即皇帝位于宣政殿。先是，连月霖雨，是日晴霁，人情忻悦。丁未，始御紫宸殿，对百寮。庚戌，诏曰："朕以寡昧，纂丕洪业，永思理本，所宝惟贤。至如嘉禾神芝，奇禽异兽，盖王化之虚美也。所以光武形于诏令，《春秋》不书祥瑞？朕诚德薄，思及前人。自今已后，所有祥瑞，但令准式，申报有司，不得上闻；其珍禽奇兽，亦宜停进。"冬十月壬申，贬中书侍郎、同中书门下平章事韦执谊为崖州司马，以交王叔文也。元和元年春正月景寅朔，皇帝率群臣于兴庆宫，奉上太上皇尊号。丁卯，御含元殿受朝贺。礼毕，御丹凤楼，大赦天下，改元。癸未，诏以太上皇旧恙愆和，亲侍药膳，权不听政。以高崇文检校工部尚书、充神策行营节度使。甲申，太上皇崩。乙酉，宰相杜佑摄冢宰。戊子，制曰："剑南西川，疆界素定，藩镇守备，各有区分。顷因元臣薨谢，邻藩不睦，刘辟乃因虚构隙，以忿结仇，遂劳三军，兼害百姓。朕志存含垢，务欲安人，遣使宣谕，委之旄钺。如闻道路拥塞，未息干戈，轻肆攻围，拟图吞并。为君之体，义在胜残，命将兴师，盖非获已。宜令兴元严砺、东川李康掎角应接，神策行营节度使高崇文、神策兵马使李元奕率步骑之师，与东州、兴元之师类会进讨。"甲午，高崇文由斜谷路，李元奕由骆谷路，俱会于梓潼关。辛卯，群臣请听政。戊戌，上谓宰臣曰："前代帝王，或怠于听政，或躬览繁务，其道何如？"杜黄裳对曰："帝王之务，在于修已简易，择贤委任，不宜怠肆安逸。然事有纲领小大，当务其远者大者；至如簿书狱讼，百吏能否，本非人主所自任也。但择人委任，责其成效，赏罚必信，谁不尽心。《传》称帝舜之德曰：夫何为哉？恭已正南面而已！诚以能举十六相，去四凶也。岂与劳神疲体自任耳目之主同年而语哉！但人主常势，患在不能推诚；人臣之弊，患在不能自竭。由是上疑下诈，礼貌或亏，欲求致理，自然难致。苟无此弊，何患不至于理。"上称善久之。五月辛卯，册太上皇后王氏为皇太后。九月辛亥，高崇文奏收成都，擒刘辟以献。癸丑，以山人李渤为左拾遗，征不至。二年春正月，上亲朝献太清宫，御丹凤楼，大赦天下。己酉，以户部侍郎武元衡为门下侍郎、同平章事，以中书舍人、翰林学士李吉甫为中书侍郎、同平章事。二月庚午，司天造新历成，诏题为《元和观象历》。九月庚申，李锜据润州反，杀判官王澹、大将赵琦。遂令苏、常、湖、杭、睦五州戍将杀刺史，修石头故城，欲谋僣逆。癸酉，润州大将张子良、李奉仙等执李锜以献。十一月斩锜，诏削属籍。十二月丙辰，上谓宰臣曰："朕览国书，见文皇帝行事，少有过差，谏臣论诤，往复数四。况朕之寡昧，涉道未明，今后事或未当，卿当每事十论，不可一二而已。"己卯，史官李吉甫撰《元和国计簿》，总计天下方镇凡四十八，管州府二百九十五，县一千四百五十三，户二百四十四万二百五十四，其凤翔、鄜坊、邠宁、振武、泾原、银夏、灵盐、河东、易定、魏博、镇冀、范阳、沧景、淮西、淄青十五道，凡七十一州，不申户口。每岁赋入倚办，止于浙江东西、宣歙、淮南、江西、鄂岳、福建、湖南等八道，合四十九州，一百四十四万户。比量天宝供税之户，则四分有一。天下兵戎仰给县官者八十三万馀人，比量天宝士马，则三分加一，率以两户资一兵。其他水旱所损，征科发敛，又在常役之外。是岁，吐蕃、回纥、奚、契丹、渤海、牂牱、(上音藏，下音哥。)南诏并朝贡。三年春正月癸巳，群臣上尊号曰睿圣文武皇帝。御宣政殿受册，礼毕，御丹凤楼，大赦天下。庚子，泾原段祐请修临泾城，在泾州北九十里，扼犬戎之冲要，诏从之。四年秋七月，御制《前代君臣事迹》十四篇，书于六扇屏风。是月，出书屏以示宰臣。丁未，渭南暴水，坏庐舍二百馀户口，溺死六百人，命府司赈给。八月，安南都护张丹奏破环王国三万馀人，获战象、兵械，并王子五十九人。十月，册邓王宁为皇太子。癸巳，以册储，肆赦系囚，死罪降从流已下递减等。工部侍郎归登、给事中吕元膺为皇太子诸王侍读。五年八月乙亥，上谓宰臣曰："神仙之事信乎？"李藩对曰："神仙之说，出于道家；道家所宗《老子》五千文为本。《老子》指归，与六经无异。前代好怪之流，假托老子为神仙之说。故秦始皇遣方士载童女入海求仙药，汉武帝嫁女与方士求不死药，二主受惑，卒无所得。文皇帝服胡僧长生药，遂致暴疾不救。古诗曰：服食求神仙，多为药所误。诚哉是言也。君人者，但务求理，四海乐推，社稷延永，自然长年也。"上深然之。六年十一月乙丑，制以户部侍郎李绛为中书侍郎同平章事。十二月辛卯，皇太子宁薨，谥曰惠昭。七年五月，上谓宰臣曰："卿言吴越去年水旱，昨有御史自江淮回，言不至为灾，人不甚困。"李绛对曰："臣得两浙、淮南状，继言歉旱。方隅授任，皆朝廷信重之臣。御史非良，或容希媚，此正当出奸佞之臣。况推诚之道，君人大本，任大臣以事，不可以小臣言间之。伏望明示御史姓名，正之典刑。"上曰："卿言是也。朝廷大体，以恤人为本，一方不稔，即宜赈救，济其饥寒，况可疑之耶！向者不思而有此问，朕言过矣。"八年三月辛未，上以久旱，亲于禁中祈雨，是夜，澍雨霑足。六月丙寅，京师大风雨，毁屋飘瓦，人多压死。所在川暴涨，行人不通。辛丑，出宫人二百车，任从所适，以水灾故也。九年十月甲子，制："朕嗣膺宝位，于兹十年。每推至诚，以御方夏，庶以仁化，臻于太和，宵衣旰食，意属于此。今淮西一道，未达朝经，擅自继袭，肆行寇掠。将士等迫于受制，非是本心。思去三面之罗，庶遵两阶之义。宜以山南东道节度使严绶兼充申、光、蔡等州招抚使。"十年正月，严绶帅师次蔡州界。己亥，制削夺吴元济官爵。六月，镇州节度使王承宗遣盗夜伏静安坊，刺宰相武元衡，死之；刺御史中丞裴度，伤首而免。十二年五月，随唐节度使李愬奏败贼于吴房，获贼将李佑。七月，以裴度守门下侍郎、同平章事，充彰义军节度、申光蔡观察处置等使，仍充淮西宣慰使。十月，李愬率师入蔡州，执吴元济以献，淮西平。十三年正月，御含元殿受朝贺，礼毕，御丹凤楼，大赦天下。七月，诏削夺淄青节度使李师道官爵，仍令宣武、魏博、义成武宁、横海等五镇之师，分路进讨。十二月，上谓宰相曰："人臣事君，但力行善事，自致公望，何乃好树朋党？朕甚恶之！"裴度对曰："君子小人，未有无徒者。君子之徒，同心同德；小人之徒，是朋是党。"上曰："他人之言，亦与卿等相似，岂易辨之哉？"度曰："君子小人，观其所行，当自区别矣。"上曰："凡好事口说则易，躬行则难。卿等既言之，须行之，勿空口说。"度等谢曰："陛下处分，可谓至矣，臣等敢不激励。然天下之人，从陛下所行，不从陛下所言，臣等亦愿陛下每言之则行之。"上颇忻纳。十四年春正月，以东师宿野，不受朝贺。三月，上谓宰臣曰："听受之间，大是难事。推诚选任，所谓委寄，必合尽心；及至所行，临事不无偏党。朕临御以来，岁月斯久，虽不明不敏，然渐见物情，每于行为，务欲详审。比令学士集前代昧政之事，为《辩谤略》，每欲披阅，以为鉴戒耳。"崔群对曰："无情曲直，辩之至易；稍怀欺诈，审之实难。故孔子有众好众恶之论，浸润肤受之说，盖以暧昧难辩故也。若择贤而任之，待之以诚，纠之以法，则人自归公，孰敢行伪？陛下详观载籍，以广聪明，实天下幸甚。"七月，群臣上尊号曰元和圣文神武法天应道皇帝。是日，御宣政殿受册，御丹凤楼，大赦天下。八月，上谓宰臣曰："天下事重，不可一日旷废，若遇连假不坐，有事即诣延英请对。"崔群以残暑方甚，目同列将退。上止之曰："数日一见卿等，时虽暑热，朕不为劳。"九月，上谓宰相曰："朕读《玄宗实录》，见开元初，锐意求理，至十六年已后，稍似懈倦，开元末又不及中年，何也？"崔群对曰："玄宗少历民间，身经迍难，故即位之初，知人疾苦，躬勤庶政。加之姚崇、宋璟、苏颋、卢怀慎等守正之辅，孜孜献纳，故致治平。及后承平日久，安于逸乐，渐远端士，而近小人。宇文融以聚敛媚上心，李林甫以奸邪惑上意，加之以国忠，故及于乱。愿陛下以开元初为法，以天宝末为戒，即社稷无疆之福也。"时皇甫镈以謟刻欺蔽在相位，故群因奏以讽之。上服方士柳泌金丹药，起居舍人裴邻上表切谏，以"金石含酷烈之性，加烧炼则火毒难制。若金丹已成，且令方士自服一年，观其效用，则进御可也。"上怒，贬邻为江陵令。十五年春正月甲戌朔，上以饵金丹小不豫，罢元会。庚子夕，上崩于大明宫之中和殿，享年四十三。谥曰圣神章武孝皇帝，庙号宪宗，葬于景陵。
○穆宗文惠皇帝
《唐书》曰：穆宗文惠皇帝，讳恒，宪宗第三子也。母曰懿安皇后郭氏。贞元十一年七月，生于大明宫之别殿。初名宥，封建安郡王。元和七年七月，册为皇太子，改名讳。十五年正月，宪宗崩。闰月丙午，即皇帝位于太极殿东序。戊申，上见群臣于紫宸门外。辛亥以萧俯、段文昌为中书侍郎、同平章事。上始御延英对宰臣。二月丁丑，御丹凤楼，大赦天下。壬寅，敕举贤良方正、直言极谏科目人，宜令中书门下尚书省四品已上于尚书省同试。三月壬子，召侍讲学士韦处厚、路随于太液亭讲《毛诗·关雎》、《尚书·洪范》等篇。既罢，并赐绯。九月辛丑，大合乐于鱼藻宫，观竞渡。又召李愬、李光颜入朝，欲于重阳日宴群臣。拾遗李班等上疏谏云："元朔未改，园陵尚新，虽易月之期，俯从人欲；而三年之制，犹服心丧。夫遏密弛禁，盖为齐人；合乐内庭，事将未可。"不听。十月，镇州王承元以所部四州请命以魏博节度等使，田弘正为镇州节度使，以承元为滑州节度使。长庆元年正月己亥朔，上亲荐献太清宫、太庙。是日，法驾赴南郊。日抱珥，宰臣贺于前。辛丑，祀昊天上帝于圆丘，即日还宫，御丹凤楼，大赦天下。改元长庆。内外文武及致仕官三品已上赐爵一级，二月丙子，上观杂乐于麟德殿，欢甚，谓给事中丁公著曰："比闻外间公卿士庶时有欢宴，盖时和民安，甚慰予心。"公著对曰："诚有此事。然臣之愚见，风俗如此，亦不足嘉。百司庶务，渐恐劳烦圣虑。"上曰："何至，于是？"对曰："夫宾宴之礼，务达诚敬，不继以淫。故诗人美乐且有仪，璘异屡舞，前代名士，良辰宴聚，或清谈赋诗，投壶雅歌，虽以杯酌献酬，不至于乱。国家自天宝以后，风俗奢靡，宴席以喧哗沉湎为乐，而居重位、秉大权者，优杂倨肆于公吏之间，曾无愧耻。公私相效，渐以成俗，由是物务多废。独圣心求理，安得不劳宸虑乎！陛下宜颁训令，禁其过差，则天下幸甚。"时上荒于酒乐，公著因对讽之，颇深嘉纳。三月，幽州刘总请分割地土，入朝，公卿皆疑，独上推诚纳之。以宣武节度使张弘靖为幽州节度使，以总为郓州节度使。秋七月壬子，群臣上尊号曰文武孝德皇帝。上受册于宣政殿，礼毕，御丹凤楼，大赦天下。甲寅，幽州监军使奏："军乱，囚节度使张弘靖于别馆，害判官韦雍、张宗元、崔仲卿、郑埙。军人取朱滔子洄为留后。"洄自以年老，令军人立其子克融为留后。八月己巳，镇州监军宋惟澄奏："军乱，节度使田弘正并家属将佐三百馀口并遇害。军人推衙将王庭凑为留后。"二年三月甲子，诏雪王庭凑，仍授镇州大都督府长史，充成德军节度等使。三军将士，待之如初。仍令韩愈往彼宣谕。十月，诏："江淮诸州旱损田苗颇多，所在米价不免踊贵，眷言疲瘵，须议优矜，宜委淮南、浙东、浙西、宣歙、江西、福建等道观察使，各于当道有水旱处，取常平义仓斛斗，据时估减半价出粜，以惠贫民。"十一月庚午，命景王率禁军百骑，侍从皇太后幸华清宫，又幸石瓮寺。癸酉，上幸华清宫迎皇太后，狩五骊山下，即日驰还，太后翌日方还。庚辰，上与内官击鞠禁中，有内官欻然坠马，如物所击。上恐，罢鞠升殿，遽足不能履地，风眩就床。自是外不闻上起居者三日。十二月丁亥朔，诏五坊鹰隼并解放，猎具并毁之。庚寅，宰臣李逢吉率百僚至延英门请见，上不许。中外失色，与裴度等三上疏，请立皇太子。辛卯，上于紫宸殿见百官，李逢吉奏景王成长，请立为皇太子，左仆射裴度又极言之。癸巳，诏立景王为皇太子。丙午，上御宣政殿册皇太子。受册毕，百寮谒太子于东宫。三年正月丁巳，上以疾苦不受朝贺。是日大风，昏翳竟日。四年正月辛亥，上御正殿受朝如常仪。上饵金石之药，处士张皋上疏切谏，上悦，召之，求皋不获。辛未，上大渐，诏皇太子监国事。壬申，上崩于寝殿，时年三十。谥曰圣文惠孝皇帝，庙号穆宗。葬于光陵。
○敬宗昭愍皇帝
《唐书》曰：敬宗昭愍皇帝，讳湛，穆宗长子。母曰恭僖太后王氏。元和四年六月七日生于东内之别殿。长庆元年，封景王。二年立为皇太子。四年正月，穆宗崩。皇太子即位，时年十六。二月辛巳朔，上缞服见群臣于紫宸门外。癸未，贬户部侍郎李绅为端州司马。辛卯，敕没掖庭宫人、先配内园宫人，并宜放出，任其所适。己亥，册大行皇帝皇太后为太皇太后。三月，上御丹凤楼，大赦天下。天下常贡之外不得进献。六宅、十宅诸王女，宜令每年于选人中选择降嫁。甲寅，始于延英对宰臣。甲子，故山南东道节度使牛元翼家属悉为王庭凑所害，上惜其冤横，伤悼久之，仍叹宰执非才，纵奸臣跋扈。翰林学士韦处厚奏曰："理乱之本，非有他术，顺人则理，违人则乱。陛下当食叹惜，恨无萧、曹，今有一裴度，尚不能用，此冯唐所以感悟汉文，虽有颇牧不能用也。"戊辰，群臣入阁，日高犹未坐，有不任立而踣者。谏议大夫李渤出次白宰相，俄而始坐。班退，左拾遗刘栖楚极谏，叩头龙墀，血流，上为之动容。景申，贼张韶等百馀人，至右银台门，杀阍者，挥兵大呼，进至清思殿，登御榻而食，攻弓箭库。左神策军兵马使康艺全率兵入宫讨平之。是日，上闻变，急幸左军。丁酉，上还宫，群臣称庆。谏议大夫李渤以上轻易致盗，言甚激切。五月，制以吏部侍郎李程、户部侍郎窦易直，并同中书门下平章事。十二月，回鹘、吐蕃、奚、契丹遣使朝贡。宝历元年春正月辛亥，亲祀昊天上帝于南郊。礼毕，御丹凤楼，大赦，改元。二月，桂管防御观察使李德裕献《丹扆箴》六首，上深嘉之，命学士韦处厚优其答诏。四月，群臣上徽号曰文武大圣广孝皇帝，御宣政殿授册。礼毕，御丹凤楼，大赦天下。七月甲申，拾遗李汉、舒元褒、薛延老于阁内记曰："近日除授，往往不由中书进拟，多是内中宣出。臣恐纪纲寝坏，奸邪恣行，伏希详察。"上然之。诏度支进铜三千斤、金箔十万翻，修清思院新殿及升阳殿图障。二年五月，幽州军乱，杀其帅朱克融及男延龄，军人立其第二子延嗣为留后。辛巳，神策军苑内古长安城中修汉未央宫，掘池获白玉床，长六尺。六月，减放苑内役二千五百人。帝性好土木，自春至冬，兴作相继。庚申，郓州进驴打球人石定宽等四人。辛酉，幸凝碧池，令兵士千馀人于池中取大鱼送入新池。癸亥，以旱，命京城诸司疏理系囚。帝好深夜自捕狐狸，宫中谓之"打夜狐"。十二月辛丑，帝夜猎还宫，与中官刘克明、田务澄、许文瑞打球，军将苏佐明、王嘉宪、石定宽等饮酒。帝方醉，入室更衣，殿上烛忽灭，刘克明等同谋害帝，即时殂于室内，时年十八。谥曰睿武昭愍孝皇帝，庙号敬宗。葬庄陵。
