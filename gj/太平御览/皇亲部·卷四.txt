○魏武宣卞皇后
《魏志》曰：武宣卞皇后，琅琊人，文帝母也。本倡家，年二十，太祖于谯纳后为妾。后随太祖至洛。及董卓为乱，太祖微服东出避难。袁术传太祖凶问，时太祖左右在洛者皆归，后止之曰："曹君吉凶未定，未可知，今日还家，明日若在，何面目复相见也？正使祸至，共死何若！"遂从后言。太祖闻而善之。建安初，丁夫人废，遂以后为继室。诸子无母者，太祖皆命后养之。文帝为太子，左右长御贺后曰："将军拜太子，天下莫不忻喜，后当倾府藏赏赐。"后曰："王自以丕年大，故用为嗣，我但当以免无教导之过，为幸甚耳，亦何当赐遗乎！"长御还，以语太祖，太祖悦曰："怒不变容，喜不改节，是最为难。"二十四年，拜为王皇后。文帝践祚，尊曰太后，称永寿宫。
《魏书》曰：后以汉延熹三年生齐郡白亭，有黄气满室移日。父敬侯怪之，以问卜者王旦，旦曰："此吉祥也。"为太后，见外亲，不假以颜色，常言"居处当务节俭，不当妄赏赐，念自勉也。"帝为太后弟秉起第，第成，太后幸弟请诸家外亲，设下厨，无异膳。太后左右，菜食粟饭，无鱼肉。其俭如此。
○文甄皇后
《魏志》曰：文甄皇后，中山无极人，明帝母。父逸，上蔡令。后三岁失父。后天下兵乱，加以饥馑，百姓皆卖金银珠玉宝物，时后家大有储谷，颇以买之。后年十馀岁，白母曰："世今乱，多买宝物，匹夫无罪，怀璧为罪。又左右皆饥乏，不如以谷赈给亲族邻里，广为恩惠也。"举家称善，即从后言。建安中，袁绍为中子熙纳后。冀州平，文帝纳后于邺，有宠，生明帝。郭后、李、阴贵人并爱幸，后愈失意，有怨言。帝大怒，遣使赐死，葬于邺。明帝即位，有司奏请追谥，又别立寝庙。太和元年，追封谥曰敬侯；适孙像袭爵。初营宗庙，掘地得玉玺，方一寸九分，其文曰"天子羡思慈亲"，明帝为之改容，以太牢告庙。又尝梦见后，于是舅氏亲疏高下，叙用各有差，赏赐累巨万。
《魏书》曰：甄后每寝寐，家中仿佛见人持玉衣覆其上者，常共怪之。相工刘良相后曰："此女贵乃不可言。"后自少至长，不好戏弄。年八岁，外有立骑戏马者，家人诸姊皆上阁观之，后独不行。年九岁，喜书，视字辄识，数用诸兄笔砚，兄谓后言："汝当作女博士耶？"后答言："闻古者贤女，未有不览前世成败，以为己诫。不知书，何由见之？"及为皇后，宠愈隆而弥挹。每因闲宴，常言："昔黄帝子孙蕃育，盖由妾媵众多，获斯。愿广求淑媛，以丰继嗣。"帝心喜焉。
○文郭皇后
《魏志》曰：文德郭皇后，安平广宗人也。祖世长吏。后少而父永奇之，曰："此乃吾女中王也。"遂以女王为字。早失二亲，丧乱流离，没在铜鞮侯家。太祖为魏公时，得入东宫。后有智数，时有所献纳。文帝定为嗣，后有谋焉。太子即王位，后为夫人，及践祚，为贵嫔。甄后之死，由后之宠也。遂立为后。黄初五年，帝东征，后留许昌永始台。时霖雨百馀日，城楼多坏，有司奏请移止，后曰："昔楚昭王出游，贞姜留渐台，江水至，使者迎而无符，不去，卒没。今帝在远，吾幸未有是患，而便移止，奈何？"明帝即位，尊后为皇太后，称永安宫。
○明帝毛皇后
《魏志》曰：明帝悼毛皇后，河内人。以选入东宫，明帝时为平原王，进御有宠，出入与同辇。及即位，为皇后。初，明帝为王，始纳河内虞氏为妃，帝即位，虞氏不得立，卞太后慰勉焉。虞氏曰："曹氏好立贱，未有能以义举者也。"后父嘉本典车工，卒暴富贵，举动甚蚩骇，语辄自称侯身，人以为笑。帝之幸郭皇后也，后爱宠日衰。景初元年，帝游后园，召才人以上宴乐，左右："宜延皇后。"帝不许。乃禁左右，使不得宣。后知之，明日，帝见后，后曰："昨日游宴北园，乐乎？"帝以左右泄之，所杀十馀人。赐后死，然犹加谥，葬愍陵。
○明帝郭皇后
《魏志》曰：明帝郭皇后，西平人。世河右大族。黄初中，本部反叛，遂没入宫。明帝即位，甚见爱幸，拜为夫人。帝疾困，遂立为皇后。齐王即位，尊后曰皇太后，称永宁宫。值三主幼弱，宰辅亲政，与夺大事，皆先启太后，然后施行。毌丘俭、锺会等假其命，以为乱焉。景元四年，崩。
○晋宣穆张皇后
《晋书》曰：宣穆皇后张氏，讳春华，高祖同郡人也。母河内山氏，司徒涛之从祖姑也。后少有德行智识。初，高祖辞仕，以风痹不能起，居曝书，遇雨，自起收书。家惟一婢见之，后惧言语泄漏，乃手杀之，而自执爨焉。帝由是重之。其后柏夫人有宠，后罕得进见。帝尝卧疾，后往省病，帝曰："老物可憎，何烦出也！"后惭恚不食，将自杀，诸子亦不食。帝惊而致谢，后乃止。退而谓人曰："老物不足惜，虑困我好儿耳！"魏正始八年，崩。武帝受禅，追尊为太后。
○景怀夏侯皇后
《晋书》曰：景怀夏侯皇后，沛国谯人也。父尚，魏征南大将军。母曹氏，魏德阳乡主。后雅有识度，帝每有所为，必预筹画。魏世，皇帝居上将之重，诸子并有雄才大略。后知帝非魏之纯臣，而后既魏氏之甥，帝深忌之。青龙三年，以鸩崩。武帝登祚，始加号谥。
○文明王皇后
王隐《晋书》曰：文明皇后，王肃女。秉德清贞，体行纯和。八岁，诵《诗》、《论》，特精丧服；苟有文义，过目则识。祖司徒朗异之曰："兴吾家者，必此女矣，惜不为男。"每居大丧，常身不胜衣。时锺会见任，言于文帝曰："会好为事端，宠过必弊。"太始元年，尊曰皇后，宫曰崇礼。自即尊位，眷恋素业，忽弃华丽。四年，薨。
《晋书》曰：后讳元姬，年十二，祖朗薨，后哀戚哭泣，发于自然，其父益加敬异。既笄，归于文帝，生武帝。
○武元杨皇后
《晋书》曰：杨元后，父炳。言后相贵，故文帝为武帝娶之。生惠帝。武帝疑惠帝不堪奉大统，密以语后，后曰："立嫡以长不以贤，岂可动乎？"帝采诸葛冲等五十人女入殿，呈露面常衣，令后选取。后不取端正，唯取长白。时卞藩女有美色，帝举扇鄣面，语后曰："藩女可"。后曰："藩三世皇后，不宜枉以卑位。"其中者以绛纱系臂，遂取胡芳。芳啼哭，左右曰："陛下闻声。"芳曰："死且不畏，何畏陛下？"帝壮其言。父奋闻女中，亦哭曰："老奴不死，唯有二儿，男在九地之下，女在九天之上。"帝拜芳为贵嫔。元后疾甚，见上素敬胡夫人，恐立之，又虑太子不安。临终，枕帝膝曰："从妹男涓有德色，不足，复娶异姓。"帝许之，崩于光明殿。
○武悼杨皇后
《晋书后妃列传》曰：后讳芷，字季兰，小字男涓，武帝继室也，太傅杨骏女。咸宁二年，即后位。婉嬺(音翳)，才色映椒房，宠礼尤隆。后无子。贾庶人为太子妃时，数以肆情忌嫉，失帝意，帝虑始终之事，欲废焉。后为妃陈请曰："贾公有勋于王府，犹将数世宥之，况贾妃亲则其子。夫妒忌，亦妇人之常事，不足以一眚而忘大德。"帝纳焉。晏驾，尊曰皇太后。贾庶人五日一朝，后既丧所，夫常有戚容，庶人谓不悦在己，愈自嫌。及星辰有变，占于母家不利，殿中典兵中郎孟观等遂进劝庶人："有先倡者有福，后废者受祸。"庶人遂陷诛后父骏三族及内外亲属，迁后于永宁宫。贾庶人寻讽百僚，奏太后废为庶人，母庞付廷尉行刑。诏初欲宥之，卒不可。事奏，太后截发稽颡称妾，以请母于贾庶人，而庞遂见刑。后不胜忧哀，崩于幽宫，春秋三十有四。谥曰武悼皇后。
《晋后略》曰：贾后既杀杨庶人于金墉城，又信妖巫，谓人既死，必诉怨于先帝，乃覆而殡之，施诸厌劾符书药物以合瘗之。
○惠帝贾皇后
王隐《晋书》曰：后讳南风，武帝谋太子婚，久不决，上欲取卫瓘女，元后欲娶贾充女，上曰："卫女有五可，贾女有五不可。卫家种贤而多子，端正长白；贾女种妒少子，丑而短黑。"郭槐多输宝物于后，遂娶南风。八年，将纳妃，帝知太子不慧，故试之。尽召东宫官属，作饮食，而密封诏，使太子决，停信待之。贾妃大惧，召人答诏草。给使张泓曰："太子不学，而答引古义，必责草主，更益谴负，不如直以意答。"妃大喜，语泓："便为我好答，得富贵，与汝共之，"泓素有小才，具草，令太子自写。武帝大喜。贾妃酷妒，手击数人，或以刀戟掷孕妾，子乃堕地。上大怒，治金墉城，将废之。赵粲、荀勖深救之，故得不废。洛阳尉部小吏忽有好物，尉疑为盗，召诘之。贾后疏亲欲求盗物，往听对辞。云"先行逢一老妪，说家有疾，师卜当得城南年少厌塞，渐相烦，寻重报。小吏从之，上车下帷，内着帘箱，中行十馀里，过六七门限，开帘，忽见楼阁好屋。问此何处，云天上，即以香汤见浴，好衣美食将入。见一妇人，年三十五六，短小青黑色，眉后有疵。见留数日，共宿，得此众物。"贾氏亲疏闻其形状，知是贾后，惭而去，尉亦解意。云时他人多杀之不出，唯此小吏，以爱得出。贾后诈有身，内槀物为产，遂取妹夫韩寿儿，托之谅暗所生，故弗显。贾庶人临废，遥唤帝曰："陛下有妇，使人废之，亦行自废。"诏赐死。
沈约《宋书》曰：齐王冏入废后，后惊曰："卿何为来？"冏曰："有诏收后。"后曰："诏当从我出，何诏也？"又问曰："谁起事？"冏曰："梁、赵。"后叹曰："系狗当系其颈，今反系其尾，何得不然！"
《晋后略》曰：载贾后以帘车，出承明东掖东门，诣金墉城，食金屑而死。
○惠羊皇后
臧氏《晋书》曰：惠羊皇后，讳献容，太山南城人也。父玄之，字弘猷。永康元年，立为皇后。将入宫中，衣中有火。永兴元年，河间王颙使将张方废后于金墉城。七月，陈旿等唱伐成都王，复后位。八月，张方又废后。十一月，张方逼迁大驾幸长安，留台复后位。永兴二年，张方又废后。河间王颙矫诏赐后死，刘暾(他昆切。)等上表，后得免。帝还洛，迎复后位。后洛阳令何乔又废后。怀帝即位，尊后为惠皇后，居弘训宫。洛阳败，没于刘曜。曜僣位，以为皇后。因问曰："朕何如司马家儿？"后曰："胡可并焉？陛下开基之圣主，彼亡国之暗夫，有一妇一子及身三耳，不能庇之。贵为帝王，而妻子辱于凡庶之手。妾尔时实不思生，何图复有今日。妾生于高门，尝谓世间男子皆然。自奉巾栉已来，始知天下有丈夫耳。"曜甚爱宠之，生二子而死，伪谥献文皇后。
○谢夫人(附)
《晋书》曰：谢夫人，名玖。本贫贱，父以屠羊为业。玖清惠贞正，而有淑姿，选入后庭，为才人。惠帝在东宫，将纳妃。武帝虑太子未知帷房之事，乃遣玖往东宫侍寝，由是得幸，有身。贾后忌之，求还西宫，遂生愍怀。乃立为太子，拜玖为淑媛。乃愍怀遇鸩，玖亦被害焉。永康初，诏改葬太子，因赠玖夫人印绶，葬显平陵。
○怀王太后
臧氏《晋书》曰：怀王皇太后，讳姬。初入武帝宫，拜中才人，早崩。怀帝即位，追尊曰皇太后。
○梁皇后
臧氏《晋书》曰：梁皇后，讳兰璧，安定人也。祖鸿季，仪同三司。父芬，司徒。后初为豫章王妃，怀帝即位，为皇后。永嘉中，没胡贼。
○元帝夏侯太妃
《晋书》曰：夏侯太妃，名光姬，沛国谯人也。父庄，淮南太守。妃生自华宗，幼而明慧。琅耶武王为世子觐纳焉，生元帝。元帝立，称王妃。永嘉元年，薨于江左，葬琅耶。国初有谶云"铜马入海建业期"，太妃小字铜环，而元帝中兴于江左矣。
○元敬虞皇后
《晋书》：元敬虞皇后，讳孟母，济阳外黄人。父豫。元帝为琅耶王，纳后为妃，无子。永嘉六年，薨。大兴三年，册赠皇后玺绶，祔于太庙。
《晋书》曰：豫章君荀氏，元帝宫人也。初有宠，生明帝及琅琊王伷，由是虞后所忌，渐见疏薄。明帝即位，封建安君，别立第宅。太宁元年，帝迎还台内，供奉隆厚。及成帝立，尊同于太后。咸康元年，薨。诏曰："朕少遭悯凶，慈训无禀，抚育之勤，建安君之仁也。一旦薨殂，实思报复，永怀平昔，感痛哀摧。"其赠豫章郡君，别立庙于京都。
○明帝庾皇后
《晋中兴书》曰：明穆皇后庾氏，讳文君，左将军琛第三女也。后少以珪璋特异，令仪淑美。故中宗为肃祖纳焉。初为世子妃，仁和有礼，深见敬重。后生显宗成皇帝，显宗即位，尊后曰皇太后。群臣奏："天子幼冲，宜依汉和熹皇后故事。"后辞让数四，不得已遂临朝摄万机。苏峻作逆，王师败绩，后以忧逼，崩，时年三十三。
○成恭杜皇后
《晋书》曰：成恭杜皇后，讳陵阳，镇南将军预之曾孙也。成帝以后奕世名德。咸康二年，备礼拜为后。后少有姿色，然长犹无齿，有来求婚者辄中止。及纳采之日，一夜齿尽生。七年三月，后崩，年二十一。在位六年，无子。先是，三吴女子相与簪白花，望之如素柰，传言天公织女死，为之著服，至是而后崩。
○康帝褚皇后
《晋中兴书》曰：康献皇后褚氏，字苏子，太傅褒之女也。后聪明有器识，以名家女入为琅琊王妃，生孝宗穆皇帝。孝宗即位，尊后曰皇太后。泰元元年，太后诏曰："皇帝婚冠礼备，遐迩宅心，宜当阳亲览，缉熙惟始。今归政事，率由旧典。"于是复称崇德太后。九年，崩于显阳殿。
○简文郑皇后
《晋中兴书》曰：简文宣太后郑氏，讳阿春，荥阳人。先适田氏，生一男，夫又亡，后依于舅吴氏。中宗为丞相，敬后先崩，将纳吴氏女为夫人。后及吴氏女并游后园，有见之者言于中宗曰："郑氏女虽嫠居，贤于吴氏远矣。"遂以德色纳为夫人，甚有宠。后虽贵幸，而恒有忧色，中宗问其故，对曰："妾有妹，中者适长沙王褒，馀二妹未出，恐妹为人妾，无复求者。"中宗从容谓刘隗曰："郑氏有二妹，卿可求佳对，使不失旧。"隗举其从子佣娶第三者，以小者适汉中李氏，皆得旧门。帝称尊号，后虽为夫人，诏太子及东海、武陵王皆母事之。帝崩，后称建平园夫人。咸和元年，薨。
○孝武李太后
《晋书》曰：孝武李太后，讳陵容，本出微贱。始，简文帝为会稽王，有三子，废黜，早夭；其后，诸姬绝孕将十年。帝令卜者扈谦筮之，曰："后房中有一女，当育二贵男，其一终盛晋室。"乃令善相者召诸爱妾而示之，皆云非其人，又悉以诸婢媵示焉。时后为宫人，在织坊中，形长而色黑，宫人皆谓之昆仑。既至，相者惊云："此其人也。"帝以大计，召之侍寝。后数梦两龙枕膝，日月入怀，帝闻异而焉，遂生孝武帝。
○王皇后
《晋中兴书》曰：孝武定皇后王氏，字法惠。宁康三年，中军将军桓冲、侍中臣康奏："晋陵太守王蕴女天性柔顺，惠心塞渊，仪度既同，四业允备。且盛德之兆，美善先积。参议，可以配德乾元，恭承宗庙，贞进六宫，母仪天下。"故烈宗纳焉。后性嗜酒骄妒，帝深患之，乃召蕴于东堂，具说后过状，令加训诫。蕴免冠谢焉。后于是少自改饰。太元五年，崩。
○安帝陈太后
《晋中兴书》曰：安德太后陈氏，松滋人也。讳归女。父广，以倡进，仕至平昌太守。后以美色能歌弹入宫，初为淑媛，生安、恭二帝。太元十五年，薨，赠夫人，追崇曰皇太后。
○恭帝褚皇后
《晋书》曰：恭思褚皇后，讳灵媛，河南阳翟人，义兴太守爽之女也。后初为琅琊王妃。元熙元年，立为皇后，生海盐、富阳公主。及帝禅位于宋，降为零陵王妃。宋元嘉十三年，崩，祔葬冲平陵。
