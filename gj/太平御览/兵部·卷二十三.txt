○用间
《孙子》曰：兴师十万，出师千里，百姓之费，公家之奉，日费千金，内外骚动，不得操事者七十万家。(古者八家为邻，一家从军，七家奉之。言十万之师不事不耕者凡七十万家也。)相守数年，以争一日之胜。是故明王圣主、贤君胜将，所以动而胜人，成功出于众者先知。先知者不可取于神鬼，(不可祈祷以求。)不可像于事也，(不可以事类求。)不可验于事度，(不可以行事度也。)必取于人，知敌之情也。(因人也。)故用间有五：乡间、内间、反间、死间、生间。五间俱起，莫知其道，是谓神纪，人君之宝也。(用时任五间也。)乡间者，因其乡人而用之也。(因敌乡人知敌表里虚实之情，故就而用之，可使伺候。)内间者，因其官人而用之者也。(因在官失职者，若刑戮之子孙与受罚之家也，因其有隙，就而用之也。)反间者，因其敌间而用之者也。(敌使间来视我，我知之，因厚赂重许反使为我间也。萧世𫍯曰：言敌使人来候，我佯不知，而示以虚事，前却期会使归相语，是故曰反间也。)死间者，为诳事于外，令吾间知之，而待于敌也。(作诈狂之事于外，佯泄漏之，使吾间知之。吾间至敌中，为敌所得，必以诳事喻，敌从而备之吾所行，不然间则死矣。又一云：敌间来，间以我诳事而持归，然皆非所图也。二间皆不能知幽隐深度，故曰死间也。萧世𫍯云：所获敌人及已军士有重罪系者，故贷免，相敕勿泄，佯不秘密，令敌间窃闻之，吾因纵之亡，亡必归，敌必信焉。往必死，故曰死间焉。)生间者，反报者也。(择已有贤才智谋能自开通于敌人之亲贵，察其动静，知其事，计彼所为，已知其实还报，故曰生间也。)故三军之亲，莫亲于间，(若不亲抚重以禄赏，则反为敌用，泄吾情实也。)赏莫厚于间，(间事不密，则为已害。)事莫密于间。(厚赏之赖其用。)非圣智不能用间，非仁义不能使间，(不能得间人之用也。)非微密者不能得间之实。(精微用意，密不汇漏。)微哉微哉，无所不用间也。间事未发而先闻其间者，与所告者皆死。凡军之所欲击，(所欲击之军。)城之所欲攻，(所欲攻之城。)人之所欲杀，(所欲杀之人。)必先知其守将、左右、谒者、舍人之姓名，(守，有官职任者。谒，告也，主告事者也。门者，守门者也。舍人，守舍之人也。又先知之为亲旧，有急即呼之，则不见何止，亦因以知敌之情。)令吾间必索知之，敌间之来间我者，因而利之，导而舍之，(舍，居止也。今吾人遗以重利，复遇而舍止之，可令诡其辞。)故反间可得而用也。(故能取敌人之间而用。)因是而知之，故乡间、内间可得而使也。(因反故间而知敌情，乡间、内间者皆可得而使也。)因是而知之，故死间为诳事，可使告敌。因是可得而攻也。(因诳事而知敌情，生间往反，可使知其敌之腹心所在。)因是而知之，故生间可使如期。五间之事，主必知之，(主人当知五间之用，厚其禄，丰其财。)知之必在于反间，故反间不可不厚也。(反间者，五间之本事之要也，故当在厚待之。)昔殷之兴也，伊挚在夏；(伊尹。)周之兴也，吕牙在殷。(吕望。)故惟明主贤将，能以上智为间者，必成大功。此兵之要，三军所恃而动者也。(以上注出《通典》。)
《左传》曰：楚师伐宋。九月，不服，将去宋，楚大夫申叔时曰："筑室反耕者，宋必听命。"楚子从之。(筑室于宋，分兵于田，示无去志，王从其言。)宋人惧，使华元夜入楚师，登子反之床，起之曰："寡君使元以病告，(兵法因其乡人而用之，必先知其守将、左右谒者、门者之姓名，因而利导之。华元盖用此术，得以自通。)曰敝邑易子而食，析骸而爨。虽然，城下之盟，有以国敝，不能从也。(宁以国敝，不从城下盟。)去我三十里，惟命是听。"子反惧，与之盟，而告楚子。退三十里。宋及楚平。(华元君不因间，若不用谋，无由得入楚军也。)
又曰：楚师伐郑，郑人将奔。楚师夜遁，谍告曰："楚幕有乌。"乃止。
《礼记》曰：晋人之觇宋者，反报于晋侯曰："阳门之介夫死，而子罕哭之哀，而民说，殆不可伐也？"从之。
《战国策》曰：郑武公欲伐胡，先以其子妻胡，因问群臣曰："吾欲用兵，谁可伐者？"大夫关思其曰："胡可伐。"武公怒而戮之，曰："胡，兄弟之国，子言伐之，何也？"胡君闻之，以郑为亲已，而不备郑。郑袭胡，取之。(此用死间之势。)
又曰：燕昭王以乐毅为将，破齐七十馀城。及惠王立，与毅有隙，齐将田单乃纵反间于燕。宣言曰："齐王已死，城不拔者二耳。乐毅畏诛而不敢归。以伐齐为名，实欲连兵，南面王齐，齐人未附，故且绶即墨残矣。"燕王以为然，使骑劫代毅，燕人士卒离心。单又纵反间曰："吾惧燕人掘吾城外冢墓，僇先人。"(僇与戮同。)燕军从之。即墨人激怒请战，大败燕师，所亡七十馀城悉复之。
又曰：秦师围赵阏与，(音余。)赵将赵奢救之，去赵国都三十里不进。秦间来，奢进食遣之。(食音寺。)间以报秦将，以为奢师怯弱而止不行。奢乃随而卷甲趋秦师，击，破之。(期则反用彼间。)
又曰：秦与赵兵相距长平，赵孝成王使廉颇为将，固壁不战。秦数挑战，廉颇不出。秦之间言曰："秦之所患，独畏马服赵奢之子为将耳。"赵王信秦之间，因以奢子为将，终为秦将白起所败。
《史记》曰：楚汉相持，未决胜负。陈平言于汉王曰："彼项王有骨鲠之臣，以亚父范增，锺离昧、龙且、周殷之属，(味，音妹。且，于间切。)不过数人耳。大王诚能出捐数万斤金，行反间，间其君臣，以疑其心，项王为人意忌信谗，必内相诛。汉因举兵攻之，破楚必矣。"汉王然之，乃出黄金四万斤与平，恣所为，不问出入。平既多以金纵反间于楚军，宣言诸将锺离昧等为项王将，功多矣，然终不得裂地而王，欲与汉为一，以灭项氏，分王其地。项王果疑之，使使至汉。汉王为太牢具，举进。见楚使，(举鼎俎而来也。)即佯惊曰："吾以为亚父使，乃项王使也！"复持去，更以恶草具进楚使。(去肉更草菜之具。)使归，具以报项王。项王果大疑亚父。亚父欲急击下荥阳城，项王不信，不肯听。亚父闻项王疑之，乃大怒曰："天下事大定矣，君王自为之！愿赐骸骨归！"归，未至彭城，疽发背而死。(疽，痈创也。音千余切。)汉遣纪信诈降，而汉王宵遁。终灭项羽。(羽不悟反间而亡也。)
又曰：汉使郦食其说齐王田广，广舍兵与郦生纵酒。汉将韩信因齐无备，袭齐，破之。田广烹食其。(此偶成韩信用死间之势。)
又曰：汉高帝被匈奴单于冒顿围于白登，乃使间厚遗阏氏，阏氏乃谓冒顿曰："两主不相困。今得汉地，而单于终非能居之也。且汉王亦有神，单于察之。"冒顿乃解围之一角。于是高帝令士皆持满，傅矢外向，从解角直出，竟与大军合，而冒顿遂引兵而去。
又《高祖纪》曰：上闻犭希将皆故贾人也，上曰："吾知所以与之。"乃以金啖将，豨将多降者。(陈犭希也)
《后汉书》曰：西域将兵长史班超发于阗诸国兵，击莎车龟兹国，扬言兵少不敌，罢散。乃阴缓生口归，以告龟兹，王喜而不虞。超即潜勒兵驰莎车营，大破，降之。(斯亦同死间之势。)
《晋书》曰：益州牧罗尚遣将隗伯攻蜀贼李雄于郫城，未有胜负。雄乃募武都人朴泰鞭之见血，使谲罗尚，欲为内应，以火为期。尚信之，悉出精兵，遣隗伯等率兵从泰击雄。雄将李骧于道设伏。泰以长梯倚城而举火，伯军见火起，皆争缘梯。泰又以绳汲上。尚军百馀人皆斩之。雄因放兵，内外击之，大破尚军。(此用内间之势。)
又曰：刘曜逼长安，复围北城，太守曲昌遣使求救于曲充。充率步骑赴之，去城数十里，贼绕城放火，烟尘蔽天。反纵诈充曰："郡城已陷，焚烧向尽，军无及矣。"充信之，众惧而溃。后数日，曲昌突围赴长安，北城遂陷。
崔鸿《十六国春秋》曰：后凉吕光将吕延伐乞伏干归，大败之。干归乃纵反间，称众溃东奔成纪，延信而追之。延司马耿雉曰："告者视高而色动，必有奸计，不可从。"相遇，战败死之。
《魏书》曰：陆俟击吴于杏城，大败之。获吴二叔，诸将请送京师，俟独不许，曰："吴一身藏窜，非其亲信，谁能获之？若停十万之众以追一人，非上策也。不如私许吴叔，免其妻子，使自追吴，擒之必也。"诸将咸曰："今来讨贼，既破之，获其二叔，惟走一人，何所复至。"俟曰："吴之恃逆，本自天性，今若获免，必诳惑愚人，称王者不死，妄相扇动。为患必大。"遂遣吴二叔，与之期。吴叔不至，诸将皆咎于俟。俟曰："此未得其便可，必不背。"他日果斩吴以至，皆如所言。俟之明略，皆此类也。
《通典》曰：东魏将段琛据宜阳，遣将牛道恒扇诱边人。西魏将韦孝宽拒之，遣谍人访获道恒手迹，令善书者伪作道恒与孝宽书，论归款之意；又为落烬烧迹，若火下书者，还令谍人遗之于琛营。琛得书果疑之，道恒所经略，皆不见用。孝宽知其离沮，因出奇兵掩袭，擒道恒及琛等。崤、渑遂清。
又曰：东魏大将齐神武率兵趣沙苑，西魏大将周文帝遣将达奚武觇之。武从三骑皆衣敌人衣服，至日暮，去营数百步，下马潜听，得其军号。因上马历营，若警夜者，有不如法者，往往挞之，具知敌之情状，以告周文。
又曰：高齐斛律光，字明月，为当时名将。后周将韦孝宽守玉壁，(今绛郡禝山县。)忌光英勇。孝宽参军曲严颇知卜筮，谓孝宽曰："来年，齐朝必大相杀戮。"孝宽因令严作谣言，令间谍漏其文于邺，曰："百升飞上天，明月照长安。"百升，斛也。又曰："高山不推自崩，槲树不扶自竖。"祖珽因续之曰："盲老公上下斧，饶舌老母不得语。"令小儿歌之于路。穆提婆闻之，以告其母陆令萱。萱以饶舌斥已也。(陆令膋即后王郛母。)盲老公谓祖珽也。遂相与协谋，令以谣言启后主，诛光。周武帝闻之，遂大赦境内，始有灭齐之志。竟平其国。
《唐书》曰：黄州总管周法明率兵击辅公祏，遇张善安阻兵夏口，法明屯荆口镇，登战舰与所亲饮酒。善安遣刺客数人，诈为渔者，乘轻舟而至，见者不以为虞，遂杀法明而去。
又曰：卫国公李靖伐突厥可汗，以唐俭先在突厥结和亲，突厥遂不备。靖因掩击，破之。(亦以唐俭为死间之势。)
《卫公兵法》曰：夫战之取胜，此岂求之于天地？在乎因人以成之。历观古人之用间，其妙非一也。即有间其君者，有间其亲者，有间其贤者，有间其能者，有间其助者，有间其邻好者，有间其左右者，有间其纵横者。故子贡、史廖、陈轸、苏秦、张仪、范睢等，皆凭此术而成功也。且间之道有五焉：有因其邑人使潜何察而致词焉；有因其事故泄虚假令告示焉；有因敌之使矫使其事而返之焉；有审择贤能，觇彼向背虚实而归说之焉；有佯缓罪戾，微漏我伪情浮计使亡报之焉。凡此五间，皆须隐秘，重之以赏始可行焉。若敌有宠嬖任以腹心者，我当使间，遗其珍玩，恣其所欲，顺而傍诱之。敌有重臣，失势不满其志者，我则啖以厚利，诡相亲附，采其情实而致之。敌有亲贵左右，多词夸诞好论利害者，我则使间，曲情尊奉，厚遗珍宝，揣其所间而返间之。敌若使聘于我，我则稽留其使，令人与之共处，矫致殷勤，伪相亲昵，朝夕慰论，倍供殊味，观其辞色而察之。仍旦暮令使独与己伴居，我遣聪耳者潜于复壁中听所间。使既迟违。恐彼怪责，必是窃论心事，我知事计，遣而用之。且夫用间以间人，人亦用间以间巳。巳以密往，人以密来，理须独察于心，参会于事，则不失矣。若敌使人来，欲推我虚实，察我动静，觇知事计而行其间者，我当佯为不觉，舍而厚利，善饭之，微以我言诳事，示以前却期会，即我之所须，为彼之失者，因其有间而返间之。彼若将我虚而以为实，即我承其弊而得其志矣。夫水所以济舟，舟亦因水覆没。间所以能成功，亦凭间而倾败。若束发事主，当朝正色，忠以尽节，信以竭诚，不诡状以自容，不权宜以为利，虽有善间，其可用乎？
