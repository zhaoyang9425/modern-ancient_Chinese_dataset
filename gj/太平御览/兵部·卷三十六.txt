○征伐下
《说苑》曰：赵简子举兵伐齐，有被甲者笑之。曰："子何笑？"对曰："臣有宿笑。"简子曰："有以说之，则可，无则死。"对曰："当桑之时，臣邻家夫与妻俱之田，见桑中女，因追之；不能，还反，其妻怒而去之，臣笑其旷也。"简子曰："今吾伐国失国，是吾旷也。"还师而归。
又曰：中行献子将伐郑，范文子曰："不可得志于郑，诸侯仇我，忧必滋长。"郄至又曰："得郑，是兼国也，则王者固多忧乎？"文子曰："王者盛其德而远人归，故无忧；今我寡德而有使王者之功，故多忧。今子见无事而欲富乐者乎？"
《新序》曰：秦欲伐楚，使者往观楚重宝。楚王闻之，召令尹子西问焉，曰："秦欲观楚宝器和氏之璧、隋侯之珠，可以示诸侯乎？"对曰："臣不知也。"召昭奚恤问焉，对曰："此欲观吾国之得失而图之，非国之重宝也。"遂使恤应之。恤发精兵三百人陈于西门之内，为东西之坛。秦使者至，恤曰："君，客也，请就上位。"东子西，南面太宗子方次之，叶公子高次之，司马子反次之。恤自居西面之坛，称曰："客观楚之宝器。楚所宝者，贤臣也。理百姓，实仓廪，使民人各得其所。子西在此，奉珪璧、使诸侯、解忿愤之难，交两国之欣，使无兵革之忧。太宗子方在此，守封疆，谨境界，不侵邻国，邻国亦不见侵。叶公子高在此，理师旅，正兵戎，以当强敌，提桴鼓以动百为之众，使皆赴汤火、蹈白刃，出万死不顾一生。司马子反在此，若怀霸王之余义，撮治乱之遗风。昭奚恤在此，惟大国所观。"秦使者惧然，无以对，遂揖而去。使者反，言于秦君曰："楚多贤臣，未可谋也。"
又曰：汤居亳七十里，地与葛为邻。葛伯放淫不祀，汤使人问之曰："何为不祀？"曰："无以供牺牲也。"汤使人遗之牛羊，葛伯食之，又不以祀。汤又使人问曰："何为不祀？"曰："无以供粢盛也。"汤又使众往为耕，老弱馈食。葛伯率其民，要其有酒肉黍稻者夺之，不受者杀之。有一童子以黍肉饷，杀而夺之。书曰："葛伯仇饷"，此之谓也。为其杀是童子而征之，四海之内皆曰："非富天下也，为匹夫匹妇复仇也。
《蜀王本纪》曰：秦惠王欲伐蜀，乃刻五石牛，置金其后。蜀人见之，以为牛能大便金，牛下有养卒，以为此天牛也，能便金。蜀王以为然，即发卒千人，使五丁力士拖牛成道，致三枚于城郭。秦道得通，石牛力也。后遣丞相张仪等将兵，随石牛道伐蜀焉。
《英雄记》曰：建安中，曹操于南皮攻袁谭，斩之。操作鼓吹，自称万岁，于马上舞也。
《纪年》曰：周穆王四十七年伐纡，大起九师，东至于九江，比鼋，以为梁。
《春秋后秦语》曰：陈轸为楚使，来见秦惠王，曰："卞庄子方刺兽，而管竖子止之，曰：两兽方食牛，牛必甘，甘必争，争必斗，斗则大者伤，小者死。从伤而刺之，一举必有双兽之功。卞庄子以为然，立待之。顷有两兽之功。今韩、魏相攻，期年不解，是必大国伤，小国亡。从伤而伐之，一举必有两实。此犹卞庄子刺虎之类也。"惠王曰："善"。
又《楚语》曰：白起将兵伐楚。楚人黄歇者游学博闻，襄王以为辩，故使于秦，说昭王曰："天下莫强于秦、楚，今闻大王欲伐楚，此犹两虎相与斗，而怒大受其弊。不如善楚。"秦王乃止不伐楚，约为与国，黄歇受约而归。
又《赵语曰：张孟谈阴见韩魏之君曰："臣闻唇亡者齿寒，今智伯率二君而伐赵，赵亡矣。赵亡则二君为之次。"二君曰："我知其然。"
《吴越春秋》曰：夫差令于邦中曰："寡人欲伐齐，敢有谏者死。"太子友请明。时怀丸挟弹从后园而来，衣沾履濡。吴王夫差怪而问之，太子友对曰："臣游后园，闻秋蝉之鸣，往而观之，秋蝉登高树，饮清露，悲吟以为安，不知螳螂超枝缘条，曳腰举刃，欲援其形也。螳螂贪心时进，志在有利，不知黄雀缘茂林，徘徊枝叶，欲啄螳螂也。夫黄雀知伺螳螂之有味，不知臣踌躇引弹蜚丸之集其背也。"
又曰：越王勾践谓大夫种曰："孤闻吴王淫而好色，因此而坏其谋之可。"大夫种曰："可。惟君王选择美女二人而进之。"于是越王曰："善哉。"乃使相工索国中，得苎萝山卖薪之女，名西施、郑旦而献于吴。
又曰：越王念吴欲复承之，乃中夜抱柱而哭，讫，复承之以啸。于是群臣咸曰："君王何愁心之甚？夫复仇谋敌，非君王之忧，自臣下急务也。"
又曰：吴王阖闾将伐楚，登台向风而啸，有顷而叹，群臣莫有晓王意者。子胥乃荐孙子。孙子者，吴人也，名武，善为兵法，僻隐幽居，世人莫知其能。
《孟子》曰：春秋无义战，彼善于此，则有之矣。征者，上伐下也，敌国不相征也。
《吕氏春秋》曰：智伯将伐仇繇之国，山险无道，乃遗以大钟，方九轨，仇繇开道迎之，因其道，取其国。(韩子曰：智伯铸大钟遗仇繇，由君大悦，除道迎之，七月而仇亡也。)
又曰：阖闾选多力者五百人，利止者三千人，以为前陈，进与荆战，五战五胜，遂有郢。东征至于庳卢，西伐至于巴蜀，北迫齐晋，令行中国。
又曰：凡人之攻伐也，非因利则因名也。名实不得，国虽强大则曷为攻矣？解在乎史墨来而辍不袭卫，赵简子可谓知动静矣。(晋赵简子鞅将袭卫，史墨往睹之。反曰：蘧伯玉为政未可与加。简子辍不伐卫。故曰：史墨来而辍不袭卫也。)
又曰：楚之边邑曰卑梁，其处女与吴之边邑处女桑于境上，戏而侍卑梁之处女。卑梁人挟其侍子以让吴人，吴人应之不恭。卑梁人怒，杀而去之。吴人往报之，尽屠其家。卑梁公怒，曰："吴人焉敢攻吾邑？"举兵反攻之，老弱尽杀之。吴王夷昧闻之怒，使人举兵侵楚边邑，克夷而复去之。吴公子光又率师与楚人战于鸡父，大败之，获其师。
又曰：荆庄王欲伐陈，使人视之。使者曰："陈不可伐也。"庄公曰："何故？"对曰："其城廓高，沟洫深，畜积多也。"宁国曰："陈可伐也。(宁国，楚臣。)夫陈，小国也，而蓄积多，赋敛重也，则民怨上矣；城廓高，沟洫深，则民力罢矣。兴兵伐之，陈可取也。"庄王听之，遂取陈。
又曰：箴尹为荆使于宋，司城子罕觞之。西家之潦，经其庭而不禁。箴尹问其故，司城子罕曰："西家高，吾宫卑，潦不经吾庭不得写，为是吾不禁也。"箴尹归，适遇荆欲攻宋，箴尹谏于王曰："宋不可攻也。其君贤相仁，贤者得民，仁者能用之，攻之必无功也。"
《淮南子》曰：尧时，十日并出，焦禾稼，杀草木，民人无食；羿窳、九婴、大风、封豕、凿齿、修蛇皆为害。尧乃使羿诛凿齿于畴华之泽，(南地也。)杀九婴于凶水，(水火之怪，在北狄之地。)缴大风于青立之野，(大风，鸷鸟也。)射十日而下其九日，杀羿窳、(状如龙首，食人，在西方也。)断修蛇于洞庭，(在南方。)擒封豕于桑林。(封豕，大彘也。桑林，汤祷旱地。)
又曰：晋伐楚，三舍不止，大夫击之。庄王曰："先君之时，晋不伐楚。及孤之身而晋伐楚，是孤之过也。若何其辱？"群大夫曰："先臣之时，晋不伐楚，今臣之身而晋伐楚，此臣之罪也，请击之。"王俯而泣涕沾襟，起而拜群大夫。晋人闻之，曰："君臣争以过为在己，不可伐也。"夜，还师而归。
又曰：诸侯伐秦，及泾莫济，(鲁襄十一年，晋悖公我郑，秦人伐晋救郑，十四年，晋使六卿帅诸侯之大夫伐秦，至泾水，无有先渡者也。)晋叔向见叔孙穆子曰："诸侯伐不恭而讨之，及泾而止，于秦何益？"(何益于伐秦之事。)穆子曰："豹之业及《匏有苦叶》矣，不知其他。"(业事《匏有苦叶》，《诗·风》篇名。匏有苦叶，济有深涉，深则厉，浅则揭，言其必济，不知其他。)叔向退，召舟虞与司马(舟虞掌舟，司马掌兵。)曰："夫苦匏不材于人，共济而已。(材，若裁也。不裁于人，言不可食共济而已。佩匏可以渡水。)鲁叔孙赋《匏有苦叶》，必将涉矣，(诗以言志。)具舟除隧不共有法，(隧道共具也。舟虞具舟，司马除道，法刑也。)是行也。"鲁人以莒人先济，诸侯从之。
又曰：文公立，四年，楚成王伐宋，(四年，鲁僖公二十七年冬也。宋背楚事晋，故楚伐之。)公率齐、秦伐曹卫，以救宋。(鲁僖二十八年春，晋侯侵曹伐卫。《传》曰：楚始得曹而新婚于卫也。)宋人使门尹班告急于晋。(门尹班，宋大夫。)公告大夫曰："宋人告急，舍之则宋绝。(舍，不救，则宋降楚，与我绝。)告楚则不许我，(告，请。请宋于楚，楚不许我。)我欲击楚，齐、秦不欲，其若之何？"
又曰：自大毕，伯士之终也，(大毕、伯士，犬戎氏之二君。终，卒也。)犬戎氏以其职来王。(以其职，谓其嗣子其贵之宝来见王。)天子曰："予必以不享征之，且观之兵。(享，宾服。服礼以责犬戎而示之兵，非也。)其无乃废先王之训而王几顿乎？(几，危。顿，败。)吾闻夫犬戎树敦，(树，立。言犬戎立性惇朴。)师旧德而守纯终固，(师，循也。纯，专固一。言犬戎氏修先王之旧德，奉其常职，天性专一，终身不移，不听穆王责其厚享也。)其有以御我矣。"(御，应距也。)王不听，遂征之。得四白狼、四白鹿以归。目是，荒服者不至。(穆王责犬戎非礼，暴兵露师，伤威毁信，荒服者不至。)
又曰：商王帝辛大恶于人，(商，殷人，本号辛，纣名。大恶，大为人所恶也。)庶人不忍，欣载武王以至戎于商牧。(载奉武兵牧商郊，牧野也。)是先王非务武也，勤恤人隐而除其害。(恤，忧。隐，痛。)
又曰：忠臣者，务崇君之德；谄臣者，务广君之地。何以明之？陈夏征舒杀其君，楚庄王伐之，陈之人听命。庄王已讨有罪，遣卒戍陈，(戍，守也。欲守陈。)大夫毕贺。申叔时使于齐，及还而不贺。庄王曰："陈为无道，寡人起六军以讨之，征暴乱，诛罪人，群臣皆贺而子不贺，何？"申叔时曰："人有牵牛而往，蹊于人之田中，田主杀其人而夺之牛，罪则有矣，罚亦重矣。今君王以陈为无道，举兵而征之，因诛罪人，遣卒戍陈。诸侯闻之，非以王为诛罪人也，贪陈国也。盖闻君子不弃义以为利。"王曰："善。"乃罢陈之戍。后诸侯闻之，朝于楚，此务崇君之德也。始张式为智伯谋(张式，晋人。)晋六将军，中行子最弱，而上下离心，可伐以广地。于是伐范中行，灭之矣。又教智伯求地于韩、魏。韩、魏裂地而授之，赵氏不予，乃率韩、魏而伐赵，围晋阳三年。三国阴谋遂灭之。此务为其君广地也。夫为君崇德者霸，为君广地者灭。故千乘之国，文德行者王，汤武是也。万乘之国，好广地者亡，智伯是也。
《庄子》曰：犀首请魏伐齐，季子谏勿伐，华子闻而丑之曰："善言伐齐乱人也，善言勿伐亦乱人，谓伐之与不伐乱人。者，又乱人也。"
《列子》曰：晋文公出会，欲伐卫，公子锄御而笑之。公问之，对曰："笑臣邻之人也。邻之人有送其妻适私家者，道见桑妇，悦而与之言。然顾视其妻，亦有招之者。臣窃笑此也。"公悟，乃引师而还，未至，而有伐其北鄙矣。
《墨子》曰：天赐武王黄鸟之旗，以伐纣。
又曰：汤在鏕宫，梦神谓之曰："夏桀无道，汝克戡之。"
《孙卿子》曰：尧伐欢兜，舜伐三由，禹伐共工，汤伐有夏，文王伐崇，武王伐纣，此两帝四王者，仁义之兵于天下也。
《尉缭子》曰：武王之伐纣也，河水逆流，左骖霆死，地方百里，战卒三万。纣之阵，起自黄鸟，至于赤斧，其间百里。武王不罢士民，兵不血刃，克殷诛纣，其人事然。
《韩子》：晋献公欲伐虞虢，乃遗之屈产之乘，垂棘之璧，女乐二八，以萦其心，以乱其政。
《阮嗣宗为郑冲劝晋王笺》曰：前者胡公东诛叛逆，全军独克，擒阖闾之将，斩轻锐之卒，以万万计。
