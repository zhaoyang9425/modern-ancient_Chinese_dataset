○面
《说文》曰：面，颜前也。从{一自}，(音首。)象人面形。〈爰页〉，(音于愿切。)面不正也。頢，(音括)短面也。颔，(音胡感切。)面黄也。〈酃页〉，(音刀丁切。)面瘦浅颥颥也。赧，面惭赤也。
《可图》曰：苍帝方面，赤帝圆面，白帝广面，黑帝深面。
《周易·革卦》曰：上六：君子豹变，小人革面。
《礼记·内则》曰：女子出门，必拥蔽其面。
《左传·僖三十三年》曰：晋侯败狄于箕。先轸免胄入狄师，死焉。狄人归其玄，面如生。(言其有异于人。)
又《襄三十一》曰：郑子产曰："人心之不同也，如其面焉。吾岂敢谓子面如吾面乎？"
又《襄二十五》曰：晋程郑卒。子产始知然明，问为政焉。对曰："视民如子。见不仁者诛之，如鹰鹯之逐鸟雀也。"子产喜，以语子大叔，曰："他日吾见蔑之面而已，今吾见其心矣。"
又《哀下》曰：楚白公作乱，杀子西、子期于朝，而劫惠王。子西以袂掩面而死。叶公在蔡，方城之外皆曰："可以入矣。"及北门，乃胄而进。又遇一人曰："君胡胄？国人望君如望岁焉，日日以几。(冀君来。)若见君面，是得艾也。"(艾，安也。)
《史记》曰：孟戏，中衍，鸟身人面，赵之先也。
《汉书》曰：李夫人病笃，上自临候之。夫人遂转面向壁，歔欷而不复言。
又曰：哀帝初即位，博士申咸毁给事中薛宣不供养行丧服，薄于骨肉，不宜复列封侯使在朝省。宣子氵兄为右曹侍郎，数闻其语，赇(音求)客杨明，欲令创咸面目，使不居位。会司隶阙，氵兄恐咸为之，遂令明遮斫咸宫门外，断鼻唇，身八创。事下有司，沈减死一等，宣坐免为庶人。
又曰：朱博为左冯翊。长陵大姓尚方禁少时曾盗人妻，见斫，创着其颊，府功曹除禁调守尉。博闻知，以他事召见，视其面，果有瘢。博辟左右问禁："是何等创也？"禁乃叩头服。博笑曰："大丈夫固时有是。"因亲信以为耳目。
又曰：朱博为人廉俭，不好酒色之宴。自微贱至富贵，食不重味，案上不过三杯，夜寝早起，妻希见其面。
又曰董仲舒，广川人也。景帝时为博士。下帷讲诵，弟子傅以久次相授业，或那见其面。三年不窥园圃，其精如此。
又曰：孔休守新都相。休谒见莽，莽缘恩意，进其玉贝、宝剑，欲以为好。休不肯受，莽因曰："诚见君面有瘢，美玉可以灭瘢，欲献其玉璏耳。"(音卫，剑鼻也。)
又曰：张禹为儿，数随家至市，喜观于卜相者，久而颇晓其别蓍布卦意。卜者爱之，又奇其面貌，谓禹父曰："是儿多知，可令学经。"
《东观汉记》曰：耿秉为征西将军，镇抚单于以下。及薨，南单于举国发哀，犁面流血。
《后汉书》曰：应奉年二十时，尝诣彭城相袁贺，贺时出行闭门，造车匠于内开扇出半面视奉，奉即委去。后数十年于路见车匠识而呼之。
《魏略》曰：徐庶，名福，本单家子，好任侠击剑。中平末，尝为人报仇，白垩突面，被发而走。
《蜀志》曰：张裕晓相术，每举镜照面，自知死刑，未尝不扑之于地。
又曰：刘琰妻胡氏入贺太后，太后令特留胡，经月乃出。胡有美色，琰疑其与后主有私，呼卒𣒌胡，至于以履搏面，而后弃遣。胡告具言，琰坐下狱。有司议曰："卒非𣒌妻之人，面非受杖之地。"琰竟弃市。
《吴志》曰：诸葛恪父瑾长面，孙权大会群臣，使人牵一驴，检其面，题曰"诸葛子瑜"也。恪跪曰："乞请笔益两字。"因听与笔。恪续其下曰"之驴"。举坐欣笑，乃以驴赐恪。
王隐《晋书》曰：赵孟字长舒，入补尚书都令史，善于清谈，有国士之风。其面有疵黯，诸事不决，皆言当问"疵面"也。
《晋中兴书》曰：王珂为桓温主簿，二军文武数万人悉识其面。
《晋书》曰：初，王恭败枭首于东桁，王平之抽槊刺其面。
又曰：桓温字玄子，豪爽有风概，姿貌甚伟，面有七星。
又曰：刘牢之面紫赤色，鬓目惊人，而沈毅多计。
又曰：刘裕于东府聚樗蒲大掷，一判应至数百万，馀人并黑椟，惟裕及刘毅在后。毅次掷得雉，大喜，褰衣绕床，叫谓同座曰："非不能卢，不事此耳。"裕因挼五木久之，曰："老兄试为卿答。"即成卢焉。毅意殊不快，然素黑，其面如铁色焉。
《宋书》曰：沈庆之谓帝曰："耕当问奴，织当问婢，今论争伐，问白面书生，事何由济？"
又曰：明帝大会新亭，接劳诸军，主樗蒲赌官李安人五掷皆卢。帝大惊，目安人曰："卿面方如田，封侯状也。"
又曰：刘瑀为右卫将军，因求益州，甚不得意。至江陵，与颜竣书曰："朱循之三世叛兵，一日居荆州，青油幕下，作谢宣明面。"
《齐书》曰：东昏即位，多行杀戮。沈昭略与沈文季、徐孝嗣同召入省，例赐药酒。昭略骂徐孝嗣曰："废昏立明，古今令典。宰相无才，致有今日。"即掷瓯破面曰："作破面鬼！"时年四十。
《后梁书》曰：宋如周有才学，为度支尚书。如周面狭长，宣帝尝戏之曰："卿何谤《法华经》？"如周踧，自陈不谤。帝又言之，如周惧而出，告蔡大宝。宝知其旨，笑谓之曰："君当不谤馀经，止应不信《法华》。《法华》云：开经随喜，面不狭长。"如周乃悟。
《后魏书》曰：清河王怿被诬见害，朝野贵贱知与不知，含悲丧气。远夷在京师闻怿丧，为之以刀劈面者数百人。
《三国典略》曰：高长恭以淮南之乱，恐为将帅，叹曰："我去年面腄，今岁何为不发？"至是，齐主使徐之范饮以毒药。长恭谓妃郑氏曰："我尽忠事上，何辜于天，而遭赐鸩之祸！"
《春秋后语》曰：秦急攻赵，求救于齐。齐王曰："必以长安君为质，兵乃出。"长安君者，太后之小子也。太后爱之，不肯遣。大臣强谏。太后怒，谓左右曰："敢复言长安君为质者，老妇必唾其面。"
《山海经》曰：大荒之山，日月所入，有颛顼之子，三面一臂，不死。(郭璞注曰："人头三也，各有面也。")
又曰：一目国，一目中其面而居。
《尸子》曰：子贡问孔子曰："古者黄帝四面，信乎？"孔子曰："黄帝合己者四人，使治四方，大有成功，此之谓四面也。"
又曰：禹长颈、鸟喙，面貌亦恶，天下从贤之者学也。
《孙卿子》曰：卫灵公有臣公孙吕，身长七尺，面长三尺，广三寸，名动天下。
《庄子》曰：孔子谓盗跖曰："今将军身长九尺二寸，面目有光，唇如激丹，齿如含贝，音中钟声，而名曰盗跖，丘窃为将军耻之。"
《韩子》曰：古人目短于面见，故以镜观。
《燕舟》曰：田光云："脉勇怒而面青，骨勇怒而面白。荆轲者，神勇也，怒而不变。"
《说苑》曰：吴王将死，曰："吾以不用子胥言，以至于今。死者无知则已，死者有知，吾何面见子胥也！"遂蒙絮覆面自刎。(《吕氏春秋》同。)
《典略》曰：袁绍妻刘性妒忌。绍死，其尸未殡，杀其妾五人。恐死者有知，皆髡发黑面。
《中论》曰：小人耻其面不如子都，君子耻其行不如尧舜。
谯周《法训》曰：昔有人使妻为母作粥，妻不肯，乃以刀击伤妻面。此可为孝乎？
《傅子》曰：相者三亭九侯，定于一尺之面。
《语林》曰：王武子与武帝围棋，孙皓看。王曰："孙归命何以好剥人面皮？"皓曰："见无礼于其君者则剥其皮。"乃举棋局，武子伸脚在局下。
又曰：刘真长病积，时公主毁悴，将终，唤主，主既见其如此，乃举手指之云："君危笃，何以自修饰？"刘便牵被覆面背之，不忍视。
又曰：王右军见杜弘冶，叹曰："面如凝脂，眼如点膝，如神仙中人。"
又曰：何晏字平叔，美姿容，帝疑其傅粉，赐汤饼，令晏食之，汗晨○面，拭之转白。(《世说》同。)
《世说》曰：康僧渊目深而鼻高，王丞相每调之，僧渊曰："鼻者面之山，目者面之渊，山不高则不灵，渊不深则不清。"
又曰：锺会撰《四本论》始毕，甚欲使嵇康一见。置怀中，不敢出，户外遥掷，面便走。
《郭子》曰：琅琊诸葛忘名，面病鼠瘘，刘真长见叹曰："鼠乃复窟穴人面乎？"
《异苑》曰：陈郡谢石字石奴，少患面创，诸治莫愈，乃自幽远，止于岩下。中宵，有物来舐其创，随舐随除，既不见形，意为是龙，而舐处悉白，故世呼为谢白面。
《会稽后贤记》曰：贞女谢仙女者，谢承孙也。吴归命侯采仙女充后宫，仙女乃炙面服醇醯以取黄瘦，竟得免。
《黄帝八十一问》曰：人面独能寒，何也？曰："头者，诸阳之脉会也，诸阴脉皆至颈项不还上，独诸阳脉上头，故面能寒耳。"
《相决》曰：奇毛生身及面，皆豪贵。白毫黑毛生共孔，带印绶。
蔡邕《女戒》曰：夫心犹面首也，一旦不修饰则尘垢秽之，人心不思善则邪恶入之。人盛饰其面而莫修其心，惑矣！
○眉
《说文》曰：眉，目上毛也。
《释名》曰：眉，媚也，有妩媚也。
《毛诗·淇澳·硕人》曰：螓首蛾眉，(螓，首颡广而方。)巧笑倩兮，美目盼兮。
《尚书大传》曰：尧有眉八。(如八字也。《淮南子》同。)
《大戴礼》曰：曾子曰："敢问不劳可以为明乎？"孔子愀然，扬眉曰："参，汝以明主为劳乎？昔者舜左禹而右皋陶，不下席而天下治。"
《礼说》曰：君子乘金而玉，为人美眉。
《左传·定公八年》曰：公侵齐，门幼婶州。颜息射人中眉，(颜息，鲁人。)退曰："我无勇，吾志其目也。"
《谷梁传》曰：长狄兄弟三人递为害，断其首而载之，眉见于轼。
《战国策》曰：豫让欲报赵襄子，灭鬓去眉，吞炭漆。
《春秋后语》曰：吕不韦谓太后曰："诈腐刑，嫪毐则得给事中。"乃令人以腐罪告之，拔其须眉，以为宦者。
《汉书》曰：张敞为妇画眉，长安中傅京兆眉怃。(应劭曰：怃，大也。孟康曰：怃，音诩，北方人谓好为诩也。)
《东观汉记》曰：王莽天凤五年，樊崇起兵于莒，恐其众与莽兵乱，乃皆朱其眉。由是号曰赤眉。
又曰：明德马后眉不施黛，独左眉角小缺，补之以缥。
又曰：马援自还京，数被进见，为人缜髯，眉目如画。
又曰：梁鸿居吴赁舂，每归，妻为其食，不敢于鸿前仰视，举案齐眉。
邓粲《晋记》曰：荆州民宗廞尝以酒犯王平子，平子怒叱左右捽廞。郭舒厉色谓左右曰："使君醉，汝辈何敢妄动！"平子大恚曰："别驾狂郎，枉言我醉！"因遣炙舒眉头，舒跪受炙。平子意释而廞得免。
《宋书》曰：王玄谟在雍，人言欲反。玄谟驰启自解，帝知其虚，驰遣主书吴喜公慰抚之，曰："七十老公，反欲何求？聊复为笑，想足以伸卿眉头耳。"玄谟性严，未曾妄笑，时人言玄谟眉头未曾伸，故以此见戏。
《梁书》曰：武宁王大威，字仁容，美风仪，眉目如画。
《三国典略》曰：梁简文方颊丰下，眉目秀发。
《隋书》曰：玄晖字叔平，河南洛阳人也。父知，须眉如画，进止可观，少得美名于京师。
《唐书》曰：毛若虚，绛州太平人也。眉毛覆于眼，性残忍。初为蜀川县尉，天宝末为武公丞，年已六十馀矣。
《帝王世纪》曰：文王虎眉。
《列仙传》曰：阳都女生而连眉，众以为异。
《列仙传》曰：莫耶子赤鼻，眉间一尺。
《列士传》曰：干将子赤鼻，眉广三寸。
《荆州先贤传》曰：马良字季常，襄阳宜城人。兄弟五人皆有令名。良眉中有白毛，乡里颂曰："马氏五常，白眉最良。"
《吴越春秋》曰：伍子胥眉间广一尺。
《韩子》曰：失镜无以正鬓眉，失道无以知迷惑。
《吕氏春秋》曰：吴阖闾使民习战，剑如眉，流血不可止。
《淮南子》曰：今盆水在庭，清之终日，未能见眉睫；浊之不过一挠，而不能察方圆。(察，见也。)人神易浊而难清，犹盆水之类也。
《风俗通》曰：桓帝玄嘉中，京师妇人作愁眉。愁眉者，细而曲折。此梁冀家所为，京师皆效之。天戒若曰：将收捕冀，妇女忧愁之眉也。
《抱朴子》曰：有古强者，自云四千岁，云见尧、舜、禹，汤，说之了了。世云"尧眉八采"，不然也，直两眉头甚竖，似八字眉。
《唐子》曰：人多患远，见百步而不自知眉颊；知眉颊者，复不能察百步。
《西京杂记》曰：卓文君妖冶好眉色，如望远山。
《语林》曰：庾公道：王尼子非惟事事胜于人，布置须眉亦胜人，我辈皆出其辕下。
《樊氏相法》曰：眉中长毫，百二十岁。
