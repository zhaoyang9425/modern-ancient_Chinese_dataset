○御制下
《唐书》曰：德宗制中书麟德殿，会百僚观新乐诗。仍令皇太子书以示百僚，其序曰："朕闻天地之德，莫大于和，万物以生，九功乃叙。是以中春之首纪为令节，布阳和之政，畅亭育之功，式宴且欢，顺时而举，盖取象于交泰之义也。今岁华载阳，嘉雪呈庆，君臣同乐，实获我心。近以听政之馀，参比音律，播于丝竹，韵于歌诗，象中和之容，作中和之乐，教习甫就，毕陈于兹。于是辟广廷，临内殿，张大会，示群臣，干载成文，威仪有序，礼洽欢浃，中心是嘉。上下之志通，乾坤之理得，善固未尽，和莫甚焉。聊复成篇，以言其志。诗曰：芳岁肇佳节，物华当仲春；乾坤既昭泰，烟景含絪缊。德浅荷玄贶，乐成思治人；前庭列锺鼎，广殿延群臣。八卦随意舞，五音传曲新；顾非《咸池》奏，庶叶《南风》薰。式宴礼所重，浃欢情必均；同和谅在兹，万国希可亲。"
又曰：贞元六年二月戊辰朔，中和节宴百僚于曲江亭，上赋诗赐之，曰："东春变梅柳，万寓生春光。中和纪月令，方与天地长。耽乐岂子尚，懿兹时景良。庶遂亭育恩，同致寰海康。君臣永终始，交泰符阴阳。曲沼水新碧，华林桃稍芳。胜赏信多欢，戒之在无荒。"
又曰：贞元六年春三月庚子，百僚宴于曲江亭，上赋诗以赐之，曰："岁闰节华晚，众芳繁暮春。霁日天地晴，元巳风景新。禊饮传旧俗，古今欢此辰。至乐在同和，丝竹奚所陈。薰琴是赏心，姑射可凝神。何必尚耽缅，浮觞曲水滨。"
又曰：贞元七年秋七月癸酉，上幸章敬寺，赋诗序。皇太子在侍，进和兼题于壁，百僚毕和，以班列焉。其后京兆尹薛珏，请皇太子书上诗序，刻石而填之以金。
又曰：贞元九年春正月庚辰朔，上御含元殿受朝贺，礼毕，上赋《退朝观军仗归营》诗以示宰臣，曰："献岁视元朔，万邦咸在庭。端旒揖群后，回辇阅师贞。分行左右出，转旆风云生。眷此戊旅节，载嘉良士诚。顺时颁宴赏，亦以助文经。"
又曰：贞元十年秋九月戊子，以重阳日宴饯赐百僚，追赏初九日以雨罢宴，及是方会宴。上赋诗以赐百官曰："雨霁霜气肃，天高云日明。繁林已坠叶，寒菊仍舒荣。懿此秋节晚，更延遐赏情。池台列广宴，丝竹传新声。至乐非外奖，浃欢同中诚。庶敦朝野意，永使风化清。"
又曰：德宗至自兴元，御宣政殿，册拜李晟为司徒。上思晟勋力，为制纪功碑，俾皇太子勒于石，立于渭桥，与天地悠久，方多不载。
又曰：德宗以马燧平河中，诏赐上所撰《宸扆》、《台衡》二铭并序，曰："朕每读上古之书，及唐、虞之际，君臣相得，圣贤同时，日夕孜孜，讲论至道，或陈其鉴戒，或讽以咏歌，焕乎典谟，百代之式，有以见启沃之道，理化之端，意甚慕之，而未能逮也。顷灵盐节度杜希全著文上献，多所规陈，聊为《君臣箴》用答其意。河东等道副元帅司徒燧固请勒，贻厥后人。朕以文既非工，义又未备，垂诸来裔，良所恧焉。起予者商，因之有作，庶乎朝夕自儆，且俾后代知我有文武殿邦之臣也。"其《宸扆铭》曰："天生烝人，性本元淳。嗜欲交驰，利害纠纷。无主乃乱，树之以君。九域茫茫，万情云云。目不备睹，耳难遍闻。睹之闻之，矧又非真。事失其源，道远莫亲，理得其要，化行如神。失源惟何？不正其身。得要惟何？在能任人。正身之方，先诚其意。罔从尔欲，罔载尔伪，体道崇德，本仁率义。必信若寒暑，无私象天地，感而遂通，百虑一致。任人之术，各当其器，舍短从长，理难求备，多士总集，众材咸遂，知而必任，任而勿贰。以天下之目为我鉴，我鉴斯明；以天下之心为我谋，我谋则智。求贤惟广，辨理惟精，逆耳咈心，必嘉乃诚。顺旨苟容，亦察其情，斥去奸谀，全固忠贞。先人立言，为代作程，谔谔者昌，惟惟者倾，系以兴亡，曷云其轻。承天子人，夫岂不贵？伊昔哲王，夙夜祇畏，驭朽为戒，纳隍在志，神将害盈，天匪假易。四海为家，夫岂不富？伊昔哲王，勤俭固陋。土阶罔饰，露台罢构，远奇技淫巧，放珍禽怪兽。敬之慎之，天命必祐。欲令必行，顺人之情，欲诚必著，清己之虑；心无亿诈，事必忠恕。凡将有为，靡不三思，喜怒以节，动静以时，毫厘或差，祸害亦随，慢易于初，悔其曷追。刑不可长，武不可恃，作威逞力，厉阶斯起。垂旒蔽聪，黈纟黄塞耳，含弘光大，是以为美。覆之如天，爱之如子，仁心感人，率土自理。嗟余寡昧，嗣守不图，寇戎荐兴，德化未孚。业业兢兢，其敢以愉？俯察物情，上稽典谟。作斯式言，置于座隅。"其《台衡铭》曰："天列台星，垂象于人；圣人则天，亦立辅臣。以翼以佐，为衡为钧，如耳目应心，如股肱运身。是则同体，孰云非亲？阴阳相推，四序成岁，君臣相得，万邦作乂。感同风云，应若符契，以道匡救，尽规献替，木必从绳，金其用砺。帝者之盛，时惟陶唐，乃闻畴咨，仄陋明易攵。洎乎有虞，二八腾芳。爰迨伊尹，相于成汤。载生姜牙，谅彼武王。道无不行，谋无不臧。君圣臣贤，运泰时康。汉高既兴，萧、曹亦彰。昭烈我祖，膺期而昌，铲灭群凶，砥平四方。惟卫及英，启辟封疆；曰房曰杜，振理维纲，亦有魏征，忠謇昂昂。伟兹众才，为国栋梁，荡荡巍巍，邦家有光。是知道之废兴，系于时主，主之得失，资乎台辅。经之以文，纬之以武，出为方、邵，入作申、甫。绝维载张，阙衮斯补，惟德是倚，惟才是求。才不易知，德亦难周，傅说板筑，夷吾射钩，任之不疑，千载垂休。体于至公，何鄙何仇？其惟哲王，必赖良弼。矧予不德，暗于理术，师旅繁起，政刑多失，遘兹艰屯，夙夜祗栗。翊我戴我，实惟勋贤，内熙庶绩，外总十连，威武载扬，谋猷日宣。长城压境，巨舰济川，同心同德，扶危持颠。予嘉尔诚，尔相予理，惟后失道，亦臣之耻。自昔格言，慎终如始，功载鼎彝，道冠图史。无俾伊傅，克专厥美。作鉴勒铭，永代是纪。"寻有诏，命勒石于起义堂西偏，上为题额。
又曰：贞元十二年，上以听政之馀，深思理本，乃著《刑政箴》并序。序曰："朕以南面，励精理道，虽及和平之际，未臻玄古之风。夙夜孜孜，勤求不怠。夫安人以政，辅政以刑，盖为之立中，非使人从欲也。是以务兼听以酌群情，择庶官以咨共理，恒勉不足而遏其过。我欲仁矣，尚逮夫意哉！然万务是殷，必戒其失，听政之暇，常志所存，聊缀斯文，庶乎自儆。尔大朴既散，利欲是生，惟辟御时，建极作程。导以仁政，齐以典刑，惠此下人，致之和平。立政伊何？必循道德。详刑伊何？必去烦刻。不以人从欲，不以枉伤直，故百度惟贞，万物作式。匪阳不生，匪阴不成，宽则致慢，猛亦取怨，酌于大猷，戒厥偏见，罔咈人志，罔兴人患。迩言必察，刍荛必询，奉无私之心，以诚其意；广无情之听，思得其真。喜怒有节，措置有伦，是以令肃如秋，化行如春。无迩𪫺人，无信侧言，𪫺人则败政，侧言乃惑听。罔攻异端，慎乃出令，知人不易，在观其行。事实求理，法乃因时。法非生弊，圣哲不为。导物类之情，以通其变；相天地之道，咸尽其宜。教必明于顺，动必虑于违，是以天覆之德，日用不知。六马并驰，在钩衔策；五音并奏，在理金石。苟去回邪，可行蛮貊，因人而理，自古不易。唐尧赭服，夏禹泣辜，以弼于理，冀迁其愚。宁漏吞舟，岂求噬肤？陷之于过，是曰毒痡。天监孔明，无臭无声，罔载尔伪，必先尔诚。蚁壤不防，太山可倾，患生所急，祸起所轻。故作事谋始，而戒于未形。予临兆人，道存化育，祇荷玄贶，幸清九服，一夫不获，若履深谷。思正其源，庶登于朴。监于往躅，书以自勖。"
又曰：杜希全将赴灵州，献《体要》八章，多所规谏。德宗深纳之，乃著《君臣箴》以赐之。其词曰："惟天惠人，惟辟奉天。从谏则圣，共理惟贤。皇立有极，骏命不易。总万机以成务，齐六合之殊致。一心不能独鉴，一目不能周视，敷求哲人，式序在位。于戏！君之任臣，必求一德；臣之事君，咸思正直。何启沃之所宜，亘古今而未得？良以谠言者逆耳，谗谀者伺侧，故下情未通而上听已惑，俾夫忠贤败于凶慝。譬彼泾舟，蒸徒楫之；亦有和羹，宰夫膳之。孰云理国，不自得师？覆车之轨，予其惩而。高自下升，和由甘受。惟君无良，亦臣之咎；闻诸辛毗，牵裾魏后；则有禽息，竭忠碎首。勉思献替，以平可否；勿谓何伤，自微而彰；勿谓何害，积小成大；事有隐而必见，令既出而焉悔？鼓锺在宫，声闻于外，浩然涉水，朕未有艾。将贞扆以虚心，期尽忠而纳诲。在昔稷、契，实匡舜、禹；近兹魏征，佑我文祖。君臣叶德，混一区宇。肆予寡昧，获缵丕绪。臣哉邻哉，尔翼尔辅。高秋始肃，我武惟扬，辍此禁卫，殿于大邦。恋阙方甚，嘉言乃昌，是规是谏，金玉其相。词高理要，入德知方，总彼千虑，备于八章。宣父有言，起予者商。殷有盘铭，周有欹器，或诫以词，或警以事。披图演义，发于尔志，与金镜而高悬，将座右而同置。人皆有初，鲜慎厥终。汝其夙夜，明保朕躬。无曰尔身在外，而尔诚不通，一言之应，千里攸同。导彼遐俗，达余四聪，华夷仰德，时乃之功。既往既来，怀贤忡忡，唱予和汝，式示深衷。"
又曰：贞元中，上赐群臣会宴于曲江。上令中使刘希昂宣慰，上赐诗曰："令节晓澄霁，四郊烟霭空。天清白露洁，菊散黄金丛。寡德荷玄贶，顺时休百工。岂怀歌锺乐，思与君臣同。至化在亭肓，相成资始终。未知康衢咏，所仰惟年丰。"
又曰：张封建来朝觐，还镇，德宗赐诗曰："牧守寄所重，才贤生为时。宣风自淮甸，授钺膺藩维。入觐展遐恋，临轩慰来思。忠诚在方寸，感激陈情词。报国尔所尚，恤人予是资。欢宴不尽怀，车马当还期。谷雨将应候，行春犹未迟。勿以千里遥，而云无已知。"
又曰：贞元十八年九月，赐宰臣及中书、门下两省官，宴于故马璘池亭，御制《丰年多庆九日示怀》诗以赐群臣，曰："爽气肃时令，早衣闻朔鸿。重阳有佳节，具物欣年丰。皎洁暮潭色，芬敷新菊丛。芳樽满衢室，繁吹凝烟空。惠给信吾道，保和惟尔同。推诚致玄化，天下期为公。"
又曰：宪宗以天下无事，留意《典》、《坟》，每览前代兴亡得失之事，皆三复其言。又读贞观、开元实录，见太宗撰《金镜书》及《帝范》上下篇，玄宗撰《开元训诫》，思继前躅，遂采《尚书》、《春秋后传》、《史记》、班范《汉书》、《三国志》、《晋书》、《晏子春秋》、《吴越春秋》、《新序》、《说苑》等书君臣行事可为龟镜者，集成十四篇：一曰《君臣道可合》，二曰《辨邪正》，三曰《戒权幸》，四曰《戒微行》，五曰《任贤臣》，六曰《纳忠谏》，七曰《慎征伐》，八曰《慎刑法》，九曰《去奢泰》，十曰《崇节俭》，十一曰《奖忠直》，十二曰《修德政》，十三曰《谏畋猎》，十四曰《录勋贤》。分为上、下卷，上自制其目，曰：《前代君臣事迹》。至是以其书写于屏风，列之御座之右。复遣中使程文干以书屏六扇至中书宣示宰臣李藩、裴垍，曰："朕近撰此屏风，常所观览，故令𫏐将示卿。"藩等上表称贺。
又曰：文宗尝夏日与学士联句，帝曰："人皆苦炎热，我爱夏日长。"柳公权续之曰："薰风自南来，殿阁生微凉。"帝嘉之。
又曰：裴度卧疾，文宗遣中使赐度诗曰："注想待元老，识君恨不早。我家柱石衰，忧来学丘祷。"
又曰：文宗开成中驾幸龙首池，观内人赛雨。自春不雨，上孜孜忧勤，遍礼群望。至是甘泽屡降，中外感悦。上赋《喜雨》诗云："风云喜际会，雷雨遂流滋。荐弊虚陈礼，动天实精思。渐侵九夏节，复在三春时。霡深垂朱阙，飘飖入绿墀。郊坰既沾足，黍稷有丰期。百辟同忧乐，万方伫雍熙。"宰臣洎文武百官咸有属和。
《家语》曰：昔者舜弹五弦之琴，造《南风》之诗，其语曰："南风之薰兮，可以解吾民之愠兮；(薰，风至之貌也。)南风之时兮，可以阜吾民之财兮。"(时，得其时。阜，盛。)
《穆天子传》曰：丙辰，天子南游于黄室之丘，天子乃休，日中，天子北风雨雪，有冻人，天子作诗三章以哀民：(哀，悯也。)"我徂黄竹，员閟寒，帝收九行。(九行，九道也。传曰：经启九道。)嗟我公侯，百辟冢卿，皇我万民，(皇，正也。)旦夕忽忘。(恒念也。)我徂黄竹，员閟寒，帝收九行。嗟我公侯，百辟冢卿，皇我万民，旦夕勿穷。有皎者鹆，(鹆，鸟名。音路。)翩翩其飞。嗟我公侯，勿则迁居。乐其寡，(言守一居少乐。)不如迁土，(居无求安也。)礼乐其民。(言当以礼乐化其民。)天子曰：余一人则淫，(淫于游乐。)不皇万民。"
《汉武帝集》曰：奉车子侯暴病，一日死，上甚悼之，乃自为歌诗。
《西京杂记》曰：始元元年，黄鹤下太液池，上为歌曰："黄鹤飞兮下建章，羽肃肃兮行跄跄，金为衣兮菊为裳。唼喋荷荇，出入蒹葭；自顾菲薄，丑尔嘉祥。"
汉武帝《柏梁诗》曰："日月星辰和四时。"梁王曰："骖驾驷马从梁来。"于是群臣各赋一句。
魏文帝《典论·自叙》曰：初平之元，董卓弑主鸩后，荡覆王室。是时，家家思乱，人人自危。名豪大侠，富室强族，飘扬云会，万里相赴。兖、豫之师，战于荥阳，河内之甲，军于孟津。卓遂迁大驾，西都长安，而山东大者连郡国，中者婴城邑，小者聚阡陌，百姓死亡，暴骨如莽时。余年五岁，上以世方扰乱，教余学射，六岁而知射；又教余骑马，八岁而能骑射矣。是以少好弓马，于今不衰。建安十年，始定冀州，犭百𤞃贡良弓，燕代献名马。时岁之暮春，弓燥手柔，草浅兽肥，与族兄子丹猎于邺西终日，手获獐鹿九，雉兔三十。余又学击剑。桓灵时，有虎贲王越善斯术，河南史阿得其法于越，余从阿学之甚精。尝与平虏将军刘勋、奋威邓展共饮，闻展善有手臂，晓五兵法，其能空手入白刃。时酒酣耳热，方食蔗，以蔗为杖，下殿数交，三中其臂，左右大笑。展意不平，求更为之，复正截其颡，坐中惊视，余还坐，笑曰："昔阳庆使淳于意去其故方授秘术，余亦愿邓将军捐弃故伎，更受要道也。"一坐尽欢。余于它戏弄之事少所喜，唯于弹棋略尽其巧。少为之赋。上雅好书籍，虽在军旅，手不释卷。每每定省从容，常言人少好学则思专，长则善忘，长大而能勤学者，惟吾与袁伯业耳。余是以习《诗》、《论》，及长而备历五经、四部、《史》、《汉》、诸子百家之言，靡不毕览。
魏文帝《芙蓉池诗》曰：乘辇夜行游，逍遥步西园。双渠相灌溉，佳木绕通川。卑枝拂羽盖，修条摩苍天。惊风扶轮毂，飞鸟翔我前。丹霞夹明月，华星出云间。上天垂光采，五色一何鲜。寿命非松乔，谁能得神仙？遨游快心意，保已终百年。
魏文帝《游宴诗》曰：置酒坐飞阁，逍遥临华池。神飚自远至，左右芙蓉披。绿竹映清水，秋兰被幽崖。月出照园中，冠佩相追随。客从南方来，为我吹参差。潜鱼犹伏浦，听者未云疲。高文一何绮，小儒安足为？萧萧广殿阴，雀声愁北林。众宾还城邑，何以慰吾心？
