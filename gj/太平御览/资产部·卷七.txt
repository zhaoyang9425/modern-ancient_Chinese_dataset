○市
《说文》曰：市，买卖所也。
《周礼·天官下·内宰》曰：凡建国，佐后立市，设其次，置其叙，正其肆，陈其货贿，出其度量淳制，祭之以阴礼。(市朝者，君所以建国也。建国者必面朝后市，王立朝而后立市，阴阳相承之义。)
又《地官下·司市》曰：司市掌市之治教、政刑、量度、禁令。(量，豆区斗斛之属。度，丈尺也。)大市，日侧而市，百族为主；朝市，朝时而市，商贾为主；夕市，夕时而市，贩夫贩妇为主。(市，杂聚之处。言主者，谓其多。)国君过市，则刑人赦；夫人过市，罚一幕；世子过市，罚一帟；命夫过市，罚一盖；命妇过市，罚一帷。
又曰：司虣掌宪市之禁令，禁其斗嚣者与其虣乱者、出入相陵犯者、以属游饮食于市者。(嚣，喧也。郑司农云：以属游饮食，群饮食者。)若不可禁，则搏而戮之。
又《秋官·掌戮》曰：凡杀人者踣诸市，肆之三日，刑盗于市。(踣，僵尸也。肆犹申也，陈也。凡言刑盗，罪恶莫大焉。)
《周礼·冬官·匠人》曰：左祖右社，面朝后市。(王宫所居也。祖，宗庙。面犹乡也，王宫当中经之途也。)
《礼记·月令·仲秋》曰：是月也，易关市，来商旅，纳货贿，以便民事。四方来集，远乡皆至，则财不匮，上无乏用，百事乃遂。(易关市，谓轻其税，使民利之。商旅，贾客也。匮亦乏也。遂犹成也。)
又《王制》曰：有圭璧金璋，不粥于市；命服命车，不粥于市；宗庙之器，不粥于市；牺牲，不粥于市；戎器，不粥于市；用器不中度，不粥于市；兵车不中度，不粥于市；布帛精粗不中数，幅广狭不中量，不粥于市；奸色乱正色，不粥于市；锦文珠玉成器，不粥于市；衣服饮食，不粥于市；五谷不时，果实未熟，不粥于市；草木不中伐，不粥于市；(伐之非时，不中用。)禽兽鱼鳖不中杀，不粥于市。(杀之非时不中用。)
又曰：命市纳贾，以观民之所好恶、志淫好辟。(市，典市者。贾，谓物贵贱厚薄也。质则用物贵，淫则侈物贵，民之志淫邪，则其所好者不正。)
又曰：爵人于朝，与士共之；刑人于市，与众弃之。(必共之者，所以审慎之也。《书》曰：古明德慎罚。)
《左传·文公》曰：夫人姜氏归于齐，大归也。(恶视之母出姜也。嫌与有罪出者异，故复发传。)将行，哭而过市，曰："天乎！仲为不道，杀嫡立庶。"市人皆哭，鲁人谓之哀姜。
又《宣公上》曰：晋人获秦谍，杀诸绛市，六日而苏。
又《宣公下》曰：楚子使申舟聘于齐，不假道于宋，及宋，宋人杀之。楚子闻之，怒，投礻夬而起，履及于窒皇剑，及于寝门之外，车及蒲胥之市。秋，楚围宋也。
又《昭公三年》曰：齐景公欲更晏子之宅，曰："子之宅近市，湫隘嚣尘，不可以居，(湫，下；隘，小也。嚣，声；尘，土也。)请更诸爽垲者。"(爽，明。垲，燥。)辞曰："君之先臣容焉，(先臣，晏子之先人。)臣不足以嗣之，于臣侈矣。(侈，奢也。)且小人近市，朝夕得所求，小人之利也。敢烦里旅？"(旅，众也。不敢劳众为己宅。)公笑曰："子近市，识贵贱乎？"对曰："既利之，敢不识乎？"
又《昭公十九年》曰："楚令尹子瑕言蹶由于楚子曰："彼何罪？谚所谓'室于怒，市于色'者，楚之谓矣！(言灵王恕吴子而执其弟，犹人忿于室家而作色于市人。)舍前之忿可也。"乃归蹶由。(言楚子能用善言。)
《毛诗·国风》曰：《东门之枌》，疾乱也。幽公淫荒，风化之所行，男女弃其旧业，亟会于道路，歌舞于市井尔。
又曰：《定之方中》，卫文公徙居楚丘，始建城市，而营宫室。
《论语比考谶》曰：从善绎绎，繦负如归市。(爵不失德，故耻无道主，徒归茂德之君。绎绎，相寻及之貌。)
《古史考》曰：神农作市。高阳氏衰，市官不修。祝融修市。
《战国策》曰：王孙假年十五，事闵王。王出走，失王之处。其母曰："汝事王，王出走，汝不知其处，汝尚何归？"王孙假乃入市中，曰："淖齿乱齐，杀闵王，欲与我者袒右。"市人从者四百人，与之诛淖齿。
又曰：齐桓公宫中九市，管仲为三归之家，以掩桓公之非也。
《汉书》曰：曹参相齐，使者召参去，属其后相曰："以齐狱市为寄，慎勿扰也。"后相曰："治无大于此者乎？"参曰："夫狱市者，所以并容也。今若扰之，奸人安所容乎？"
又曰：楚王戊与吴通谋，申公、白生二子谏不听，乃胥靡之，(应邵曰：《诗》云："若此无罪，沦胥以铺。"靡，刑名也。晋灼曰：胥，相也。亦靡随。)衣之赭衣，使杵臼雅舂于市。
又曰：尹翁归，河东平阳人，晓习文法。大将军霍光秉政，诸霍在平阳，奴客持兵入市斗变，吏不能禁。及翁归之为市门吏，莫敢犯者。
又曰：何武兄弟五人，皆为郡吏，郡县敬惮之。武弟显家有市籍，租常不入，县数负其课。市啬夫求商辱捕显家，显怒，欲以吏事中商。武曰："以吾家租赋繇役不众为先奉公吏，不亦宜乎？"
又曰："刺绣文，不如倚市门。"此言末业，贫者之资也。
又曰：司隶校尉解光奏王根"纵横恣意，大治宫室，第中起土山立两市，殿上赤墀，户下青琐"。
又曰：永平中，王尊为京兆尹，拊循贫弱，不私豪强。长安宿豪大猾东市贾万城、西万章、箭张禁、酒赵放，(晋灼曰：箭张禁、酒赵放，此二人作酒、箭之家。)尊以正法按诛，皆伏其辜。
又曰：人君不理，则畜贾游市，乘民之不给，百倍其本矣。
《后汉书》曰：寇恂为颍川太守。执金吾贾复在汝南，部将杀人于颍川，(部将，谓军部之下小将也。)恂捕得系狱。时尚草创，军营犯法，率多相容。恂乃戮之于市，复以为耻。
《东观汉记》曰：樊君重治家产业，起治庐舍高楼阁，陂池灌注，竹木成林，六畜，杂果，檀漆桑麻，门成市。
又曰：江革客东海下邳，佣赁以养父母。下邳知其孝，市买辄与好善者，虽无钱，任贳与之。
又曰：光武以蔡遵为市令，上家人犯法，遵格杀之。
《东观汉记》曰：闵仲叔客居安邑，老病家贫，不能买肉，日买一片猪肝，屠或不肯为断也。安邑令出，敕市令，遂买得。仲叔怪问，其子道状，乃叹曰："闵仲叔岂以口腹累安邑耶？"遂去之沛。
又曰：京兆尹阎兴召第五伦署督铸掾，领长安市，平铨衡，正斗斛。其后小民争讼，辄云："第五掾平市，无奸枉欺诈之巧。"
又曰：更始在长安，官爵多群小，里闾语曰："使儿居市，决作者不能得佣，之市空返。"问何故，曰："今日骑都尉往会日也。"犹是四方不复信向京师。
又曰：王郎起，上在蓟，郎移檄购上。上令王霸至市中募人，将以击郎。市人皆大笑，举手揶揄之，霸惭而去。
又曰：窦融请孔奋置议曹掾，守姑臧长。天下扰乱，惟西河独安，而姑臧称为富邑，通货胡羌，市日四合。每居县者，不盈数日，辄致丰积。
谢承《后汉书》曰：王充家贫无书，常游洛阳市肆，阅所卖书，一见辄能诵忆，遂博通众经。
又曰：张楷，字公超，隐居弘农山中。学者随之，所居成市。后华阴山南遂有公超市。
《典略》曰：荆轲者，其先齐人也，与燕之狗屠及高渐离为友。轲嗜酒，日与狗屠饮于燕市，渐离击筑，荆轲和之而歌，相泣。
《魏略》曰：赵岐逃难，江淮海岱，靡所不历。自匿姓名，卖饼北海市中。安丘孙嵩年二十，游市见岐，察非常人，乃停车问曰："卖饼几？"答曰："卖饼三十。"嵩曰："视子非卖者，当有怨者。"乃载岐归家。
《魏志》曰：辽东送袁尚首，悬在马市，牵招睹之悲感。
又曰：襄邑刘氏与睢阳李永为仇，典韦为报之。永故富春长，备卫甚谨。韦乘车载鸡酒，伪为侯者，门开，怀匕首入，杀永，并杀其妻，徐出，取车上刀戟，步去。永居近市，一市尽骇，追者数百，莫敢近。
又曰：袁绍以董昭领魏郡。时郡界大乱，贼以万数，遣使往来，交易市买，昭厚待之。因以为间，乘虚掩讨，辄大克破之。
又曰：颜斐为京兆太守。青龙中，司马宣王在长安立军市，而军中吏士多侵侮县民。斐以白宣王，宣王乃发怒，召军市候，便于斐前杖一百。时长安典农与斐共坐，以为斐宜谢，乃私推筑斐。斐不肯谢，良久乃曰："斐意观明公受分陕之任，乃欲一齐众庶，必非为不得明公意也。"宣王遂严将吏士。自是之后，军营、郡县各得其分。
又曰：梁习为并州刺史。鲜卑大人育延常为州所畏，一旦将其部落五十馀骑诣习求互市。习念：不听则恐其怨；若听到州下，又恐为所略。于是乃许往与会空城中交市。遂敕郡县，自将治中已下军往就之。市易未毕，而市吏收缚一胡。延骑皆惊，上马弯弓，围习数重，吏民惶怖，不知所施。习乃徐呼市吏，问缚胡意，而胡实侵民。习乃使译呼延，延到，习责延曰："汝胡自犯法，吏不侵汝，汝何为使诸骑惊骇耶？"遂斩之，馀胡破胆，不敢动。
《吴志》曰：孙皓爱妾，或使人至市贱夺百姓财物。司市中郎将陈声，素皓幸臣也，恃皓宠遇，绳之以法。妾以诉皓，皓大怒，假他事烧锯断声头，投其身于四望之下。
《晋书》曰：羊祜都督荆州，卒，而州人正市，闻祜卒，皆号恸罢市。
《宋书》曰：申坦坐法，当弃市，群臣为请莫得。将行刑，始兴公沈庆之入市，抱坦恸哭，曰："卿无罪，为朝廷所枉诛；我入市，亦当不久。"市官以白上，乃原生命系尚方，寻被宥。
萧子显《齐书》曰：帝于芳乐苑中立市，太官每旦进酒肉杂肴，使宫人屠酤。贵人潘氏为市令，帝为市魁执罚，争者就潘氏决判。
《管子》曰：市者，货之准也。是故百货贱则百利得，百利得则百事治，百事治则百事用节矣。
又曰：百乘之国，中而立市，东西南北五十里；千乘之国，中而立市，东西南北百五十馀里。
又曰：桀放虎于市，以观其惊。
《司马法》曰：杀戮于市，威不善也；用赏于朝，戮于市，劝君子，惧小人也。
《列子》曰：昔齐有欲金者，清旦，衣冠而之市，适鬻金者之所，因攫其金而去。吏捕问之，对曰："取金之时，不见人，徒见金。"
《孟子》曰：市廛不征，则天下之商皆悦，愿藏于市。(廛，市宅也。)
又曰：轲少贫，母将在墓间，识葬埋事；又徙在市侧，轲知市井之利；又徙在习学所，遂识书礼之义。
《孙卿子》曰：贾精于市，不可以为市师。
《韩子》曰：郑人有买履者，先自度其足，而置之其坐，至入市，而忘操之。已得履，乃曰："吾忘持度。"反归取之。及反，市罢，遂不得履。
又曰：卫嗣公使人为客，过市关。关市苛难之，因事关市以金，关吏乃舍之。嗣公谓关市曰："某时客过，而予女金，因遣之。"关市乃大恐，而以嗣公为明察。
又曰：商太宰使少庶子之市，顾反，而问之曰："何见于市？"对曰："无见也。"太宰曰："虽然，何见也？"对曰："市南门之外，甚众牛车，仅可以行耳。"太宰因戒使者："无敢告人吾所问于女！"因召市吏，而诮之曰："市门之外，何多牛矢？"市吏甚怪太宰知之疾也，乃耸惧。
又曰：庞敬，县令也。遣市者行，而召公大夫而还之。(公大夫亦遣为市。)立有间，无以诏之，卒遣行。(不命卒遣去，俱不测其由也。)市者以为令与公大夫有言，不相信，以至无奸。
又曰：庞恭与太子质于邯郸，谓魏王曰："今一人言市有虎，王信之乎？"王曰："不。""二人言市有虎，王信之乎？"王曰："不。""三人言市有虎，王信之乎？"王曰："寡人信之。"庞恭曰："夫市之无虎也，明矣！然而三人言而成虎。今邯郸之去魏也远于市，议臣者过于三人，愿王察之。"庞恭从邯郸反，竟不得见。
《六韬》曰：武王伐殷，得二丈夫，而问之曰："殷国将亡，亦有妖灾乎？"其一人对曰："殷君善治宫室，大者百里，中有九市。"(《周书世纪》同。)
《春秋后语》曰：初，廉颇之免于长平归也，失势，故人宾客尽去。及复用，客乃复至，颇谢遣之。客曰："吁，君何见之晚也！天下市道交，君不知之耶？君有势，我即进；君无势，我即去。此固其理，君何怒焉？"
《春秋后语》曰：伍子胥橐载而出昭关，夜行昼伏，至于杜陵。无以糊其口，坐行匍匐，稽首肉袒，而鼓腹吹箫，乞食于吴市。
又曰：秦孝公使公孙鞅定法令。法令既具，恐人不信，乃立三丈之木于国都市南门，募民有能徙置北门者与十金。
又曰：苏秦在齐，齐大夫多与争宠，而使人刺之，不殊而走。(殊，绝。)齐王求贼不得。苏秦将死，乃谓王曰："臣死之后，王车裂臣，殉于市曰：苏秦为燕作乱于齐。如此，则刺臣之贼必得矣。"齐王如其言，杀苏秦者果自出，齐王因而诛之。
又曰：始皇初立，尊吕不韦为相国。时诸侯多辨士，知荀卿之徒著书布天下，不韦亦使其客著所闻，集论二十馀万言，以为备天地万物古今之重，号曰《吕氏春秋》。布咸阳市，悬千金其上，延诸侯游士宾客，有能增损改定一字者与千金。莫能有定者。
桓谭《新论》曰：扶风漆县之邠亭部言，本大王所据。其民会日，相与为夜市；如不为，则有羞。
《风俗通》曰：市井。俗说市井者，言至市有所鬻卖，当于井上洗濯，令其物香洁，然后至市。
又曰：陈留太守泰山吴文章少孤，遭忧衰之世，与兄伯武相失别二十年。后会下邳市，争计共斗，伯武殴文章，欲报击之，心中恻怆，手不能举，大自怪也，因投杖于地。观者咸嗤笑之。还，相问，乃真兄弟也。
《列仙传》曰：阴生者，长安中渭桥下乞儿也。常止于市中乞，市中厌苦，以粪洒之。长吏知之收系，著桎梏而续在市中乞。又欲杀之，乃去，洒者家室自坏，杀十馀人。长安中谣曰："见乞儿，与美酒，可以免破家之咎。"
《神仙传》曰：李阿者，蜀人也。传世见之，不老如故。常乞于成都市，所得随以与贫者。夜去朝还，市人莫知其宿处。
《汉名臣奏》曰：太尉属应劭、司徒属孙嵩、司空掾孔伷议，以鲜卑隔在漠北，犬羊为群，无君长之师，庐落之居，又其天性贪而无信，故自汉兴至于兹，数犯障塞，吏民创楚，不与交关，惟至朝市，反成靡服，非畏威怀德，实玩中国珍异之故耳。
《三辅黄图》曰：元始四年，起明堂、辟雍。长安城南北为会市，但列槐树数百行为队，无墙屋。又为方市阓门，周环列肆，商贾居之。都商亭在其外。
《汉宫殿疏》曰：交门市、(在谓桥北头也。)李里市、(在雍门东。)交道亭市、(在便桥东。)细柳仓市。(在细柳仓。)
《华阳国志》曰：王长文，字德俊。阳愚，尝绛衣绛帽，牵猪过市乞，人与语伪不闻。常骑牛周游。
陆机《洛阳记》曰：三市：大市名金市，在大城中；马市在城东，□阳市在城南。
《卫玠传》曰：少时乘白羊于洛阳市，举市共观，咸曰："谁家壁人？"于是家门州党遂号曰"璧人"。
《赵书》曰：丰国市五日一会。
《三秦记》曰：秦始皇作地市，与生死人交易，令云："生人不得欺死者物。"市吏告始皇云："死者陵生人，生人走入市门，斩断马脊。"故俗云秦地市有断马。
山谦之《丹阳记》曰：京师四市：建康大市，孙权所立；建康东市，同时立；建康北市，永安中立；秣陵斗场市，隆安中发乐营人交易，因成市也。
