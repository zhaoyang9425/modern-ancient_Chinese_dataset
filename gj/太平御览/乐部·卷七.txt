○优倡
《春秋元命包》曰：翼星主南宫之羽仪，文物声明之所丰茂，为乐库，为天倡，先王以宾于四门而列天庭之卫，主俳倡，近太微而尊。
《家语》曰：鲁定公与齐侯会于夹谷，孔子摄相事。齐奏宫中之乐，优倡侏儒戏于前。孔子趋进，曰："匹夫而荧侮诸侯，有罪应诛。"于是斩侏儒，手足异处。齐侯惧，有惭色。
《史记》曰：优旃者，秦侏儒也。善为笑言，然合于道。秦始皇时，置酒而天雨，陛楯者沾寒。优旃见而哀之，谓之曰："汝欲休乎？"陛楯者曰："幸甚。"优旃曰："我即呼汝，汝疾应曰诺。"居殿上，上寿呼万岁，旃大呼曰："陛楯郎！"郎曰："诺。"优旃曰："汝虽长，何益，故雨中立。我虽短也，故休居。"于是乎使得半相代。
《史记》曰：秦昭王临朝叹息，应侯进曰："臣闻主忧臣辱，主辱臣死。今王中朝而忧，臣敢请其罪？"王曰："吾闻楚之铁剑利而倡优拙。夫铁剑利则士勇，倡优拙则思虑远。夫以远思虑而御勇士，恐楚国之图秦也。"
《汉书》曰：枚皋善为赋，不如相如。又言为赋多怪诞，虚无不经，有类倡者也。
又曰：孝惠帝葬安陵，徙关东倡优乐人五千户以为陵邑。(潘安仁《关中记》曰：善为啁戏，故语称安陵啁也。)
又曰：张禹成就弟子，为人恭俭尤著。淮阳彭宣至大司空，沛郡戴崇至少府。宣为人恭俭有法度，而崇恺悌多智，二人异行。禹尝置酒设里耠弟子娱，禹将崇入后堂饮食，妇人相对作优，管弦铿，锵，极乐昏夜乃罢。而宣之来，禹见之，于便坐讲论经义。日晏，赐食不过一肉卮酒相对，宣未尝得至后堂。
晋成帝咸康七年，散骑常侍郎顾臻表曰："宋代之乐，设礼外之观，逆行连倒。四海朝觐，言观帝庭，而足以蹈天道，以履地纪，反天地之顺，伤彝伦之大。"乃命太常悉罢之。其后复高縆紫鹿，语裥天台山伎。齐武帝遣主书董仲民，按孙兴公赋造作莓苔石、石桥道士扪翠屏之状，寻省焉。
《后魏书》：太武既平河西，得西凉乐。至魏、周之际，遂谓之国伎。魏代至隋，咸重之。其曲项琵琶、竖箜篌之徒，并出自西域，非华夏旧器。杨泽新声、神白马之类，生于故歌，非汉魏遗曲。故其乐声调，悉与书史不同。其歌曲有《永代(国讳改焉。)乐》，解曲有《万代丰曲》，有《于寘佛曲》。工人平上忄责绯褶，白舞一人，方舞四人。白舞令阙，方舞四人，假髻，玉支钗，紫丝布褶，白大口袴，五彩接袖，乌皮靴。后魏道武帝天兴六年冬，诏大乐总章鼓吹，增修杂戏，造五兵角抵、麒麟、凤凰、仙人、长蛇、白象武及诸畏兽、鱼龙、辟邪、鹿马、仙车，高縆百尺长，趫幢跳丸，以备百戏。大飨，设之于殿前。明元帝初，又增修之，撰合大曲，更为锺鼓之节。北齐神武平中山，有鱼龙烂漫、俳优、侏儒、山车、巨象、拔井、种瓜、杀马剥驴等奇怪异端，百有馀物，名为百戏。
《隋书》曰：文帝开皇初，周、齐百戏并放遣之。炀帝大业二年，突厥染干来朝，帝欲夸之，总追四方散乐，大集东都。初于华林苑积翠池侧，帝惟宫女观之。有舍利、绳柱等，如汉故事。又为夏育扛鼎，取车轮石臼大盆器等，各于掌上而跳弄之。并二人戴竿，其上舞，忽然腾之而换易，千变万化，旷古莫俦。染干大骇之。自是皆于太常教习。每岁正月，万国来朝，留至十五日。于端门外、建国门内，绵亘八里，列为戏场。百官起棚夹路，从昏达曙，以纵观之，至晦而罢。伎人皆衣锦绣缯采，其歌者多为妇人服，鸣环佩，饰以花髦者，殆三万人。初课京兆、河南制此服，而西京缯锦为之中虚。六年，诸夷大大献方物。突厥启人以下，皆国主亲来朝。乃贺于天津街，盛陈百戏，自海内凡有伎艺，无不总萃。崇侈器玩，盛饰衣服，皆用珠翠、金银、锦罽、𫄨绣，其营费钜万。关西以安德王雄总之，东都以齐王暕总之。金石匏革之声闻数十里外，弹弦𢬍管以上万八千人。大列炬火，光烛天地，百戏之盛，振古无比。自是每年以为常焉。大抵散乐杂戏多幻术，皆出西域，始以善幻人至中国。汉安帝时，天竺献伎，能自断手足，刳剔肠胃。自是历代有之。
《赵书》曰：石勒参军周延为馆陶令，断官绢数百匹，下狱，以八议宥之。后每大会，使俳优着介帻黄绢单衣，优问："汝为何官，在我辈中？"曰："我本为馆陶令，斗数单衣，曰政坐取，是故入汝辈中。"以为笑。
《列女传》曰：夏桀既弃礼义，淫于妇人，求四方美人，积之后宫；于俳优侏儒而为奇伟戏者，取之于房，造烂熳之乐。
《汉官典职》曰：正旦，天子幸德阳殿，作九宾乐。舍利从东来，戏于庭。毕，入殿门，激水化成比目鱼，跳跃漱水，作雾鄣日。毕，化成黄龙，高丈八，出水游戏于庭，炫燿日光。以二丈丝系两柱中，头间相去数丈，两倡女对舞行于绳上。又蹐局屈身藏形斗中。锺声并倡，乐毕，作鱼龙曼延、黄门鼓吹三通。
贾谊《连语》曰：卫侯喜鹤，鹤有饰以文绣而乘轩者。赋敛繁多，不顾其民，贵优而轻大臣。群臣或谏，则面而叱之。及翟伐卫，寇挟城堞矣，卫君泣而拜其臣民，曰："寇迫矣！士民其逸之。"士民曰："亦使君之贵优，将君之爱鹤，以君守战矣。我侪弃人也，安能战？"乃溃门而出走。翟入，卫君奔死，遂丧其国。
《梁元帝纂要》曰：古艳曲有北里、靡靡、激楚、结风、阳阿之曲。语裥百戏，起于秦汉，有鱼龙曼延，(假作兽以戏。)高縆凤皇，安息五案、(并石季龙所作，见《邺中记》者。)都卢寻橦、(今之缘竿，见《西京赋》。)九剑、(九一名铃，见《西京赋》。)戏车、山车、兴云、动雷、(见李尤平《乐观赋》。)跟挂、腹旋、(并缘竿所作，见傅玄《西都赋》。)吞刀、吐火、(并见《西京赋》。)激水、转石、漱雾、扛鼎、(并见李尤平《乐观赋》，傅玄《西都赋》。)象人、(见《汉书》，韦昭曰：今之假面。)怪兽、含利之戏。(并见《西京赋》。)
《列子》曰：宋有孙子者，以妓干宋元君。以双枝长倍其身，属其肿，并趣并驰；弄七剑，迭而跃之，五剑常在空中。元君大惊，立赐金帛。语裥兰子能燕戏者，复以干元君。元君大怒，曰："昔以异伎干寡人，伎无用，遇寡人欢心，彼必闻此而进。"乃拘而戮之。燕戏，若绝倒投也。
石虎《邺中记》曰：虎正会殿前作乐，高縆、龙鱼、凤凰、安息五案之属，莫不毕备。有额上缘橦，至上，鸟飞左回右转，又以橦着口齿，上亦如之。设马车，立木橦其车上，长二丈，橦头安橦木，两伎儿各坐木一头，或鸟飞，或倒挂。又衣伎儿，作猕猴之形，走马上，或在肋，或在马头，或在马尾，马走如故，名为猨骑。
《乐府杂录》曰：弄参军，始因后汉馆陶令石耽有赃犯，和帝惜其才，免罪。每宴乐，即令衣白夹衫，命优伶戏弄辱之，经年乃放。后为参军误也。开元中，有李仙鹤善此戏，明皇特授韶州同正参军，以食其禄。是以陆鸿渐撰词云韶州，盖由此。
《大周正乐》曰：汉武帝通西域，始以善幻人至中国。安帝时，天竺献伎，能自断手足，刳腹胃。自是历世有之。唐高宗恶其惊俗，敕西域关津不令入中国。
《唐书·乐志》曰：睿宗时，婆罗门乐人倒行而足舞，极铦刀锋。植于地低，因就刃以历脸。中又植于背下，吹筚篥立其腹上，终曲而无伤。又伏伸其手足，蹑之，旋身绕手，百转无已。汉世有橦末伎，语裥盘舞。晋世如之，以杯盘舞。《乐府诗》云："妍妯凌七盘"，言舞用盘七枚也。梁谓之盘舞伎。梁语裥长𫏋伎、跳铃伎、掷倒、跳剑伎、吞剑伎，今并存。语裥舞轮伎，盖今之戏车轮者；透三峡伎，盖今之透飞梯之类；高縆伎，盖今之戏绳者是也。梁有猕猴幢戏，今有缘竿伎，又猕猴缘竿，未审何者为是。今语裥弄椀珠伎，弄丹珠伎。歌舞戏，有大面、拨头、蹋摇娘、窟儡子等戏。置教坊，于禁中以处之。
又曰：散乐，非部伍之声，俳优歌舞杂奏。汉天子临轩设乐，舍利兽从西方来，戏于殿前，激水成比目鱼，跳跃漱水，作雾翳日，此成黄龙，修丈八，出水游戏，辉熠日光。绳系两柱，相去数丈，二倡女对舞绳上，切肩而不倾。如是杂变，总名百戏。江东犹有高縆紫鹿、跂行鳖食、齐王卷衣、笮鼠、夏育扛鼎、巨象行乳、神龟抃足、背负灵岳、柱树曰雪、画地成川之伎。
《明皇杂录》曰：上御勤政楼，大张声乐，罗列百伎。时教坊有王大娘，善战百尺竿，竿上施木山，状瀛洲、方丈，仍令小儿持锋节出入其间，而舞不辍。时刘晏为秘书省正字，年方小，形状狞劣而惠悟过人。上召于楼上帘下，贵妃置于膝，为施粉黛，与之巾栉。上令咏王大娘戴竿，晏应声曰："楼前百戏竞争新，惟有长竿妙入神。谁谓绮罗翻有力。犹自嫌轻更着人。"因命牙笏及黄纹袍以赐晏。时有公孙大娘者，善剑舞，能为邻里曲及裴将军，士谓之春秋设。大张伎乐，虽小大优劣不同，而剧其华侈。遐方僻郡，欢纵亦然。
《乐府杂录》曰：大面出于北齐。齐兰陵王长恭，才武而貌美，尝着假面以对敌。常击周师金墉下，勇冠三军。齐人壮之，为此声，以效其指捴击刺之容。俗为之兰陵王入阵曲。
○淫乐
《左传》曰：烦手淫声，慆堙心耳，乃忘和平，谓之郑声。(许慎《五经异义》曰：郑国有溱洧之水，男女聚会，讴歌相感。今《郑诗》二十一篇，妇人者十九，故郑声也。又云：郑重之音，使人过也。)
又曰：惠王三年，边伯、石遬、𫇭国出王，立王颓。王处于郑三年。子颓饮三大夫酒，子国为客，(子国，𫇭国。客，上客。)乐及偏声。(偏舞，六代之乐。一曰诸大夫偏舞。)郑厉公见虢叔(厉公，郑庄公之子厉公突也。虢叔，王卿士，虢公林父也。)曰："吾闻之，司寇行戮，君为之不举，(不举乐也。)而况敢乐祸乎？今吾闻子颓歌舞不思忧。夫出王而代其位，祸孰大焉？临祸忘忧，是谓乐祸，祸必及之。盍纳王乎？"虢叔许诺。郑伯将王自圉门入，虢叔自北门入，(二门，王城门。)杀子颓及五大夫，王乃入。
《礼记》曰：奸声乱色，不留聪明；淫乐慝礼，不接心术。
又曰：奸声感人而逆气应之，逆气成象而淫乐兴焉。
又曰：作奇伎淫巧以荡上心者，杀无赦。
又曰：郑音好滥淫志，宋音燕女溺志，卫音趋数烦志，齐音傲僻骄志。此四者，淫于色而害于德。
《论语》曰：恶紫之夺朱，恶郑声之乱雅乐。包曰："郑声淫，声之哀者。"
《汉书》曰：王莽初献新乐于明堂太庙，群臣始冠麟韦之弁。或闻其乐声，曰："厉而哀，非兴国之声也。"
《宋书》曰：废帝元徽五年，太乐雅郑共千有馀人，后堂杂伎不在其数。
裴子野《宋略》曰："先王作乐，崇德以格神人，通天下之至和，节群生之流放，故天子达于士庶，未曾去其乐而无非僻之心。及周道衰微，日失其序。乱俗先之以怨怒，国士从之以哀思，扰杂子女，荡悦淫志。充庭广奏，则以鱼龙靡漫为瑰玮；会同享觐，则以吴趋楚舞为妖妍。纤罗雾縠侈其衣；疏金镂玉，砥其器。在上班扬宠臣，群下亦从风而靡。王侯将相歌妓填室，鸿商富贾舞女成群，竞相夸大，玄有争夺，如恐不及。莫为禁令，伤物败俗，莫不在此。
《隋书》曰：裴蕴，炀帝征为太常少卿。初，高祖不好声妓，遣牛弘定乐，非正声清商及孔部四舞之色皆罢遣。从臣至是揣知帝意，奏括天下周、齐、梁、陈乐家子弟皆为乐户。其六品已下至于民庶，有善音乐及倡优百戏者，皆直太常。是后异伎淫声咸萃，乐府皆置博士弟子递相教传，增益乐人至三万馀。
《国语》曰：平公既作新声，(新声，师涓新听者也。)师旷曰："公室其将卑乎？君之萌兆衰矣。乐以开山川之风，辉德于广远也。风德以广之，(风德者，德各有风类也。作乐各象其德，韶夏、护武之谓也。)风山川以远之，(所乐以通山川之风类也，远其德也。)风物以听之，修诗以咏之，修礼以节之。夫德广远而有节，是以远服而迩不迁。"(迩，近。)
《说苑》曰：子路鼓瑟，有北都之声。孔子闻之，曰："信矣！由之不才也。"冉有侍，孔子曰："求来，尔奚不谓由？夫先王之制音也，奏中声为中节。彼小人则不然，执末以论本，务刚以为基。故其音湫厉而微末，以象杀伐之气。夫杀者，乃乱亡之风也。"冉有以告子路，子路曰："由之罪也。"后果不得其死焉。
《淮南子》曰：扬郑卫之浩乐，结激楚之遗风，此齐人之所以淫泳流湎。
《列女传》曰：夏桀既弃礼义，淫于妇人，求四方美人，积之后宫，造烂漫之乐。
《吕氏春秋》曰：音乐之所由来远矣，故惟得道之人其可与言乐乎！亡国戮民非无乐也，其乐不乐；溺者非不笑也，(溺人必笑，虽笑不乐。)罪人非不歌也，(当死强歌，歌不乐也。)乱世之里裥似于此。夫里裥适，心亦有适。人之情，欲寿而恶夭，欲安而恶危，欲荣而恶辱，欲逸而恶劳。四欲得，四恶除，则心适矣。
又曰：楚之衰也，作为巫音。高诱注曰：男曰鹀，女曰巫华。
桓谭《新论》曰：夫不剪之室不如阿房之宫，不琢之椽不如磨砻之桷，玄酒不如苍梧之醇，控揭不如流郑之乐。
《乐说》曰：声放散则政荒。崔氏云：由君上骄逸则万物荒散。商声欹散，邪官不理政坏，刑罚不法而威令不行。角声忧愁，为政虐民，民怨故也。民不安业，犹君失政。征声哀苦，事烦民劳，君淫佚。崔氏云：由君邪、民苦于役，羽声倾危则国安。崔氏云：赋徭重，其民困财物匮。
《梁元帝纂要》云：古艳曲有《北里》、《靡靡》、《激楚》、《流风》、《阳阿》之曲，皆非正声之乐也。(流风亦曰结风也。)
《唐会要》曰：调露元年，太子使乐工于东宫新作《宝庆》之曲。成，命工者奏于太清观。始平县令李嗣真谓道士刘概、辅俨曰："此乐商宫不和，君臣相阻之征也；角徵失位，父子不协之兆也。杀声既多，哀调又苦。若国家无事，太子受其咎矣。"数月，太子废。
又曰：咸通中，伶官李可久善音律，尤能转喉为新声，音辞曲折，听者忘倦。京师屠沽少年效之，谓之拍弹。时同昌公主除丧，懿宗与郭淑妃悼念不已，可久为《叹百年》舞曲。舞人皆盛饰珠翠，仍画鱼龙地衣以列之。曲终乐阕，珠翠覆地，词语凄恻，闻者流涕。又常于安乐寺作《菩萨蛮》舞，上益怜之。(可久常为子娶妇，帝赐酒二银樽，启之，乃金翠也。时宰相曹确、中尉西门季玄屡论之，懿宗不纳。至僖宗即位，宰相崔彦昭奏，遂死于岭表。)
《开元传信记》曰：唐开元末年，凉州进新曲。上命诸王于便殿观之。曲终，诸王皆称万岁，独宁王不贺。玄宗征其故，宪曰："此曲虽佳，臣有闻焉。夫曲者，始于宫，散于商，武于角，征羽莫不根柢囊括在于宫商也。臣见此曲宫离而少征，商乱而加暴。夫宫者，君也；商者，臣也。宫不胜则君体卑，商有馀则臣事僣。臣恐异日臣下有悖乱之事，陛下有播越之祸，莫不兆于斯曲也。"洎禄山南犯，玄宗西幸，方明宁王审音之妙也。
《大业记》曰：《安公子》是隋炀帝将幸江都宫中所撰。时乐工笛中吹此曲，其父疾发，于卧内闻，泫然流涕。问其子何得此曲，对曰："宫中新翻也。"谓其子曰："宫者，君也。此曲虽在羽调，后有一宫声，往而不返。大驾东巡必不回耳。可托疾勿去。"其精如此。
