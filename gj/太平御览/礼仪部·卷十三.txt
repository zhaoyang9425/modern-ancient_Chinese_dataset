○辟雍
《毛诗·大雅》曰：镐京辟雍，自西自东，自南自北，无思不服。(武王作邑于镐京。笺云：自，由也。武王于镐京行辟雍之礼日，四方来观者皆感化其德，心无不归服。)
《礼记·王制》曰：天子曰辟雍，诸侯曰泮宫。(尊卑学异名。辟，明；雍，和也。所以明和天下也。泮之言恤政教也。)
《礼记礼统》曰：所以制辟雍何？数化天下也。辟雍之制奈何？《王制》曰：辟雍，圆如璧，雍以水，内如覆，外如偃盘也。诸侯泮宫，半有水，半有宫也。诸侯所化者少，故半有宫焉。三王之制奈何？夏天子曰重屋，诸侯曰广宗；殷天子曰庙，诸侯曰世室；周天子曰辟雍，诸侯曰泮宫，乡曰庠，里曰序，是其制也。
《礼记外传》曰：学者，觉也，人生也，皆禀五常之正性。故圣人修道以教之，使其发觉，不失其性也。(小人学道则易使也，不从教则凶人也。)天子、诸侯皆有大学、小学。(小学则东，少阳之地，公宫之左。)太学在西。有虞氏之学曰庠，亦谓之米廪。(藏躬耕之谷于学中，以供祭祀。虞舜尚孝。)夏曰序，殷曰瞽宗，(瞽，无目者。乐正，古之学者。)周曰辟雍。(辟，明也。雍，和也。亦为大学东胶。)
《汉书·礼乐志》曰：武帝时，丞相大司空奏请立辟雍。会按行长安南营，表未作，遭帝崩，群臣引以为定谥。及王莽为宰衡，欲耀众庶，遂兴辟雍。
《后汉书》曰：世祖中元二年春，初起辟雍，行大射之礼。
《续汉书·礼仪志》曰：明帝永平中，始率群臣躬养三老五更于辟雍，行大射之礼。
《魏志》曰：明帝幸辟雍，于会命群臣赋诗。
《宋书·礼志》曰：昔武帝太始六年，帝临辟雍，行乡饮酒之礼。诏曰："礼仪之废久矣！乃今复讲肄旧典。"赐太常绢百匹，丞、博士及学生酒。咸宁三年，惠帝复行其礼。
《白虎通》曰：天子立辟雍者何？所以行礼乐、宣德化也。辟者，象璧，以法天；雍者何？雍之以水，象教化流行。
《五经通义》曰：诸侯不得观四方，故缺以东南。半天子之学，故曰泮宫。
《三辅决录》曰：辟雍水四周于外，象四海也。
桓谭《新论》曰：王者作圆池如璧形，实水其中，以圜壅之，故曰辟雍。言其上承天地，以班教令，流转王道，终而复始。
《说苑》曰：辟雍，天子乡饮之处。
戴延之《西征记》曰：洛城南有平昌门，道东辟雍坛，去灵台三里，俱是魏武帝所立，高七丈。
班固《东都赋·辟雍诗》曰：乃流辟雍，辟雍汤汤。圣皇莅止，造舟为梁。皤皤国老，乃父乃兄。抑抑皇仪，孝友光明。于赫太上，示我汉行。洪化惟神，永观厥成。
李尤《辟雍赋》曰：卓矣煌煌，永元之隆。含弘该要，周建大中。蓄纯和之优渥兮，化盛溢而兹丰。
李尤《辟雍铭》曰：惟王所建，方中圆外，清流四匝，荡涤浊秽。
傅玄《帝幸辟雍乡饮酒赋》曰：时皇帝枉万乘之尊兮，以幸辟雍。卤簿齐列，群官正容，侍卫参差，阶戟百重。乃延乡士，乃命王公。是日也，定小会之常仪兮，飨殊俗而见远邦；连三朝以考学兮，览先贤之异同。
○灵台
《毛诗·文王·灵台》曰：《灵台》，民始附也。文王受命，而民乐其有灵德，以及鸟兽昆虫焉。(天子有灵台，所以观祲象察气妖祥。)经始灵台，经之营之，庶民攻之，不日成之。
《诗汜历枢》曰：灵台，候天意也。经营灵台，天下附也。
《礼含文嘉》曰：礼，天子灵台，以考观天人之际，阴阳之会也。揆星度之验，征气朔之瑞，应原神明之变，化为万姓，获福于天。
《礼统》曰：所以制灵台何？以尊天重民，备燥聩害，豫防未然也。夫王者当承顺天地，节御阴阳也。夏所以为清台何？明明相承，太平相续，故为清台。殷为神台、周为灵台何？质者据天而王，天者称神。文者据地而王，地者称灵。是其异也。
《孝经援神契》曰：灵台考符居高显，圣王所以宣德察微。
《五经通义》曰：王者受命而起，所以立灵台。灵台何以为在于野中国之南？附近辟雍，依仁宫也。灵台制度奈何？师说之，积土崇增，其高九仞，上平无屋。高九仞者，极阳之数；上平无屋，望气显著。
《续汉书·祭祀志》曰：明帝即位，郊祀五帝于明堂。卒事，遂升灵台，以望云物。
崔鸿《十六国春秋·后赵录》曰：建武二年，置女大史灵台，仰观灾祥，以考中外太史，验察虚实。
《唐书》曰：乾元元年，于永宁坊张守珪宅置司天台。制曰：建邦设都，必稽玄象；分列曹局，皆应物宜。灵台二星，主观察云物天文，位在太微西南。今兴庆宫，上帝延也，考符之所，合置灵台。
《三辅故事》曰：汉作灵台于城东，周作灵台在沣水永东。常以四孟之月，登台而观。
《述征记》曰：长安宫南有灵台，高十仞，上有铜浑天仪，又相风铜鸟，或云此鸟遇千里风乃动。
《六韬》曰：文王既出羑里，召周公旦筑为灵台。
《新序》曰：周文作灵台及池沼，掘得死人骨。吏以闻于文王。文王曰："更葬之。"天下闻之，皆曰："文王贤矣！泽及朽骨，而况于人乎！"
班固《东都赋·灵台诗》曰：乃经灵台，灵台既崇。帝勤时登，爰考休征。三光宣精，五行布序。习习祥风，祁祁甘雨。百谷蓁蓁，庶草蕃庑。屡惟丰年，于皇乐胥。
潘岳《闲居赋》曰：灵台杰其高跱，窥天文之秘奥，究人事之终始。
○学校
《毛诗·国风》曰：《子衿》，刺学校废也。乱世则学校不修焉。青青子衿，悠悠我心，(青衿，青领也。学子之所服。)纵我不往，子宁不嗣音。
《尚书大传》曰：耰鉏已藏，岁事欲毕，馀子皆入学。十五始入小学，见小节，践小义；十八始入大学，见大节，践大义。
《周礼·地官下·师氏》曰：师氏以三德教国子：一曰至德，以为道本；二曰敏德，以为行本；三曰孝德，以知逆恶。又教三行：一曰孝行，以亲父母；二曰友行，以尊贤良；三曰顺行，以事师长。(郑玄注曰：德行，外内之言也。在心为德，施之为行。)居虎门之左，司王朝，凡国之贵游子弟学焉。
《礼记·学记》曰：君子如欲化民成俗，其必由学乎。(所学圣人之道在方策。)玉不琢，不成器；人不学，不知道。是故古之王者，建国君民，教学为先。
又《学记》曰：古之教者，家有塾，党有庠，术有序，国有学。比年入学，中年考校。一年视离经辩志，三年视敬业乐群，五年视博习亲师，七年视论学取友，谓之小成；九年知类通达，强立而不反，谓之大成。
《左传·襄六》曰：郑人游于乡校，(杜预曰：乡之学校。)以论执政。然明谓子产曰："毁乡校，如何？"(恐于中谤议国政也。)子产曰："何为？夫人朝夕退而游焉，以议政之善否。其所善者，吾则行之；其所恶者，吾则改之。是吾师也，若之何毁之。"
《论语谶》曰：学者，织也。
《五经通义》曰：三王教化之宫，总名为学。夏为校，校言教也。
《汉书》曰：郡国曰学，县、道、邑、侯国曰校。校、学置经师一人。
《续汉书·礼仪志》曰：明帝永平中，始帅群臣养三老、五更于辟雍，郡国县道行饮酒礼于学校。
《后汉书》曰：桓荣车驾幸太子学，会诸博士论难于前。荣被服儒衣，温恭有蕴藉，(蕴藉，犹言宽博有馀也。蕴音于问反。)辩明经义，每以礼让相厌，不以辞长胜人。儒者莫之及。(厌，服也。)特加赏赐。又诏诸生雅吹击磬，尽日乃罢。(吹管奏《雅》《颂》也。)
《东观汉记》曰：光武建武五年，初起太学宫。诸生吏子弟及民以义助作。上自齐归，幸太学，赐博士弟子有差。
《宋书·礼志》曰：汉献帝建安二十二年，魏国作泮宫于邺城南。魏文帝黄初五年，立太学于洛阳。《魏名臣奏》曰：蒋济奏太学堂上，官为置鼓。《礼》曰："入学鼓箧，逊其业也。"凡学受业，皆当须十五以上。公卿大夫子弟在学者，以年齿长幼相次，不得以父兄位也。学者不恭肃、慢师、酗酒、好讼，罚饮水三升。
《晋诸公赞》曰：惠帝时，裴頠为国子祭酒，奏立国子太学，起讲堂，筑门阙，刻石写经。
《晋令》曰：诸县率千馀户置一小学，不满千户亦立。
《宋书·礼志》曰：晋征西将军庾亮在武昌开置学宫，教曰："人情重交而轻财，好逸而恶劳，学业致苦而禄答未厚，由捷径者多，故莫肯用心。洙泗邈远，风雅弥替，后生放狂，不复宪章典谟。临官宰政者，务目前之治，不能闲于典诰，遂令诗书荒尘，颂声寂寞。仰瞻俯省，能不叹慨！"
《南史》曰：宋时国学颓废，未暇修复。明帝泰始六年，置总明观以集学士，或谓之东观。置东观祭酒一人，总明访举郎二人，儒玄文史四科置学士千人，其馀令史下各有差。是岁以国学既立，省总明观于王俭宅，开学士馆，以总明四部书充之。
《三辅旧事》曰：汉太学在长安门东书社门，立五经博士员弟子万馀人。学中有市有狱。光武东迁，学乃废。
任预《益州记》曰：文翁学堂在大城南，昔经灾火，蜀郡太守高朕修复缮立。其栾栌椽节，制犹古朴，即今堂基六尺，厦屋三间，通皆图画圣贤古人之象及礼器瑞物。堂西有二石屋。又以为州学。(郡更于夷里桥道东起学也。)
《述征记》曰：太学在国子学东二百步。学堂里有《太学赞碑记》曰：建武三十七年立太学堂，永建六年制下府缮治，并立诸生房舍千馀间。阳嘉元年毕刊子碑，有太尉庞参、司徒刘琦、太常孔扶、将作大匠胡广答记制。
《黄图》曰：《礼》，小学在公宫之南，太学在城南，就阳位也。去城七里。王莽为宰衡，起灵台，作长门宫。南去堤三百步，起国学于郭内之西南，为博士之宫。寺门北出，王于其中央为射宫。门西出，殿堂南向为墙，选士肆射于此中。此之外为博士舍三十区周环之。此之东为常满仓，之北为会市，但列槐树数百行为隧，无墙屋。诸生朔望会此市，各持其郡所出货物及经书、传记、笙磬乐相与买卖，邕邕揖让，或论议槐下。其东为太学宫。寺门南出，置令丞吏诘奸究理辞讼。五博士领弟子员三百六十六；经三十博士，弟子万八百人；主事、高弟、侍讲各二十四人，学士司舍，行无远近，皆随檐，雨不涂足，暑不暴首。
《决疑要注》曰：汉初置博士而无弟子，后置弟子五十人，又增满五百。汉末至数千人。魏之务学者始诣太学为门人，二岁，通二经者，补文学掌故；满三岁，通三经者，擢为太子舍人。
挚虞《駮宜立学事》曰：河内太守鲁夔，使民二百家共立一学，未成，而司隶奏以违法。尚书郎中骑都尉臣挚虞驳："夔为近畿大都，朝所委任，亲临民物，足识事宜。累表仍上，求二百家立一学，是其留心学校，必欲有成也。"
崔瑗《南阳文学颂》曰：昔圣人制礼作乐也。将以统天理物，经国序民，立均出度，因其可利而利之，俾不失性也。故观礼则体敬，听乐则心和，然后知反其性而正其身也。
梁元帝召学生教曰：阁下，昔楚王好《诗》，沛王传《易》，犹且传之不朽，以为盛美。吾亲承天旨闻方，欲化行南国，被于西楚。
