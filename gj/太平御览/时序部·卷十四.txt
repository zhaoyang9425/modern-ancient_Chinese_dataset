○元日
《书》曰：正月上日，受终于文祖。(上日，朔日也。终，谓尧终帝位之事。文祖者，尧，文德之祖庙。)
又曰：正月元日，受格于文祖。(月正，正月。元日，上日也。舜服尧丧三年毕即政，故复至文祖庙告。)
又曰：正月朔旦，受命于神宗，(受舜终事之命，神宗文祖之宗庙，言神尊之也。)率百官若帝之初。(顺舜初摄帝位故事奉行之。)
《汉书》正月朔，岁首。立春，四时之首。
又曰：哀帝时，鲍宣以正旦日蚀地震，宣上书曰："陛下父事天，母事地，子养庶人。今父亏明，母震动，子讹言。三朝始，小民正月朔日俗忌，器破尚恶之，况日之亏缺乎？"(三朝，日、月、岁也。)
《东观汉记》曰：戴凭，字次仲。为侍中，正旦朝贺，百僚毕会。帝令群臣能说经史，更相难诘。义有不通，辄夺其席，以益通者。凭遂重坐五十余席。
《后汉书》曰：陈翔拜侍御史，时正旦朝贺，大将军梁冀威仪不整，翔奏冀恃贵不敬，请收治罪。时人奇之。
《续汉书》曰：永平四年诏曰："比来水旱饥馑，加有军旅，正旦无陈朝贺之仪。"
又曰：岁正日为大朝射受贺，其仪夜漏未尽七刻，钟鸣受贺及贽，公侯璧，中二千石羔，千六百石雁，四百石已以下雉。百官贺正月，二千石已上上殿，称万岁，举觞御座前，司空奉羹，大司农奉饭，奏食举之乐，百官受赐，宴饮大作乐。
《魏书略》曰：建安中，刘邵为计吏诣许，太史言，正旦当日蚀。邵时在荀彧所，坐者数十人，或云当废朝，或云宜却会，邵曰："梓慎、禆灶，古之良史，犹占水火，错失天时。然则圣人垂制，不为变豫废朝礼者，或灾消异伏，或推术谬误也。"彧善其言，敕朝会如故。日亦不食。
臧荣绪《晋书》曰：熊远议曰：履端元日，正始之初，有识之士于是观礼乐，荣耳目之观，崇玩弄之好。
又曰：晋元会设白兽樽于殿上，樽盖上施白兽。若有能献直言者，则发此樽饮酒。案礼：白兽樽乃杜举之遗式也。为白兽监，后代所为，示不忌惮也。
《晋载记》曰：南燕慕容超末年，正会群臣于正殿，方奏乐，超叹，曲终不已。其年为宋高祖所擒。
沈约《宋书》曰：旧时岁朔，常设苇茭、桃梗、磔鸡于宫及百寺之门，以禳恶气。
又曰：孝武帝大明五年正月旦雪，江夏王义恭以衣承雪，作六出花，进以为瑞，帝大悦。
又曰：元嘉三十年正月旦，上朝万国。平旦东南有青黑云气非常，广数丈，过北，覆映宫上。
《北齐书》曰：神武既平并州，尔朱兆北保秀营，神武扬声讨兆，既出而止者数四，兆意怠。神武揣其岁首当宴会，遣窦泰以精骑袭之，一日一夜行三百里，神武继至。兆军人因宴飨休息惊走，遂破之，兆自杀。
又曰：张华原为兖州刺史，狱有系囚，乃谓之曰：三元之始，念卿幽闭，今给假五日，足得展谒亲族，期尽当还也。囚果应期而至。
《梁书》曰：天监十四年正月朔旦，高临轩冠太子于太极殿。旧制，太子著远游冠，金蝉翠緌缨，至是，别加昭明太子冠金博山冠，以太子美姿容，善举止故也。
《唐书》曰：贞元六年正月戊戌朔。先是有司奏，元日太阳亏，遂罢朝会。至时不食，百僚称贺。
又曰：天后朝，王方庆议告朔仪曰："今每岁首元日，通天宫受朝，读时令，布政事，京官九品以上诸州朝集使等，咸列于庭，此听朔之礼毕，而合于《周礼》《玉藻》之文矣。
又曰：新罗俗以元日拜日月神。
《易通卦验》曰：正月五更，人整衣冠，于家庭中爆竹，帖画鸡子，或镂五色于户上，厌不祥也。
《尚书大传》曰：正月上日，受终于文祖，在璇玑玉衡，以齐七政。璇玑者，何也？传曰，璇者，还也，玑者，几也，微也，其变微微，而所动者大，谓之璇玑。是故璇玑谓之北极。受谓舜也；上日，元日也。
又曰：夏以孟春为正，殷以季冬为正，周以仲冬为正。夏以平旦为朔，殷以鸡鸣为朔，周以夜半为朔。不以二三月后为正者，万物不齐，莫适所立。故必以子丑三微月三正之相承若连环也。
又曰：周以至动，殷以萌，夏以芽。(谓三王之正也。至谓冬至日物动也。)物有三变，故正色有三。天有三生三死，(异时生者，怕异时死。)是故周以日至为正，殷以日至三十日为正，夏以日至六十日为正。天有三统，土有三正。(统，水也。)统者，所以序生也。三正者，所以统天也。是故三统三正也，若循连环，周则又始，穷则反本也。夏以孟春为正者，贵形也。
《春秋感精符》曰：人统月建寅，物生之端，谓之人统，夏以为正。(《汉书》云，于律太蔟为人统也。)
《白虎通》曰：正朔有三，何谓？夫天有三微之月也。三微者何？言阳气始施黄泉而未上也。十一月阳气始养黄泉之下，万物皆赫赫然感阳之气也。故周为天正，色尚赤。十二月之时，万物时牙而白，故殷为地正，色尚白。正月之时，万物始达孚甲而出，皆黑，人得加力，故夏为人正，色尚黑也。后之人不以二三月为正者，以其万物不齐，莫有所立，故必以三微月也。
《汉官仪》曰：正月旦，天子御德阳殿临轩，公卿大夫百官各陪位朝贺，蛮貊胡羌朝贡必见，属郡计吏皆陛觐。
又曰：元日朝贺，三公拜璧，殿上献寿觞。
又曰：正月朔贺，三公奉璧上殿向御面北。太常赞曰：皇帝为三公兴，三公伏。皇帝坐，乃前进璧。古语曰，御坐则起，此之谓也。
《魏略》曰：正始元年，南风大起数十日，发屋折树，动太极殿东阁，正旦大会又甚，倾杯案，曹爽将诛之征也。
《典略》曰：魏明帝使博士马均作司南车，水转百戏。正月朝，造巨兽，鱼龙曼延，弄马倒骑，备如汉西京故事。
《晋起居注》曰：太始元年诏曰："朕遭悯凶，奉承洪业，追慕罔极，正日虽当受朝，其伎乐一切，勿有所设。又殿前反宇及文武织成帷帐之属，皆不须施。
又曰：太始四年正月，上临轩朝群臣于太极前殿，诏安平王载舆车升殿，上迎拜于阼阶。王坐，上亲奉觞上寿，皆如家人之礼。王拜，上皆跪而止之。
又曰：永和元年正月辛未朔，雨，不会。甲戌，皇太后登太极前殿，施纱帏鄣，与上临向群臣。
又曰：咸康四年，尚书仓部奏下扬州调胡米一升，至五斗正旦进御，诏停。
又曰：十二月丙子正旦，会百僚，增赐绿醽酒，人二升。
又曰：咸康七年十二月，尚书乐谟奏，八年正会仪注，惟作鼓钟，其余伎乐尽停不作。诏曰：若元日大飨万国朝宗，庭废钟鼓之奏，朕闻起居之节，朝无磬折之音，宾无蹈履之度，其于事仪，不亦阙乎？卿诸人当量轻重，以制事中，则情典并随，国无滞仪矣。
又曰：永和中，廷尉王彪之与扬州刺史殷浩书曰：太史上元日告朔，谈者或有疑应却会与否？昔建元元年，亦元日告朔，庾车骑写刘孔才所论，为不得礼，苟令从之，是胜人之一失。何者？《礼》云：诸侯旅见天子，入门不得终礼而废者四：太庙大飨，日蚀，后之丧，雨沾服失容。寻此四事之指，自谓诸侯虽已入门，而卒暴有之，则不得终礼，非为先存其事而侥幸史官推术错谬，故不豫废朝礼也。夫三辰有灾，莫大日蚀，史官告谴而无惧容，不修豫防之礼，而废消救之术。方大飨华夷，君臣相庆，此岂为敬虔天灾罪己之谓。且检之事实，惟合朔之仪，至尊静躬殿堂，不听政事。冕服御坐门闼之制，与元会礼异，自不得兼行，当权其事宜。合朔之礼不轻于元会，元会有可却之礼，惟合朔无可废之义。谓应依建元故事，却元会。"浩从之，竟却会。
又曰：咸和二年正月飨万国，有鸥鸟五集殿，明年苏峻反。
《三齐略》曰：荥阳有免井，汉沛公避项羽追，逃于井中，有双鸠集其上，人云，沛公逃入井。羽曰："井中有人，鸠不集其上"。遂下道，沛公遂免难。后汉世元日放鸠，盖为此也。
《列子》曰：邯郸之民以正月之旦献鸠于简子，简子大悦，厚赏之。客问其故。简子曰："正旦放生，示有恩也。"客曰："民知君欲放之，故竞而捕之，死者众矣。君而欲生之，不若禁民勿捕。捕而放之恩，不遍不相捕矣。"简子曰："善。"
《孔丛子》曰：邯郸民以正月旦献雀于赵王而缀以五彩。王大悦。申叔告子顺，子顺曰："王何以为也？"对曰："正旦放之，求有生也"。子顺曰："此委巷之鄙事，非先王之法，且又不顺。夫雀者，取其名则宜授之于上，不宜取之于下。一国之主受民雀，将何悦焉？"
《淮南子》曰：以日冬至数至来岁正月朔日五十日者，民食足；不满五十日，日减一升；有余日，日益一升。(《四时纂要》曰：此占最有据也。)
《世说》曰：元帝正会，引王丞相登御床，王公固辞，中宗引之弥苦。文献曰：文献，王导谥。"太阳与万物同辉，臣下何以瞻仰！"乃止。
又曰：陶公作荆州时，敕船官使锯木屑，不限多少悉藏之，时咸不解此意。后正会值积雪，会日始晴，厅事前除雪地甚润湿，于是悉用木屑覆之，都无所妨。
《桂阳列仙传》曰：成武丁正旦大会，以酒沃庭中，有司问其故。对曰："临武县失火，以酒救之。"遣验果然。
又曰：永宁元年，西南夷献乐及幻人，能吐火，自支解，易牛马头。时元会作之于庭，安帝与群臣观，大奇之。惟陈禅独离席，曰："帝王之庭，不宜作夷狄伎。"
《荆楚岁时记》曰：元日庭前爆竹，以辟山魈恶鬼也。山魈，按《神异经》在西方深山中，长尺余，犯人则病，畏爆竹声。又俗爆竹燃草，起于庭燎。
又曰：元日至于月晦，民并为醵酺饮食，名又似之矣。出钱为醵，出食为酺竟分明。掷樗名为博射，《艺经》为掷博。
又曰：元日镂悬苇炭桃棒门户上，却疠疫也。
又曰：元日服桃汤，桃者五行之精，厌伏邪气，制百鬼。今人进屠苏酒、胶牙饧，盖其遗事也。
又曰：正月一日，三元之日也，(元，始也。)鸡鸣而起。案《周书纬通卦》云："鸡，阳鸟也，以为人候四时，使人得以翘首结带正衣常也。(注云：案《礼·内则》云，子事父母，妇事姑舅，鸡初鸣，咸盥潄栉𫄥笄，则惟其常，非独此日，但元正之朝存亡庆吊，官有朝贺，私有祭享，虔恭宜早，特重于余辰，所以标而异焉。)先于庭前爆竹，帖画鸡或斫镂五彩及土鸡于户上。
庄周云：有挂鸡于户，悬苇炭于其上，树桃其旁而鬼畏之。
《括地图》曰：桃都山有大桃树，盘屋三千里，上有金鸡，日照此则鸣。下有二神，一名郁，一名垒，并执苇索以伺不祥之鬼，得则杀之。
又曰：《崔氏月令》云：过腊一日，是谓小岁，拜贺君亲，进椒酒，从小起。按成子安《椒花铭》曰："肇惟岁首，月正元日，厥味惟新，蠲除百疾。"是知小岁用之。
周处《风土记》曰：元日造五辛盘，正元日五荤炼形。注曰：五辛所以发五藏气。
《庄子》曰：春月饮酒茹葱，以通五藏。
又曰：乃有鸡子，五荤练形。(正旦皆当生吞鸡子一枚，谓之练形，又晨食五辛菜，以助发五藏气。)
又曰：《玄中记》曰："今人正朝作两桃人立门旁，以雄鸡毛置索中，盖遗象也。"
应劭《风俗通》曰：有桃人苇炭画虎郁垒，以此鬼食虎，今或画虎于门，此并其事。猛兽之声，有如爆竹。
《神异经》云：西方深山中有人焉，其长尺余，性不畏人，犯之令人寒热，名曰山魈。以竹著火挂𤇹，(音必，扑也。)而山魈惊惮。《玄黄经》云，谓此鬼是也，俗人以爆竹起于庭燎，不应滥于王者。(魏时人问议郎董勋云：今正腊月门前作烟火桃人绞索松柏杀鸡着门户逐疫，礼也？勋答云：礼，十二月索室逐疫衅门户磔鸡。汉火行，故作火助行气。桃，鬼所恶，画作人首，可以有所收缚，不死之祥。勋又曰：正月一日为鸡，二日为狗，三日为羊，四日为猪，五日为牛，六日为马，七日为人。正旦画鸡于门，七日帖人于帐，当为此日。今一日不杀鸡，二日不杀狗，三日不杀羊，四日不杀猪，五日不杀牛，六日不杀马，七日不行刑，亦此义。但古乃磔鸡今畏鬼，今则不杀，未知孰是。北间人于此日向辰至门前呼牛马鸡畜令来，乃置粟豆于灰散之宅内，云以招牛马，未知所出也。)于是，长幼悉正衣冠，以次拜贺，进椒酒，饮桃汤及柏，故以桃汤柏叶为酒。(董勋云，俗以岁首用椒酒、椒性芬香，人中为药，咒而饮之，亦一时之礼。故于此日采椒花以贡尊者。晋海西令又问董勋曰：俗人正日饮酒，先饮小者何也？勋云：俗人小者得岁，先酒贺之，老者失岁，故后与酒，然则从小起，意在于斯乎？其敷子散出葛洪《炼化篇》，方用柏子人，麻人，细辛、干姜、附子等分为散，井花水服之。又方，江夏刘次卿受弹鬼丸方，武都雄黄丹砂二两五钱，合捣净五两蜡和令调如弹丸。正月旦令男左女右带之。又云，敷子散出胡洽方。)于是，下五辛菜，胶牙糖，各进一鸡子。梁有天下，不食荤，荆自此不复食鸡子，以从常则。(周处《风土记》云：正旦当生吞鸡子一枚，谓之练形。又晨啖五辛菜以助发五藏气，则行之久矣。胶牙者，盖以使之牢固不动，今北人亦如之，熬麻子大豆兼糖散之。案《练化篇》云：正月旦吞鸡子赤豆各七枚辟温气。又《肘后方》云：且及七日吞麻子小豆各二七枚，消疾疫。张仲景方云：岁有恶气中人，不幸便死，取大豆二七枚，鸡子白麻并酒吞之，然麻豆之设当起于此，今则熬之，未知所据也。)又以钱贯系床脚。回以投粪扫上，云令如愿。
《录异记》云：有商人区明者，过彭泽湖，有车马，自称青洪君，要明过，厚礼之，问何所须，有人教之，但乞如愿，及问，以此言答之。青洪君甚惜如愿，不得已许之，乃其婢也。既而送出。自尔商人或有所求，如愿并为即得。后至正旦，如愿起晚，乃打如愿，如愿走入粪中，商人以杖打粪扫，唤如愿，竟不还也。此如愿遗事。(今北人正月十五日夜立于粪扫边，令人执杖打粪堆上，云以治腰痛，意者亦为如愿故事。)
邓德明《南康记》曰：昔有卢躭仕州为治中，少学仙术，身能奋飞，每夕辄凌虚归家，晓则还州。尝赴元会，至晓不及预朝列，化为白鹄，至阁前回翔欲下，威仪以笔掷之，得一只履，躭乃惊还就列，内外左右，莫不骇异。时步骘为广州刺史，意甚恶之，便以状闻，遂至诛灭。
王子年《拾遗记》曰：尧在位七年，有鸾凤而来集，麒麟游于薮泽，鸱枭逃于绝漠。有祗友之国献重明之鸟，一名重精，双睛在目，状如鸡，鸣似凤，时解落毛羽，以肉翮而飞，能搏逐猛虎，使妖恶不能为害。食以琼膏，或一岁数来，或数岁不至，国人莫不扫洒门户以望重精之集。其来至之时，国人或刻铸金宝为此鸟之状，置于户牖之间，则魑魅鬼类自然退伏。今人每岁元日刻画为鸡于户牖之上者，盖重精之遗像也。
《西京杂记》曰：汉置宗庙饮酎，用九十太牢，皇帝侍祠。以正月旦作酒，八月成，名曰酎，一曰〈酉昷〉。
《邺中记》曰：石虎正会，虎于正殿南面临轩，施流苏帐，皆窃拟礼制，整法服，冠通天，佩玉玺，玄衣𫄸裳，画日月山龙黼黻华虫粉米。寻改车服，著远游冠，前安金博山，蝉翼丹纱里服。太昕行礼，公执珪，卿执羔，大夫执雁，士执雉，一如旧礼。充庭车马，金银玉辂，革辂数千。
董勋《答问》曰：岁首，祝椒酒而饮之，以椒性芬芳，又堪为药。又折松枝，男七女二七，亦同此义。
又：《杂修养书》曰：正月一日，取五木香作汤以浴，令人至老须发黑。(案道家谓青木香为五木香，亦云五木，道家多以此浴，是其义也。)
《杂五行书》曰：常以正月旦及正月半，以麻子、赤豆二七颗置井水中，辟瘟病甚效。
《万岁历》曰：汉成帝诏除正旦杀鸡与雀，可谓仁于用心。(谓非正旦则禁杀。)
崔寔《四人月令》曰：元日进椒柏酒，椒是玉衡星精，服之令人身轻，能(音柰。)老，柏是仙药。又云：进酒次第，当从小起，以年少者为先。
又曰：正月之朔，是谓正日，躬率妻孥絜祀祖祢，及祀日进酒降神毕，乃室家尊卑无大无小，以次列于先祖之前，子妇曾孙各上椒酒于家长，称觞举寿，欣欣如也。
《玉烛宝典》曰：正月为端，(《春秋传》曰：履端于始也。)其一日为元日，(元者善之长也，先王体元以居正，又元者元也，始也，一也，首也。)亦云上日，亦云正朝，亦云三元，(岁之元，时之元，日之元。)亦云三朔。(《尚书大传》曰：夏以平明为朔，殷以鸡鸣为朔，周以半夜为朔。)
又曰：元日造桃板着户，谓之仙木，象郁垒山桃树，百鬼畏之。
王羲之《月仪书》曰：日往月来，元正首祚，大蔟告辰，微阳始布，罄无不宜，和神养素。
李膺《家录》曰：膺坐党事，与杜密、荀翊同系新汲县狱。时岁日，翊引杯曰："正朝从小起。"膺谓翊云："死者人情所恶。今子无吝色者何？"翊曰："求仁得仁，又谁恨也？"膺乃叹曰："汉其亡矣！汉其亡矣！善人天地之纪，而多害之，何以存国！"
裴玄《新书》曰：正旦县官杀羊，悬其头于门，又磔鸡以覆之，俗说厌疠气。今以问河南伏君。伏君曰：是日也，土气上升，草木萌动。羊吃百草，鸡啄五谷。故杀之助生气。
《古史考》曰：元日，太史乃占气象，以知水旱吉凶，随分野书之。
《王浑集》曰：诏问明正旦会，四方计吏入见，临朝当何所宜？浑奏：旧正会前，计吏轩下，侍中读诏书，计吏跪奏，臣以诏当次对承，陛下留心访问之意，可令中书恒诏问方土所有，士人贤才隐伏未达，风俗好尚，礼教之宜。劝农务本，以尽垦殖之利，刑狱清理，无枉滥之失。郡守长吏，勤心治政，为民兴利除害。训化之绩，授以纸笔，尽意陈闻，以明圣旨，垂心四远。
刘臻妻正旦献《椒花颂》曰：昊穹周回，三朝肇建。青阳散晖，澄景载焕。美此灵花，爰采爰献。圣容映之，永寿于万。
后汉张衡《东京赋》曰：于是孟春元日，群后旁戾，百僚师师，于斯胥洎，(孟春，元日正旦也。旁，四方也。戾，至也。)蕃国奉聘，要荒来质，(音致。)时惟帝臣，献琛执贽，当觐于殿下者，盖数万以计。尔乃九宾重，(谓朝，公至侯卿二千石以上，六百石以下，及郎吏匈奴侍子，凡九等。)胪人列，(鸿胪所主羌胡之人皆胪列也。)崇牙张，镛鼓设，郎将司阶，虎戟交铩。(虎贲中郎将主夹阶而立，虎贲，或执戟杀相对立也。)
晋傅玄《元日朝会赋》曰：前三朝之夜中，夜燎晃以舒光，华灯若乎火树，炽百枝之煌煌。六钟隐其骇奋，鼓吹作乎云中。
晋庾阐《杨都赋》曰：岁惟元辰，阴阳代纪，履端归馀，三朝告始。皇帝乃坐露寝，御组帷，冠华冕，戴翠蕤，袭日月，佩玉緌，怀六玺，纫文龟。
魏曹植《正会诗》曰：初岁元祚，吉日惟良。乃为嘉会，宴此高堂。尊卑列叙，典而有章。衣裳鲜洁，黼黻玄黄。清酤盈爵，中坐腾光。珍膳杂沓，充溢圆方。笙磬既设，筝瑟俱张。悲歌厉响，咀嚼清商。俯视文轩，瞻仰华梁。愿保兹善，千载为常。欢笑尽娱，乐哉未央。家室荣贵，寿若东王。
