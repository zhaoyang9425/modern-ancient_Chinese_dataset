○布
《说文》曰：缌布，十五外布也。纑，布缕也。絟，细布也。穗，蜀布也。
《释名》曰：布，布列诸缕。穗，慧也，齐人谓凉为慧，言服之轻细凉慧也。
《周礼·地官下·载师》曰：凡宅不毛者，有里布。
又《夏官下·职方氏》曰：正北曰并州，其浸涞、易，其利布、帛。
《礼记·月令》曰：仲夏之月毋暴布。(郑玄注曰：不以阴功于太阳事。)
《礼记·玉藻》曰：年不顺成，君衣布。(为凶年变。)
《仪礼·士冠礼》记《冠义》曰：始冠之冠，缁布之冠也。太古冠布，斋则缁之，其緌也。
《左传·闵公》曰：卫文公大布之衣，大帛之冠。
又《襄二》曰：诸侯围偪阳，主人悬布。鲁孟氏之臣秦堇父登之，及堞而绝之，(偪阳人悬布以试外之勇者。)坠，则又悬之，苏而复上者三。主人辞焉，乃退。(主人嘉其勇，故爵谢，不复悬布。)带其断布，以徇于军三日。(带其断布，以示勇也。)
又《襄二十八年》：齐子尾曰："且夫富如布帛之有幅焉，为之制度，使无迁也。(迁，移也。)夫民生厚而用利，于是乎正德以幅之，(言厚利皆人之所欲，惟正德可以为之幅。)使无黜嫚，(黜犹放也。)谓之幅利。利过则为败。吾不敢贪多，所谓幅也。"
《周易·说卦》曰：坤为布。
《论语·乡党》曰：齐必有明衣布。
《史记·张骞传》曰：臣在大夏时，见邛竹杖、蜀布，问安得此，大夏国人曰："吾贾人往市身毒，在大夏东南可数千里。"
又曰：伏灵在菟丝之下，烛之，火灭即记其数，以新布四尺环置之，明即掘取。
《汉书》曰：太山以布为货，广二尺二寸为幅，长四丈为匹。
又曰：高帝曰："吾奋布衣而取天下。"
又曰：文帝徙淮南王长，道死。时民谣曰："一斗粟，尚可舂；一尺布，尚可缝。兄弟二人，不相容！"
又曰：公孙弘为丞相，而卧布被。
又曰：张敞为京兆尹，长安游徼受臧布，罪名已定。其母年八十，守遗腹子，诣敞自陈，愿乞一生之命。敞多其母守节；而出教，更量所受布，狭幅短度中疏，亏二尺，贾直五百，由此得不死。
《东观汉记》曰：廉范年十五，入蜀迎祖母丧。及到葭萌，渡舡没，几死。太守张穆持筒中布数箧与范，范曰："石生坚，兰生香，前后相违，不忍行也！"遂不受。
又曰：建初元年，贾逵入北宫虎观、南宫云台，使出《左氏大义》，书奏，上嘉之，赐布五百匹，衣一袭。
谢承《后汉书》曰：灵帝时，杨綎为零陵太守。时苍梧滑贼相聚，吏民忧恐。綎乃特制马车数十乘，以排囊盛石灰于车上，系布索于马尾，从风鼓灰，贼不得视。因以火烧布燃，马惊，奔突贼阵。
又曰：董卓获山东兵，以猪膏涂布十馀匹，用缠其身，然后烧之，先从足起。
又曰：吴郡要不献越布。陆闳美容仪，常衣越布单衣。明帝好之，因敕郡献越布，由此始也。
华峤《后汉书》曰：哀牢夷知染彩绸布织成，文章如绫绢。有梧木华，绩以为布，幅广五尺，洁白不受垢污，先以覆亡人，然后服之。(《华阳国志》出之，与此同。)
又曰：王允与吕布及士孙瑞谋董卓。有人书"回"字于布上，负而行于市，歌曰："布乎！布乎！"有告卓者，卓不悟。
范晔《后汉书》曰：马太后诏曰："吾为天下母，而身服大练，食不求甘，左右但著布，无香薰之饰者，欲身率下也。"
又曰：元和二年，诏令天下大酺五日，赐公卿以下钱帛各有差。及洛阳民当酺者，布户一匹，外三户共一匹。赐博士弟子见在太学者，布人三匹。
《典略》曰：苏秦如赵，逢其邻子于易水之上，从贷布一匹，约价千金，邻子不与。
《魏略》曰：大秦国在安息、条支西，出细布。有织成细布，言用水羊毳，名曰："海西布"。
又曰：大秦国出金涂布、绯持竹布、发隆火浣布、阿罗得布、巴则布、鹿代布、温宿布、五色枕布。
《魏文帝诏》曰：夫珍玩所生，皆中国。及西域他方，物比不如也。代郡黄帝为细，乐浪练为精，江东太未布为白，故不如白叠布鲜洁也。
《魏略》曰：皇甫隆为敦煌太守。敦煌妇人作裙率缩如羊肠，用布一匹。隆禁止之，所省复不訾。
《晋书》曰：王戎性悭。从子将婚，遗一单布衣。婚毕，却收之。
又曰：苏峻平后，帑藏空竭，库中惟练数千端，鬻之不售，而国用不给，导患之，乃与朝贤俱制练布单衣。于是人士翕然竞服之，练遂踊贵。乃令主者出卖，端至一金。
又曰：谢尚为江夏相，府以布四十匹为尚造乌布帐，尚以为军士襦裤。
又曰：顾恺之为殷仲堪荆州参军，尝因假还，仲堪特以布帆借之。至破冢，遭大风。凯之与仲堪笺曰："地名破冢，直破冢而出。下官平安，布帆无恙。"
《宋书》曰：王玄谟侵魏为前锋，好营货利，一匹布责人八百梨，以此倍失人心。
《梁书》曰：萧恢为郢州刺史，境内大宁。时有进筒中布者，恢以奇货异服，即命焚之，于是百姓仰德。
《陈书》曰：姚察自居显要，一不交通。尝有私门生，不敢浩，送南布一端、花练一匹。察谓曰："吾所衣著，止是麻布薄练，此物于吾无用。既欲相接款，幸不烦尔！"此人逊请，察厉色驱出，自是莫敢馈遗。
《南史》曰：林邑国出古贝。古贝者，树名也，其华盛时如鹅毳，抽其绪纺之以作布，布与纻布不殊。亦染成五色，织为班布。
又曰：东夷扶桑国，其土多扶桑木，故以为名。扶桑如桐，初生如荀，国人食之。实如梨而赤，绩其皮为布，以为衣，亦以为锦。
《燕书》曰：宋该，字宣孔，为右长史。太祖会群僚，以该性贪，故赐布百馀匹，令负而归，重不能致，乃至僵顿，以愧辱之。
《后魏书》曰：杨大眼为荆州刺史，常缚膏为人，衣以青布而射之，召诸蛮渠指示之，曰："卿等作贼，吾正如此相杀也！"
又曰：杨椿归老，临行，诫子孙曰："国家初，丈夫好服彩色。吾虽不记上谷翁时事，然记清河翁时服饰。恒见翁着布衣韦带，尝自约敕诸父曰：'汝等后世若富贵于今日者，慎勿积金一斤、彩帛百匹已上用为富也。'"
《北史》曰：齐郑述祖为光州刺史，有人入市盗布，其父怒曰："何恶仁君？"执之以归首，述祖特原之。自是境内无盗。
《唐书》曰：贞观十八年，命将征辽东。安州人彭通请出布五千段以资征人，上喜之，比汉之卜式，拜宣义郎。
《晏子春秋》曰：景公谓晏子曰："东海中有水而赤，中有枣，华而不实，何也？"晏子曰："昔秦缪公乘龙治天下，以黄布裹蒸枣，至海而淬其布于波。黄布，故水赤；蒸枣，故华而不实。"公曰："吾佯问。"晏子对曰："婴闻佯问者，亦佯对之。"
《庄子》曰：鲁君闻颜阖得道之人，使人以币先焉。颜阖守门，粗布之衣，而自饭牛。使者致币，颜阖对曰："恐听谬而遗使者罪，不若审之。"使者还反。复来求，即不得。
《孙卿子》曰：与人善言，暖若布帛；与人恶言，深于矛戟。
《韩子》曰：卫人有大妻，祷而祝曰："使我无故，得百束布。"其夫曰："何少也？"妻曰："益则子将取妾。"
又曰：齐国好厚葬，布帛尽于衣衾，林木尽于棺椁。桓公患之，以告管仲，曰："布帛尽则无以为币，林木尽则无以为守备，而人厚葬之不休，禁之奈何？"管仲对曰："凡人之有为也，非名之则利之也。"于是乃下令曰："棺椁过度者，僇其尸，罪夫当丧者。"夫僇死无名，罪当丧者无利，人何故为之也？
又曰：公仪休相鲁，其妻织布，休曰："汝岂与世人争利哉？"遂燔其机。
《淮南子》曰：布之新不如纻，纻弊而不如布，或善为新，或善为故。(美由宜也。)
《抱朴子》曰：寸裂之锦黻，未若坚完之韦布。
《郭子》曰：刘道真尝为徒，扶风王以五百匹布赎之，既而用为从事中郎，当时以为美谈。
《吕氏春秋》曰：戎人见暴布者，问曰："何以为此莽莽也？"指麻而示之，怒曰："此权权，何以为莽莽？"(权权由养治之。莽莽，长貌也。)
《说苑》曰：墨子曰："古有用无文者，禹是也。土阶三等，衣裳细布，当此时，黼黻无所用，务在完坚。"
王子年《拾遗记》曰：周成王六年，然丘国遣使贡献。使者衣云霞之布，如今之朝霞布也。
《列女传》曰：楚江乙母者，当恭王之时，乙为大夫。有入王宫盗者，令尹以罪乙，请于王而黜之。处家无几，其母亡布八寻，言令尹盗之。王曰："令尹在上，冠盗在下，令尹不知有何罪焉？"母曰："昔日妾子为郢大夫，人盗王宫中之物，妾子唑之而黜，令尹独何不以是为过也？"王曰："善。"令吏偿母之布，因赐金十溢，母让金、布，曰："妾岂贪货而干王哉？怨令尹之治也。"遂不肯受。王曰："母智若此，其子必不愚。"乃复召江乙而用之。
《先贤行状》曰：王烈，字彦方，通识达道，人皆慕之，州闾成风，咸竞为善。时国中有盗牛者，牛主得之，盗者曰："我邂逅迷惑，从今已后将改过，予既已见宥，幸无使王烈闻之。"人有以告烈者，烈以布一端遗之。
《广州先贤传》曰：丁密，苍梧广信人也，清贫为节，非家织布不衣。
《竹林七贤论》曰：王戎为侍中，南郡太守刘肇遗戎筒中布五十端，戎不受，而厚报其书，议者以为讥。世祖患之，为发诏，议者乃息。
《越绝书》曰：葛山者，勾践种葛。使越女织治葛布，献于吴。
《玄中记》曰：玄菟北有山，山有花，人取，纺绩为布。
《南越志》曰：桂州丰水县有古缘藤，俚人以为布。
《南州异物志》曰：五色班布以丝布，古贝木所作。此木熟时状如鹅毳，中有核如珠玽，(公后切。)细过丝绵。人将用之则治，出其核，但纺不绩，在意小抽相牵引，无有断绝。欲为班布，则染之五色，织以为布，弱软厚致，上毳毛。外徼人以班布文最烦缛多巧者名曰：城城，其次小粗者名曰文辱，又次粗者名曰乌驎。
顾微《广州记》曰：阿林县有勾芒木，俚人斫其大树，半断，新条更生，取其皮，绩以为布，软滑甚好。
裴氏《广州记》曰：蛮夷不蚕，采木绵为絮，皮员当竹，剥古缘藤绩以为布。
《笑林》曰：沈珩弟峻，字叔山，有誉而性俭。张温使蜀，辞峻。峻入内，良久出，语温曰："向择一端布，欲以送卿，而无粗者。"温嘉其能显非。
《俗说》曰：桓豹奴善骑乘，亦有极快马。时有一诸葛郎，自云能走与马等。桓车骑以百匹布置埒，令豹奴乘马与诸葛并走，至者得布。便俱走，诸葛恒与马齐，欲至埒，马头去埒布三尺许，诸葛一跃坐布上，遂得之。
杜宝《大业拾遗录》曰：七年十二月，朱宽征留仇国。还，获男女口千馀人，并杂物产，与中国多不同。缉木皮为布，甚细白，幅阔三尺二寸；亦有细斑布，幅阔一尺许。
夏侯开国《吴郡赋》曰：金玉星烦，明珰霞聚，纤𫄨细越，青笺白纻。名练夺乎乐浪，英葛光乎三辅。
张载《拟四愁诗》曰：佳人遗我筒中布，何以报之？流黄素。
扬雄《蜀都赋》曰：细𫄨弱折，绵茧成衽，筒中黄润，一端数金。
《魏武遗令》曰：铜雀台上安六尺床，施穗帐。月旦、十五日，向帐作妓，汝等时时登铜雀台，望吾西陵墓田。
曹植《表》曰：欲遣人到邺，市上党布五十匹，作车上小帐帷，谒者不听。
陆机《吊魏武文》曰：悼穗帐之冥漠，怨西陵之芒芒。
○火浣布
《魏志》曰：青龙三年，西域重译献火浣布。诏大将军、太尉临试，以示百僚。
《吴录》曰：日南北景县有火鼠，取毛为布，烧之而绩，名火浣布。
崔鸿《十六国春秋·前秦录》曰：天竺国献火浣布。
《南史》曰：南海诸簿国东千馀里至自然火洲，其上有树生火中。洲左近人剥取其皮，纺绩作布，以为手巾。与蕉麻无异，而色微青黑。若小垢污，则投火中，复更精洁。或作灯炷，用之不知尽。
《列子》曰：周穆王大征西戎，西戎献昆吾剑、火浣布。其剑长尺有咫，炼铜赤刃，用之切玉如泥焉。其布，浣之必投火中，布则火色，出而振之，皓然疑乎雪也。
《抱朴子》曰：海中肃丘有自生火，常以春起而秋灭。丘方十里，当火起满洲，洲上纯生一种木。正暑，此木虽为火所焚而不麋，但小焦黑。人或得为薪者，火之，俱如常薪。但不成灰，炊熟则以水灌灭之。后复更用，如此不穷。夷人取此木华绩以为布。其木皮赤，剥以灰煮治以为布，但粗不及华，俱可以火浣。又有白鼠，毛长三寸许，亦居此洲上空木中，入火中不烧灼也，其毛又可绩以为布。故火浣有三种。
《傅子》曰：长老说：汉桓帝时，大将军梁冀作火浣布单衣，会宾客，行酒公卿朝臣前，佯争酒失杯而污之，伪怒，解衣而烧之。布得火，炜烨赫然而炽，如烧凡布。垢尽火灭，粲然洁白，如水浣之。
东方朔《神异经》曰：南荒之外有火山，长四十里，广五十里，其中皆生不烬之木，昼夜火烧，得暴风猛雨不灭。火中有鼠，重百斤，毛长二尺馀，细如丝，可以作布。恒居火中，色洞赤，时时出外而色白。以水逐而沃之，即死，织以为布。
《搜神记》曰：昆仑之墟有炎火之山，山有鸟兽草木，皆生长于炎火之中。故有火浣布，非此山草木之皮枲，则其鸟兽之毛也。汉世，西域旧献此布，中间久绝。至魏初，时人疑其有文无实，文帝以为火性酷烈，无含育之气，著之《典论》，明其不然，曰："不然之事，绝智者之听。"及明帝立，诏三公曰："先帝昔著《典论》，不朽之格言，其利刊石于庙门之外，及太学，与石经并，以为永示后世。"至此西域使至，始献火浣布焉，于是刊灭此论，而天下笑之。臣松之昔从征西洛阳，历观旧物，见《典论》石在太学者尚存，而庙外庑之间诸长老云："晋初受禅，即用魏庙，移此石于太学，非两处立也。"窃谓此言为然。
《王子年拾遗记》曰：晋太康中，有羽山之民献火浣布。其国人称：羽山之上有文石生火，烟色似随四时而见也，名为净火。有不洁之衣，投于石火之中，虽滞污淄涅，如新浣矣。当虞舜时，其国献黄布。汉末献赤布，梁冀制为衣，谓之丹衣。而史家云"单衣"，则今缝掖也。字异声同，未知孰是。
又曰：方丈山东有龙场，地方千里，玉瑶为林。或云龙常斗此处，膏血如水流，著物如淳漆。燕昭王二年，海人乘霞丹，以凋壶盛膏数斗，以献王。坐通云之堂，以火浣布为缠，用龙膏为灯，照耀百里。
《梁四公记》曰：有商人赍火浣布三端，帝以杂布积之，令杰公以他事至于市所。杰公遥识曰："此火浣布也。二是绢木皮所作，一是积鼠毛所作。"以告商人，具如杰公所说。因问木、鼠之异，公曰："木坚毛柔，是可别也。以阳燧火、山阴枯木𦶟之，木皮改常。"试之果验。
《异物志》曰：斯调国有大洲在南海中。其上有野火，春夏自生，秋冬自死。有木生于其中而不消也，枝皮更滑。秋冬火死，则皆枯瘁。其俗常以冬采其毛以为布，色小青黑。若尘垢污之，便投着火中，则更鲜明也。
纻
《尚书·禹贡》曰：荆、河惟豫州，(西南至荆山，北距河。)厥贡漆、枲、𫄨、纻。
《毛诗·宛丘·东门之池》曰：东门之池，可以沤纻。彼美淑姬，可与晤语。
《左传·襄六》曰：季札聘郑，见子产如旧相识。与之缟带，子产献纻衣焉。
《汉书》曰：贾人不得衣锦绣、绮縠、𫄨、纻、罽。
《宋书》曰：戴法兴，会稽之山阴人。家贫，父子以贩纻为业。
《华阳国志》曰：獠人贾言纻为兰。
《朱崖传》曰：朱崖俗：行来出入着布，或细纻布巾，巾四幅，其中内头如领巾象。
《说苑》曰：吴赤市使于智氏，假道于卫。宁文子具纻𫄨三百制，将以送，大夫恳曰："吴虽大国也，亦不壤交，假之道则亦敬矣，又何礼焉？"文子不听，遂致之。
《古乐府》曰：《白纻歌》盛称舞好，宜及芳时作乐，其辞曰："白纻质如月，轻如云，色如银，制以为袍，馀作巾。"本吴舞也。
○白叠
《汉书》曰：其帛絮细布千钧、纹彩千匹、答布、(白叠也。)皮革千石，比千乘之家。
《晋令》曰：士卒百工不得服越叠。
《吴时外国传》曰：诸簿国安子织作白叠花布。
《南史》曰：高昌国有草实如茧，茧中丝如细纑，史为白叠子，国人取织以为布。布甚软白，交布用焉。
吴笃《赵书》曰：石勒建平二年，大宛献珊瑚、琉璃、〈翕毛〉、白叠。
《广志》曰：白叠布，毛织，出诸薄洲。
