○谏议大夫
《六典》曰：谏议大夫掌侍从赞相，规谏讽谕。凡谏有五：一曰风谏，二曰顺谏，三曰规谏，四曰致谏，五曰直谏。
《汉书》曰：韦玄成字少翁，以父任为郎。少好修文业，尤谦逊，其接人贫贱者益加，由是名誉日广，以明经擢为谏议大夫。
又曰：刘辅以美才擢为谏议大夫。成帝欲立赵婕妤为皇后，辅上书曰："陛下乃触情纵欲，以卑贱之女母天下乎？里语曰：腐木不可以为柱，卑人不可以为主。臣辱谏诤之官，不敢不尽死言。"
又曰：贡禹字少翁。元帝征禹为谏议大夫，数虚已问以政事。是时年谷不登，禹奏言宫室制度宜从俭省，天子纳其善言。
又曰：夏侯胜，字长公，明《洪范·五行》，为谏议大夫。为人简易，无威仪，见时谓上为君，误相字于上前，上以此亲信之。
又曰：王褒字子渊，蜀人也。益州刺史王襄欲宣风化于众庶，闻褒有俊材，请与相见，使褒作《中和》、《乐职》、(如淳曰：言王政中和，在官者乐其职也。)《宣布》诗，(如淳曰：《国语》所谓宣布哲人之令德也。苏林曰，歌之名也。)选好事者令依《鹿鸣》之声习而歌之。时何武为童子，选在歌中。武歌于太学，宣帝召见，曰："此盛德之事，吾何足以当之！"益州刺史因奏言褒有轶材，上乃征褒，既至，诏褒为《圣主得贤臣颂》，擢为谏议大夫。
又曰：扬雄字子云，以耆老久次转为谏议大夫，疾免，复召为谏议大夫。家至贫，嗜酒，人稀至其门。时有好事者，载肴酒以从游学。
又曰：孔光字子夏，经学尤明，举止方正，为谏议大夫。
《东观汉记》曰：郭丹字少卿。从师长安，买符入函谷关，乃慨然而叹曰："丹不乘使者车，不出此关。"既至京师，尝为都讲，更始二年为谏议大夫。持节归南阳，自去家十三年，果乘高车出关。
《后汉书》曰：陈禅字纪山，为谏议大夫。西南禅国王献乐及幻人，能吐火，自支解，易牛马头。大会，作之于庭，禅离席举手曰："帝王之庭，不宜作夷狄之乐。"
又曰：韦彪字孟达，上疏曰："谏议之职，应用公直之士，通才謇正，有补益于朝者。今或从征试辈为大夫，动举州郡。并宜清选其任，责以言绩。其二千石视事虽久，而为吏人所便安者，宜增秩重赏，勿妄迁徙。惟留圣心。"
又曰：江革转谏议大夫，赐告归，天子思革笃行，诏齐相曰："谏议大夫江革，前以病归，今起居何如？夫孝者百行之冠，众善之始也。县以见谷千斛赐"巨孝"常以八月长吏存问，致羊酒，以终厥身。"
又曰：刘陶字子奇，拜谏议大夫。灵帝世，天下日危，陶上疏言天下乱皆由于宦竖，宦竖见事急共谗陶，诏收黄门北寺狱。陶自知必死，对使者曰："谗邪相求，考掠日深，臣恨不列稷呙伊周之踪，而与比干、龙逢为俦，事败乃悔，复何可及！"闭气而死。
《续汉书》曰：周举，字宣光。梁商表为从事中郎，商疾甚，帝问遗言，对曰："臣从事中郎周举，清慎高亮，可任谏议大夫。"
谢承《后汉书》曰：傅翻字君成，转谏议大夫，天性谅直，数陈谠言。武帝嘉之。
又曰：虞承字叔明。拜谏议大夫，雅性忠謇，在朝堂犯颜谏争，终不曲挠。散禄赈给诸生，言德无比。
《魏志》曰：贾逵字梁道，河东襄陵人也。自为儿童戏，常设部伍，祖父习异之，曰："汝大必为将帅。"口授兵法数万言。为丞相主簿，太祖善之，拜谏议大夫，与夏侯尚并掌军计。
又曰：贾逵，字梁道。太祖征刘备，先遣逵至斜谷观形势，道逢水衡载囚数十，逵以军事急，辄竟重者一人，皆放其馀。太祖善之，拜谏议大夫。
《蜀志》曰：尹默字思潜，以《左氏传》教授，后主践阼，拜谏议大夫。
《后汉书》曰：李尤字伯仁。侍中贾逵荐尤有扬雄之才，明帝召作《东壁雍德阳诸观铭》，拜谏议大夫。
《后魏书》曰：张普惠，字洪赈，常山九门人。为谏议大夫，任城王澄谓普惠曰："不喜得谏议，惟喜谏议得君。"
《唐书》曰：高祖尝嘲苏世长曰："名长意短，口正心邪。弃忠贞于郑国，忘信义于吾家。"世长对曰："名长意短，实如圣旨；口正心邪，未敢奉诏。昔窦融以河西降汉，十世封侯；臣以山南归国，惟蒙屯监。"于是拜为谏议大夫。
又曰：苏世长擢拜谏议大夫，从幸泾阳校猎，大获禽兽于旌门。高祖入御营，顾谓朝臣曰："今日畋，乐乎？"世长进曰："陛下游猎，薄废万机，不满十旬，未为大乐。"高祖色变，既而笑曰："狂态发耶！"世长曰："为臣私计则狂，为陛下国计则忠矣！"
又曰：王珪为谏议大夫，尝有论谏，太宗称善。遂诏："每宰相入内平章大计，必使谏官随入，与闻政事。"
又曰：太宗问谏议大夫褚遂良曰："舜造漆器，禹雕其俎，当时谏舜十有馀人。食器之间，苦谏何也？"遂良对曰："雕琢害农事，纂组伤女工。首创奢淫，危亡之渐，漆器不已，必金为之；金器不已，必玉为之。所以谏臣必谏其渐，及其满盈，无所复谏。"上然之。
又曰：萧钧迁谏议大夫。时有左武候、引驾卢文操逾垣盗左藏库物。高宗以引驾职在纠绳，身行盗窃，命有司杀之。钧进谏曰："文操所犯，情实难原，然恐天下闻之，必谓陛下轻法律，贱人命，任喜怒，贵财物。臣之所职以谏为名，愚衷所怀，不敢不奏。"帝谓曰："卿职在司谏，能尽忠规，遂特免其死罪。"顾谓侍臣曰："此乃真谏议也。"
又曰：武后临朝，置匦四区，共为一室，列于朝堂。东方春色青，有能告以养人及劝农，可投书于青匦，铭之曰："延恩"；南方夏色赤，有能正谏论时政之得失，可投书于丹匦，铭之曰："招谏；"西方秋色白，有能自陈抑屈，可投书于素匦，铭之曰："申冤"；北方水色玄，有谋智者可投书于玄匦，铭之曰"通玄"。宜令正谏大夫、补缺拾遗等一人，充使知匦事，每日所有投书，至暮即进。天宝九载三月，改匦为献纳。
又曰：李景伯迁谏议大夫。中宗尝宴侍臣，及朝集，使酒酣，令各为回波词，众皆为谄佞之词及自要荣位，次至景伯，曰："回波尔时酒卮，微臣职在箴规，侍宴既过三爵，喧哗窃恐非仪。"中宗不悦。中书令萧至忠称之曰："此真谏官也。"
又曰：至德元年，制"谏议大夫论事，自今已后不须令宰相先知。"
又曰：乾元二年四月，两省谏官十日一上封事，直论得失，无假文言。既成殿最，用存沮劝。
又曰：阳城为谏议大夫，裴延龄谗谮陆贽等坐贬黜，德宗怒不解，在朝无救者。城闻而起曰："吾谏官也，不可天子杀无罪人而信用奸臣。"即率拾遗王仲舒等数人，守延英门上疏，论延龄奸佞，贽等无罪状。德宗大怒，召宰相入语，将加城等罪。良久乃解，令宰相谕遣之。于是金吾将军张万福闻谏官伏阁谏，趋趍往至延英门，大言贺曰："朝廷有直臣，天下必太平矣！"遂遍拜城及王仲舒等曰："诸谏议能如此言事，天下安得不太平？"已而连呼："太平，太平！"万福武人，时八十馀，自此名重天下。
又曰：崔郾迁谏议大夫。穆宗即位，荒于禽酒，坐朝恒晚，郾与同列郑覃等延英切谏，穆宗甚嘉之，畋游稍简。
又曰：文宗尝于便殿召柳公权、周墀对。公权论事切直，忤旨，周墀为之惴栗。公权词气益坚，上徐谓公权曰："朕知舍人不合，却作谏议。以卿论事有争臣之风，今授卿谏议大夫。"
又曰：孔戣为谏议，上疏以事四条陈讽。后有李涉投匦，上言吐突承瓘公忠，戣为匦使，览副状大怒，逐之。因上疏苦谏，遂贬涉，幸臣闻之侧目，人皆为危之。戣高步公卿间，以方严见惮。
又曰：冯定为谏议大夫。李训事败，伏诛，衣冠横罹其祸，中外危疑，及改元，御殿中尉仇士良请用神策仗卫在殿门。定抗疏论罢，人情危之。又请许左右史随宰臣入延英记事。
又曰：会昌元年，中书门下奏："据《六典》，隋置谏议大夫七人，从四品上，大历二年升门下侍郎为正三品，两省遂阙四品，建官之道，有所未周。《诗》云：'衮职有阙，仲山甫补之。'周、汉大臣愿入禁闼，补过拾遗。张衡为侍中，常居帷幄，从容讽谏，此皆大臣之任。故其秩峻，其任重，则君敬其言而行其道。况謇谔之地，宜有老成之人。秩未优崇，则难用耆德，其谏议大夫望依隋书旧制，升为从四品，分为左右，以备两省四品之缺。向后与丞、郎出入迭用，以重其选。"从之。
《五代史·周书》曰：显德五年，敕谏议大夫宜依旧正五品上，仍班位在给事中之下。按唐《六典》，谏议大夫四员，正五品上，皆隶门下省，班在给事中之下。会昌二年十一月，中书门下奏升为正四品下，仍分为左右，以备两省四品之缺，故其班亦升在给事中之上。近朝自谏议大夫拜给事中者，官虽序迁，位则降等，至是以其迁次不伦，故改正焉。
《三辅决录》曰：第五颉，字子陵，为谏议大夫。洛阳无主人，乡里无田宅，寄止灵台中，或十日不炊。
○补阙
《六典》曰：补阙，唐垂拱中创立，四员，左右各二。天授年初，左右各加三员，通前为十员。其或才职相当，不待缺而授。言国家有过阙而补正之，故以名官焉。
又曰：左右补阙，掌供奉讽谏，扈从乘舆。凡发令举事有不便于时、不合于道，大则廷议，小则上封。若贤良之遗滞于下，忠孝之不闻于上，则条其事状而荐言之。
《唐书》曰：王源中字正蒙，早以文学知名，升进士第宏词科，累迁至左补阙。时典禁军者不循法度，至有台府人吏皆为追擒，源中上疏，其略曰："夫台宪者，纪纲之地；府县者，责成之所。设有罪犯，宜归司存，安有北军势重于南衙，辇下权倾于仗内？乞还法司，庶守职分。"宪宗可其请。
又曰：裴垍在中书，有独孤郁、李正辞、严休复自拾遗转补阙，及参谢之际，垍廷语之曰："独孤与李二补阙，孜孜献纳，今之迁转可谓酬劳无愧矣。严补阙官业或异于斯。昨者进拟，不无疑缓。"休复悚恧而退。
又曰：文宗以魏谟为补阙，上尝言于宰臣曰："太宗皇帝得魏征，采拾缺失，弼成圣政。今我得魏谟，于疑似之间，必极匡谏；虽不敢希及贞观之政，庶几处于无过之地。"命授谟左补阙。于内状备述，谏疏激切，诏申书善为之词。
《唐书》曰：贞元中，韦渠牟为右补阙，内供奉，僚列初轻之。上在延英既对宰相，多使中贵人召渠牟于官次，同辈始注目矣。岁中，迁左谏议大夫。时延英对，秉政财赋之臣昼漏率下二三刻为常，渠牟奏御率下五六刻。上笑语款洽，往往外闻。
又曰：韦温为左补阙，忠鲠救时。宋申锡被诬，温昌言："宋公履行有素，身居台辅，不当有此，是奸人陷害也。吾辈谏官，岂避一时之雷电而致圣君贤相蔽惑之咎耶！"因率同列伏阁切争之，由是知名。
○拾遗
《六典》曰：拾遗，唐垂拱中创立，四员，左右各二。天授初左右各加二员，通前为十员。才可则登，不拘阶叙。言国家有遗事，拾而论之，故以名官焉。
又曰：左右拾遗，掌供奉讽谏，扈从乘舆。凡发令举事有不便于时、不合于道，大则廷议，小则上封。若贤良之遗滞于下，忠孝之不闻于上，则条其事状而荐言之。
《唐书》曰：李邕，少知名，长安初，内史李峤及监察御史张廷珪并荐邕词高行直，堪为谏诤之官，由是召拜左拾遗。
又曰：李邕为左拾遗，御史中丞宋璟奏侍臣张昌宗兄弟有不顺之言，请付法推断。则天初不应，邕在陛下进曰："臣观宋璟之言，事关社稷，望陛下可其奏。"则天色稍解，始允宋璟所请，既出，或谓邕曰："吾子名位尚卑，若不称旨，祸将不测，何为造次如是？"邕曰："不颠不狂，其名不彰。若不如此，后代何以称也？"
又曰：李邕为左拾遗，及中宗即位，以妖人郑普思为秘书监。邕上书谏曰："盖人感一飧之惠，殒七尺之身。况臣为陛下官，受陛下禄，而得目有所见，口不言之，是负恩矣。自陛下亲政日近，复在九重，所以未闻在外群下窃议，道路籍籍，皆云普思多行诡惑，妄说妖祥。惟陛下不知，尚见驱使。此道若行，必挠乱朝政。臣至愚至贱，不敢以胸臆对扬天庭，请以古事明证。孔子云：《诗》三百，一言以蔽之，曰思无邪。陛下今若以普思有奇术，可致长生久视之道，则爽鸠氏久应得之，永有天下，非陛下今日可得而求！若以普思可致仙方，则秦皇、汉武久应得之，永有天下，亦非陛下今日可得而求！若以普思可致佛法，则汉明、梁武久应得之，永有天下，亦非陛下今日可得而求。若以普思可致鬼道，则墨翟、干宝各献于至尊矣，而二王得之，永为天下，亦非陛下今日可得而求。此皆事涉虚妄，历代无效。臣愚，不愿陛下复行之于明时。惟尧舜二帝，自古称圣。臣观所行，故在人事，敦睦九族，平章百姓，不闻以鬼神之道听理天下。伏愿陛下察之，则天下幸甚。"疏奏，不纳。
又曰：许景先，常州义兴人，后徙家洛阳，少举进士，授夏阳尉。神龙初，东都起圣善寺、报慈阁，景先诣阙，献《大像阁赋》，词甚美丽，擢拜左拾遗。
又曰：萧昕为左拾遗。昕常与布衣张镐为友，馆而礼之，表荐曰："如镐者，用之为王者师，不用则幽谷一叟尔。"玄宗擢镐拾遗，不数年，出入将相。
又曰：元和中，以左拾遗杜从郁为秘书丞。从郁，司徒佑之子也。初，自司议郎为左补阙，崔群、韦贯之、左拾遗独孤郁等上疏，以为宰相之子不合为谏诤之官，于是降为左拾遗。群等又奏云："拾遗与补阙虽资品不同，而皆是谏官。父为宰相而子为谏官，若政有得失，不可使子论父。"于是改授之。
又曰：元和中，延英宰臣对讫，左拾遗杨归厚次请对。时上坐久，宣令后坐日对来，归厚坚词固请，宰相谕之不退，上乃召见。归厚首论中官许遂振，次历诋宰辅，皆过激切；然而自衒求试，其词甚繁，逾刻而罢。
又曰：元〈禾贞〉除左拾遗。〈禾贞〉性锋锐，见事风生；既居谏垣，不欲碌碌自滞，事无不言，即日上疏论谏职。
又曰：宝历中，左拾遗李汉、右拾遗舒元褒、薛廷老等五人于阁内谏曰："臣伏见近日除授，往往不由中书进拟，或是宣出。臣恐自此纪纲浸坏，奸邪恣行，伏乞圣恩详察。上厉声曰："更有何事？"舒元褒进曰："陛下近日修造亦太多！"上色变曰："何处修造？"元褒俯首不能对。薛廷老奏曰："臣等是谏臣，有所闻即合论奏，亦岂知陛下修造之所？"但见般辇瓦木绝多，即知修造不已，伏乞稍留圣虑。"上曰："所奏知。"然后各复位，议者以为不废其职。
又曰：太和三年，左拾遗舒元褒等论中丞温造凌供奉官事：今月四日，左补阙李虞与温造街中相逢，造怒，不回避，遂捉李虞祗承人禁身一宿，决脊杖十下者。臣等谨案国朝政故事，供奉官街中，除宰相外无所回避。今温造蔑朝廷典故，凌陛下近臣，恣行胸臆，曾无畏忌。伏以事有虽小而关分理者，即不可失也。分理一失，乱由之生。遗补官秩虽卑，乃陛下侍臣也。中丞虽高，乃法吏也。侍臣见凌，是不广敬；法吏坏法，何以持绳？前时，中书舍人李虞仲与造相逢，造乃曳去引马，知制诰崔咸与造相逢，又捉其从人。当时缘不上闻，所以强暴益甚。臣等又闻元和、长庆中，中丞行李不过半坊，今乃远至两坊，谓之笼街喝道。但以尊崇自处，不思僣拟之嫌。陛下若不因此特有惩革，伏恐从此供奉官辈，便须回避中丞，累朝制度失自陛下。臣等官忝谏列，实为陛下惜之。奉敕宪官之职在指佞触邪，不在行李自大；侍臣之职在献可替否，不在道途相高。并列通班，合知名分，如闻喧竞，亦以再三，既招人言，甚损朝体。其台官与供奉官同道，听先后而行；道途任祗揖而过。其参从人则各随本官之后，少相僻避，勿信冲突。又闻近日已来，应合有导从官，手力多者，街衢之中，行李太过。自今传呼，前后不过三百步。
《唐书》曰：归登为右拾遗。裴延龄以奸佞有恩，欲为相。谏议大夫阳城上疏切直，德宗赫怒，右补阙熊执易等亦以危言忤旨。初，执易草疏成，示登，登惨然曰："愿寄一名。雷电之下安忍令足下独当。"自是同列切谏，登每联署其奏，无所回避，时人称重。
又曰：王仲舒字弘中，贞元十年策试贤良方正、能直言极谏等科，仲舒登乙第，超拜右拾遗，裴延龄领度支，矫诞大言，中伤良善，仲舒上疏极论之。
又曰：赵宗儒拜右拾遗、翰林学士，父骅改秘书少监，与父并命出于中旨，当时荣之。
