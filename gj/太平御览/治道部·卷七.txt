○贡赋下
《汉书》曰：孝文时，晁错说上，令人入粟得以拜爵。边食足支五岁，可令入粟郡县；足支一岁已上，可时赦，勿收农人租。如此德泽加于万人。帝从之。后天下充实，乃下诏曰："农，天下之本，务莫大焉。今勤身从事，而有租税之赋，是谓本末者无以异也。(本，农也。末，贾也。言农与贾俱出租无异也。)于劝农之道未备，其除田之租税。"
又曰：董仲舒说上曰："古者税人不过十一，其求易供；使人不过三日，其力易足。秦用商鞅之法，加月为更卒，已复为正卒，一岁屯戍，一岁力役，三十倍于古；(更卒谓给郡县一月而更者也。正卒谓给中都官者。率计今人一岁之中屯戍及力役之事三十倍多于古也。)田租、口赋、盐铁之利，二十倍于古。(秦卖盐铁贵，故下人受其用也。既收田租，又出口赋，而官更夺盐铁之利，率计一岁之中失其资二十倍多于古也。)或耕豪人之田，见税十五。故贫人常衣马牛之衣而食犬彘之食。"
又曰：倪宽为左内史，劝农业，理狱讼，卑体下士，务在于得民心。收租税，时裁阔狭，与民相假贷，(为有贫弱及农要之时不即征收也。)以故租多不入。后有军发，左内史以负租课殿，当免。民闻当免皆恐失之，大家牛车，小家担负，输租襁属不绝，课更以最上。上由此愈奇宽。
又曰：元凤中，诏曰："夫谷贱则伤农。今三辅太常谷减贱，(减犹少也。)其令以菽粟当今年赋租税。"元平元年春二月诏曰："天下以农桑为本，日者省用，罢不急官，减外徭，耕桑者益众，而百姓未能家给，朕甚悯焉。其减口赋钱。"有司奏请减什三，上许之。
《后汉书》曰：建武中，田租三十税一。有产子者，复以三年之算。明帝即位，人无横徭，天下安宁，时谷尚贵。尚书张林上书言："谷所以贵，由钱贱也。可尽封钱，一取布帛为租，以通天下之用。"从之。
《魏志》曰：太祖初平袁绍，下令田租亩收粟四升，户绢二匹，绵二斤，余不得擅兴。
《晋书》曰：武帝平吴后，制户调之式。丁男之户岁输绢三匹，绵三斤。女及次丁男为户者，半输。诸边郡或三分之二，远者三分之一。夷人输賨布户一匹，远者或一丈。不课田者，输义米户三斛；远者五斗；极远者输算钱，人二十八文。
《齐书》曰：高帝初，竟陵王子良上表曰："今所在谷价虽和，而比室饥歉；缣纩虽贱，骈门裸质。而守宰务在裒刻，围桑品屋以准赀课，致令斩树发瓦以充重赋，破人败产，贾利一时，进违旧科，退容奸利，欲人康泰，其可得乎？"
《隋书》曰：初，苏威父绰在西魏时，以国用不足，为征租税之法，颇称为重。既而叹曰："今所为者，正如张弓，非平世也。后之君子，谁能施乎？"威闻其言，每以为己任。至是，威为纳言，奏减赋役从轻典，帝悉从之。
又曰：开皇九年陈平，上御朱雀门观凯旋，因行庆赏，颁给所费三百余万。帝以江表初定，给复十年，自余诸州，并免当年租赋。十二年，有司上言库藏皆满。帝曰："朕既薄赋于人，又大经赐用，何得尔也？"对曰："用处常出，纳处常入，略计每年赐用至数百万段，曾无减损，乃更开左藏之院，构屋以受之。"诏曰："既富而教，方知廉耻。宁积于人，无藏府库。河北、河东今年田租三分减一，兵减半，功调全免。"
《唐书》曰：开元八年二月，制曰："顷者以庸调无凭，好恶须准，故遣作样，以颁诸州，令其好不得过精，恶不得至滥。任土作贡，防源斯在。诸州送物，作巧生端。苟欲副于斤两，遂即加其丈尺，有至五丈为匹者，理甚不然。阔尺八，长四丈，同文共轨，其事久行。立样之时，须载此数。若求两而加尺，甚暮四而朝三。宜令所司简阅，有逾于比年常例，尺丈过多者奏闻。"
又曰：开元二年、十五年，定令："诸课户一丁租调准武德二年之制。其调绢绝布并随乡土所出，绢绢各二丈五尺。输绢𫄟者绵三两，输布麻三斤。其绢𫄟为匹，布为端，绵为屯，麻为𫄫。若当户不成匹、端、屯、𫄫者，皆随近合成。其调麻每年支料有馀折一斤，输粟一升，与租同受。"
《管子》曰：地之生财有时，人之用力有倦，人君之欲无穷。以有时与有倦养无穷之君，而度量不生于其间，(度量不生，赋役无限也。)则上下相疾也。
又曰：桓公伐楚，济汝水，逾方城，望汶山，使贡丝于周室。
《列子》曰：周穆王大征西戎，西戎献昆吾之剑，切玉如泥。
又曰：周王时，西域国有山人来，王为中天之台，月月献玉衣，旦旦荐玉食。王执山人之袪腾而上天。
《文子》曰：楚人担山鸡，路人问曰："何鸟也？"欺之曰："凤凰也。"路人请十金，弗与。倍乃与之。将献楚王，经宿鸟死。路人不惜其金，惟恨不得献。国人传之，咸以为真凤，遂闻楚王。王感其贵买欲献于己，厚赐之，过于买鸟之金十倍。
《韩子》曰：齐威王夫人死，有十孺子。薛公欲知王所立，为十玉珥，而美其一，献于王。王以赐十孺子，明日坐视美珥所在，而劝王以为夫人也。
孟献子曰：畜马乘不察于鸡豚，伐冰之家不畜牛羊，百乘之家不畜聚敛之臣。与其有聚敛之臣，宁有盗臣。此谓国不以利为利，以义为利也。
《孟子》曰：夏后氏五十而贡，殷人七十而助，周人百亩而彻，其实皆什一也。彻者，彻也；助者，藉也。诗曰："雨我公田，遂及我私。"惟助为有公田。由此观之，虽周亦助也。
又曰：尊贤使能，则天下之士皆悦，而愿立于其朝矣；市廛而不征，则天下之商皆悦，而愿藏于其市矣；(廛，市宅也。古无征，衰世征之。《王制》曰：市廛而先税。《周礼》曰：国宅无征法，而不廛者当以什一之法征其地耳，不当征其廛宅也。)关讥而不征，则天下之旅皆悦，而愿出于其路矣；(言关禁异服异语耳，不征税出入者也。《周礼》曰：关市之赋，司关曰无关门之征。犹讥王制，谓文王以前。文王亦不征也。)耕者助而不税，则天下之农皆悦，而愿耕于其野矣；(助者，井田什一，助佐公家，治公田。不横税赋，若履亩之类。)廛无夫里之布，则天下之人皆悦，而愿为之氓矣。(里，居也。布，钱也。夫，一夫也。《周礼》曰：宅不毛者出里布，田不耕者有屋粟。凡人无职事者出夫家之征孟子欲使宽。独夫去里布，则人皆乐为之氓矣。)白圭问孟子曰："吾欲二十而取一，何如？"孟子曰："子之道，貊道也。万室之国，一人陶则可乎？"曰："不可。器不足用也。"夫貊，五谷不生，惟黍生之；无城郭、宫室、宗庙、祭祀之礼，诸侯币帛饔饩；无百官有司，故二十取一而足也。今居中国，去人伦，无君子，如之何其可也？"
孙武曰：夫帝王处四海之内，居五千里之中，焉能尽专其利？是以分建诸侯，以其利而利之，使食其土之毛实，役其人民之力。故赋税无转徙之劳，徭役无怨旷之叹矣。
《新序》曰：楚人有献鱼楚王者，曰："获鱼，食之不尽，卖之不售，弃之可惜，故来献之。"左右曰："鄙哉，辞也！"楚王曰："子不知鱼，其以此谕寡人也。"于是乃遣使恤鳏寡而存孤独，出仓粟发币而赈不足，罢去后宫不御者出人以鳏夫，楚民欣欣大悦，邻国归之。
荀悦论曰：昔文帝十三年六月，诏除人田租。且古者什一而税，以为天下之中正。今汉人田或百一而税，可谓鲜矣。然豪富强人占田逾多，其赋太半，官收百一之税，而人输豪家太半之赋，官家之惠优于三代，豪强之暴酷于亡秦。是以惠不下通，而威福分于豪人也。今不正其本而务除租税，适足以资富强也。
鱼豢《魏略》曰：汉阳嘉三年，疏勒国王贡西海青石，带舟至。
皇甫谧《帝王世纪》曰：西王母慕舜德，来献白环及玦，并贡益地图。
《西京杂记》曰：初修上林苑，群臣远方各贡合枝李者杨乎。
杨孚《异物志》曰：橘为树，白花而赤实，皮既馨香，里又善味。交阯有橘，官一人，秩三百石，岁主贡御橘。
《杂望气经》曰：黄白气润泽入翼，四海有侯王来献者，天子赐四海之国入轸。诸侯王者有献车者出轸。天子用车为币，赐诸侯王。
魏文帝《与王朗书》曰：孙权重遣使称臣，奉贡明珠百筐，黄金千镒，驯象二头，或牝或牡，扰禽鹦鹉，其他珍玩盈舟溢航，千类万品。
