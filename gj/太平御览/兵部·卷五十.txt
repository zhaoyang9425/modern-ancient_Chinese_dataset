○拒守上
《孙子》曰：昔之善战者，先为不可胜，(先谘之庙堂，虑其危难，然后高垒深沟，使兵士练习，故敌不得胜。)以待敌之可胜，(以此守备之固，待敌之阙，则可胜也。)不可胜在己，(言守备之固，制敌在外也。)可胜在敌。(守备之固，自修理以待敌之虚懈，已见敌有阙漏之形，然后可胜也。)故善战者能为不可胜，不能使敌必不可胜已。(若敌晓练兵事，策与道合，深为已备者，亦不可强胜。)故曰胜可知，(见成形也。)而不可为也。(敌有备也，已料见形者则胜负可知。若敌密而无形，亦不可强使为败。故范蠡曰：时不至不可强生，事不究不可强成。)不可胜者，守也；(形藏也，若未见其形，彼众我寡，则自守也。)可胜者，攻也。(敌攻已，乃可胜也。己见其形，彼寡我众，则可攻。)故善守者藏于九地之下。(善守备者，务因其山川之阻、丘陵之固，使不知所攻，言其深密藏于九地之下。)
又曰：城有所不攻。(固而多重。)
《易》曰：利用御寇，不利为寇。
《左传》曰：晋侯伐齐，齐侯御诸平阴，堑防门而守之，广里。夙沙卫曰："不能战，莫如守险。"弗听。晋将范宣子告齐大夫析文子曰："吾知子，敢匿情乎？鲁人、莒人皆请以车千乘自其乡入，既许之矣。若入，君必失国。子盍图之？"子家以告公，公恐。晏婴闻之曰："君固无勇，而又闻是，弗能久矣。"(不能久敌。)齐师夜遁。
又曰：倍则攻，敌则战，少则守。
《后汉书》曰：凉州贼王国围陈仓，左将军皇甫嵩督前将军董卓救之，卓欲进赴陈仓，嵩不听。卓曰："知者不后时，勇者不留决。速救则城全，不救则城灭，全、灭之势，在于此也。"嵩曰："不然。百战百胜，不如不战而屈人之兵。是以先为不可胜，以待敌之可胜。不可胜在我，可胜在彼。彼守不足，我攻有馀。有馀者动于九天之上，不足者陷于九地之下。今陈仓虽小，城守固备，非九地之陷也。王国虽强，而攻我之所不救，非九天之势。夫势非九天，攻者受害；陷非九地，守者不拔。国今已陷害受之地，而陈仓保不捐之地，我可不烦兵动众，而取全胜之功，将何救焉？"遂不听。王国围陈仓，自冬迄春，八十馀日，城坚守固，竟不能拔。贼众疲弊，果自解去。
又曰：来歙与征虏将军祭遵袭略阳，遵道病还，分遣精兵随歙，合二千馀人，伐山开道，从番须、回中(番须、回中，并地名也。番，音盘。武帝元封四年，幸雍，通回中道。前书音义曰：回中在汧，汧今陇州汧元县也。)径至略阳，(径，直也。)斩隗嚣守将金梁，因其保城。嚣大惊曰："何其神也！"(《东观汉记》曰：上闻得略阳，甚悦，左右怪。上数破大敌，今得小城，何足以喜？然上以略阳嚣所依阻，心腹已坏制则其支体易也。)乃悉兵数万人围略阳，斩山筑堤，激水灌城。歙与将士固死坚守，矢尽，乃发屋断木以为兵。嚣尽锐攻之，自春至秋，其士卒疲弊。帝乃大发关东兵，自将上陇，嚣众溃走，围解。于是置酒高会，劳赐歙，班坐绝席，在诸将之右，赐歙妻缣千匹。诏使留屯长安，悉监护诸将。
又曰：大司徒邓禹西征，定河东，张宗诣禹自归。禹闻宗素多权谋，乃表为偏将军。禹军至栒邑，赤眉大众且至，禹以栒邑不足守，欲引师进就坚城，而众人多畏贼追，惮为后拒。禹乃书诸将名于竹简，署其前后，乱著笥中，令各探之。(笥以竹为之。郑玄注：《礼记》云：圆曰箪，方曰笥。)宗独不肯探，曰："死生有命，张宗岂辞难就逸乎！"禹叹息谓曰："将军有亲弱在营，奈何不顾？"宗曰："愚闻一卒毕力，百人不当；万夫致死，可以横行。宗今拥兵数千，以承大威，何遽其必败乎！"遂留为后拒。诸营既引兵，宗方勒厉军士，坚垒壁，以死当之。禹到前县，议曰："以张将军之众，当百万之师，犹以小雪投沸汤，虽欲戮力，其势不全也。"乃遣步骑二千人反还迎宗。宗引兵始发，而赤眉至，宗与战，却之，乃得归营，于是诸将服其勇。
又曰：隗嚣大将王捷别在戎丘，登城呼汉军曰："为隗王城守者，皆必死无二心！愿诸军亟罢。(亟，纪力切。)请自杀以明之。"遂自刭颈死。
又曰：世祖即位，遣宗正刘延攻天井关，与田邑连战十馀合，延不得进，邑迎母弟妻子，为延所获。(《东观汉记》曰：邓禹使积弩将军冯愔将兵击邑，愔悉得邑母弟妻子。)后邑闻更始败，乃遣使诣洛阳献璧、马，因拜为上党太守。
《晋书》曰：陶侃使桓宣、李阳平襄阳。侃使宣镇之，以其淮南部曲立义成郡。宣招怀初附，劝课农桑，简刑罚，略威仪，或载鉏耒于轺轩，或亲芸获于垅亩。十馀年间，石季龙再遣骑攻之，宣能得众心，以寡弱拒守，议者以为次于祖逖、周访。
又曰：吴彦为吴建平太守。时王濬将伐吴，造船于蜀，彦觉之，请增兵为备，皓不从，彦乃辄为铁锁，横断江路。及师临境，缘江诸城皆望风降附，或见攻而拔。惟彦坚守，大众攻之不能克，退舍礼之。
《梁书》曰：侯景反，兵逼建业，众皆凶惧，梁将羊侃为守城督，侃伪称得外射书，云"邵陵王、西昌侯兵已至路。"众乃少安。贼为尖头木驴攻城，矢石所不能制，侃作雉尾炬，施铁镞，以油灌之，掷驴上烧之，俄尽。贼又东西两面起土山，以临城，城中震骇，侃命为地道，潜引其土，山不能立。贼又作登城楼车，高十馀丈，欲临射城内，侃曰："车高堑虚，彼来必倒，可卧而观之，不劳设备。"及车动，果倒，众皆服焉。贼频攻不捷，会侃病死，城方陷。
《南史》曰：蔡道恭为司州刺史，魏围司州。时城中众不满五千人，食裁半岁，魏军攻之，昼夜不息，乃作大车载土，四面俱前，欲以填堑。刺史蔡道恭堑内作蒙艟斗舰以待之，魏人不得进。又潜作伏道以决堑水，道恭载土填塞之。相持百馀日，前后斩获不可胜计。魏大造梯冲，攻围日急。道恭用四石乌漆大弓射，所中皆洞甲饮羽，一发或贯两人，敌人望弓皆靡。又于城内作土山，多作大槊，长二丈五尺，施长刃，使壮士执以刺魏人登城者。魏军甚惮之。
《陈书》曰：宜黄侯慧纪镇荆州。隋师济江，慧纪率将士三万人，船舰千馀乘，沿江而下，欲趣台城。遣南康太守吕肃将兵据巫峡，以五条铁锁横江。肃竭其私财以充军用。隋将杨素奋兵击之，四十馀战，争马鞍山及磨刀涧守险，隋军死者五千人。陈人尽取其鼻，以求功赏。既而隋军屡捷，获陈之士，三纵之。肃乃遁。
《后周书》曰：李迁哲，天和三年，进位大将军。召迁哲率金、上等诸州兵镇襄阳。五年，陈将章昭达攻逼江陵。梁主萧岿告急于襄州，卫公直令迁哲往救焉。迁哲率其所部守江陵外城，与陈将程文季交战，兵稍却，迁哲乃亲自陷阵，手杀数人。会江陵总管陆腾出兵助之，陈人又因水汛长，坏龙川宁朔堤，引水灌城。城中惊扰。迁哲乃先塞水，又募骁勇出击之，频有斩获，众心稍定。俄而敌入郭内，焚烧人家。迁哲自率骑出南门，又令步兵自北门出，两军合势，首尾邀之，陈人复败，多投水而死。是夜，陈人又窃于城西堞以梯登城，登者已百数人。迁哲又率骁勇捍之，陈人复溃。俄而大风暴起，迁哲乘暗出兵击其营，陈人大乱，杀伤甚众。陆腾复破之于西堤，陈人乃遁。
又曰：太祖以王罴为荆州刺史，进号抚军将军。梁复遣曹义宗众数万围荆州，堰水灌城，不没者数板。时既内外多虞，未遑救援，乃遗罴铁券，云城全当授本州刺史。城中粮尽，罴煮粥，与将士均分而食之。每出战，尝不擐甲胄，大呼曰："荆州城，孝文皇帝所置。天若不祐国家，使贼箭中王罴；不尔，王罴须破贼。"屡经战阵，亦不被伤。弥历三年，义宗方退，进封霸城县公。寻迁车骑大将军。
又曰：王罴华州刺史，沙苑之役，齐神武士马甚盛。太祖以华州冲要，遣使劳罴，令加守备。罴语使人曰："老罴当道卧，驩子安得过！"太祖闻而壮之。及齐神武至城下，谓罴曰："何不早降？"罴乃大呼曰："此城是王罴家，生死在此，欲死者来。"齐神武遂不敢攻。
又曰：王思政守颍川兼河南诸军事，东魏太尉高岳、行台慕容绍宗、仪同刘丰生等，率骑十万来攻颍川。城内卧鼓偃旗，若无人者。岳恃其众，谓一战可屠，乃四面鼓噪而上。思政选城中骁勇，开门出入。岳众不能当，引军乱退。思政登城遥见岳阵不整，乃率步骑三千出邀击之，杀伤甚众，然后还城设守御之备。岳知不可卒攻，乃多修营垒。又随地势高处，筑土山以临城中。飞梯火车，昼夜尽攻击之法。思政亦作火钻，(子算切。)因迅风便投之土山。又以火箭射之，烧其攻具。仍募勇士，缒而出战，岳众披靡，其守土山人亦弃山而走。思政即命据其两土山，置楼堞以助防守。岳等于是夺气，不敢复攻。齐文襄更益岳兵，堰，(于建反。)洧水以灌城。城中水泉涌溢，不可防止。悬釜更炊，粮力俱竭。慕容绍宗、刘丰生及其将慕容永珍共乘楼船以望城内，令善射者俯射城中。俄而大风暴起，船乃飘至城下。城上入以长钩牵船，弓弩乱发。绍宗穷急，投水而死。丰生浮向土山，复中矢而毙。生擒永珍。思政谓之曰："仆之破亡，在于晷漏。诚知杀卿无益，然人臣之节，守之以死。"乃流涕斩之。并收绍宗等尸，以礼埋瘗。
又曰：将贺若敦率步骑六千渡江取陈湘州，陈将侯瑱卸之，江路遂断。粮援既绝，人怀危惧。敦于是分兵抄掠，以充资费。恐瑱等知其粮少，乃于营内聚土，覆之以米。集诸营军士，人各持囊，遣官司部分，若给粮者。因召侧近村民，佯有所访问，令于营外遥见，随即遣之。瑱等闻知，良以为实。乃据守要险，欲旷日老敦师，敦又增修营垒，造庐舍，示以持久。敦军数有叛人乘马投瑱者，遂纳之。敦又别取一马，趣船，令船中逆以鞭鞭之。如是者再三，马便畏船不上。后伏兵于江岸，遣人乘畏船马以招瑱军，诈称降附。瑱遣兵迎接，竟来牵马。马既畏船不上，敦发伏掩之，尽殪。又湘之人乘轻船，载米粟及笼鸡鸭以饷瑱军。敦患之，乃为土人装船，伏甲士于中，瑱兵见之，谓饷船主，逆来争之，敦甲土出而擒之。此后实有馈饷及亡命奔瑱者，犹谓敦之设诈逆遣押击，并不敢受。相持岁馀，瑱不能制。
《北史》曰：西魏将韦孝宽守玉璧，东魏大将齐神武命攻之。连营数十里，至于城下，乃于城南起土山，欲乘之以入。当其山处，城上先有两高楼。孝宽更缚木接之，令极高峻，多积战具以御之。敌人以楼高不得入，遂于城南凿地道。又于城北起土山，且作且攻，昼夜不息。孝宽复掘长堑，截其地道，仍置战士屯于堑城上，城外每穿至堑，战士即擒杀之。又于堑外积柴贮火，敌人有在地道内者，便下柴火，以皮鞴吹之。(鞴，蒲拜切。)火气一冲，咸即灼烂。城外又作攻车，车之所及，莫不摧毁。虽有排楯，莫之能抗。孝宽乃缝布为幔，随其所向则张设之。布既悬于空中，其车竟不能坏。城外又缚松麻于竿，灌油加火，规以烧布，并欲焚楼。孝宽复作长铁钩，利其锋刃，火竿一来，以钩遥割之，松麻俱落城外。又于城四面穿地作二十一道，分为四路，于其中各施梁柱，以油灌柱，放火烧之，柱折，城并崩坏。孝宽又随坏处竖木栅以扞之，敌不得入。城外尽其攻击之术，孝宽咸拒破之。竟以全。
《隋书》曰：梁士彦迁熊州刺史。后从武帝拔晋州，进位柱国，除使持节、晋绛二州诸军事、晋州刺史。及帝还后，齐后主亲总六军而围之。独守孤城，外无声援，众皆震惧，士彦慷慨自若。贼尽锐攻之，楼堞皆尽，城雉所存，寻仞而已。或短兵相接，或交马出入。士彦谓将士曰："死在今日，吾为尔先！"于是勇烈齐奋，呼声动地，无不一当百。齐师少却，乃令妻率军民子女，昼夜修城，三日而就。帝率六军亦至，齐师解围，营于城东十馀里。士彦见帝，持帝须而泣曰："臣几不见陛下！"帝亦为之流涕。时帝以将士疲倦，意欲班师。士彦叩马而谏曰："今齐师遁，众心皆动，因其惧也而攻之，其势必举。"帝从之，大军遂进。帝执其手曰："余之有晋州，为平齐之基。若不固守，则事不谐矣。朕无前虑，惟恐后变，善为我守之。"
又曰：郭荣，宇文护擢中外府水曹参军。时齐寇屡侵，护令荣于汾州观贼形势。时汾州与姚襄镇相去悬远，荣以为二城孤迥，势不相救，请于州镇之间更筑一城，以相控摄。护从之。俄而齐将段孝先攻陷姚襄、汾州二城，惟荣所立者独能自守。护作浮桥，出兵渡河，与孝先战。孝先于上流纵火筏以击浮桥，护令荣督便水者引取其筏。以功授大都督护。
又曰：刘宏，字仲远，拜泉州刺史。会高智慧作乱，以兵攻州，宏城中守百馀日，救兵不至。前后出战，死亡大半，粮尽无所食，与士卒数百人煮犀角腰带，及剥树皮而食之，一无离叛。贼知其饥饿，欲降之，宏抗节弥厉。贼悉众来攻，城陷，为贼所害。上闻而嘉叹者久之，赐物二千段。
又曰：李景检校代州总管。汉王谅作乱并州，景发兵拒之。谅遣刘嵩袭景，战于东城。升楼射之，皆应弦而倒。选壮士击之，斩获略尽。谅复遣岚州刺史乔锺葵率劲勇三万攻之。景战士不过数千，加以城池不固，为贼冲击，崩毁相继。景且战且筑，士卒皆殊死斗，屡挫贼锋。司马冯孝慈、司法参军吕玉并骁勇善战，仪同三司侯莫陈乂多谋画，工拒守之术。景知将士可用，其后推诚于此三人，无所关预，惟在阁持重，时出抚循而已。月馀，朔州总管杨义臣以兵来援，合击，大破之。
