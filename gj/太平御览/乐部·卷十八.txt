○笛
《释名》曰：笛，涤涤然也。
《史记》曰：黄帝使伶伦伐竹于昆溪，斩而作笛，吹之作凤鸣。
《风俗通》曰：笛，汉武帝时工人丘仲所造也。本出羌中。笛，涤也，所以涤邪秽，纳之雅正也。长尺四寸，七孔。
《乐书》曰：笛者，涤也，丘仲所作。可以涤荡邪气，出扬正声。是故列和善吹，裁十二之音应律。荀勖枢问，依三尺二调成均，剪云梦之霜筠，法龙吟之异韵。三孔为龠，文舞执之，邠人吹也。五孔为笛，祴里衩，周师掌之。六孔为笛，羌人吹之。七孔下调，汉部用也。今之七星，古之长笛。一定为调，合锺磬之均，各有短长，应律吕之度，雅乐部内咸用之。
马融《自叙》曰：融性好音，能鼓琴吹笛。为督邮，独卧郿平阳坞中，有洛客舍逆旅，吹笛相和。融去京师逾年，𫏐闻甚悲而乐之。逆慕箫琴皆有颂，而笛独无，乃作《笛赋》。
《晋书》曰：桓伊字叔夏，善音乐，有蔡邕柯亭笛，尝吹之。王徽之越京，泊舟青溪侧。伊素不相识，于岸上过，徽之便使人谓之曰："闻君善吹笛，试为我一奏。"伊时已贵显，素闻徽之名，便下车，踞胡床，为作三调之弄，便上车去。客主不交一言。
《晋书》向秀作《思旧赋》曰：邻家有吹笛，发声寥亮，追想畴昔游宴之好。
《晋中兴书》曰：帝舅王恺尝置酒，王遵、王敦俱往。女妓吹笛小失声，恺意便令黄门殴杀之，一座改容，敦神色自若。
沈约《宋书》曰：晋太始十年，中书监荀勖、中书令张华令郝生鼓琴，宋同吹笛，以为新引相和。
《唐书》曰：文宗时，云朝霞以善吹笛进，上为新声雅乐，朝霞能承意变声，颇符上旨，犹是有宠。
《世说》曰：谢仁祖妾阿纪有国色，善吹笛。仁祖死，阿纪誓死不嫁。郗昙时为北中郎，设权计，遂得阿纪为妾。阿纪终身不与昙言。
《幽明记》曰：永嘉中，泰山巢氏先为相县令，居在晋陵。家婢采薪，忽有一人随追，寻随婢还家，不使人见，见形者惟婢而已。每与婢饮宴，辄吹笛而歌，歌曰："闲夜寂以清，长笛亮且鸣。若欲知我者，姓郭名长生。"
又曰：代郡界有一亭，常有怪，不可诣止。有诸生壮勇，行歌正宿。鬼吹五孔笛，有一手，都不能得摄笛。诸生不耐，忽便笑，谓："汝止有一手，那得遍笛？我为汝吹来。"鬼云："为我少指耶？"乃数十指出。诸生知其可击，拔剑斫之，得一老雄鸡，从者并鸡雏。
《文士传》曰：蔡邕告吴人，曰："吾昔常经会稽高迁亭，见屋椓竹东间第十六可为笛。取用，果有异声。"
《古歌辞》曰：长笛续矩笛，长愿陛下保寿无极。
《傅子传》曰：列和善吹笛，吴姬之声，无以加也。
《西京杂记》曰：高祖初入咸阳宫，周行府库，金玉珍宝不可称言。其尤惊异者，玉笛，长二尺三寸，六孔，铭曰"昭华之琯"。
《乐纂》曰：唐玄宗时，乐人孙处秀善吹笛，好作犯声。当时皆以为新意流美，乐人皆效之。其声变态日增，因有犯调。犯调，即今之所尚也。
又曰：太和十年，中书监荀勖、中书令张华出御府铜竹律二十五具，命太乐郎刘秀等校试其三具，与杜夔及左延年法律同其二十二具。视其铭题尺寸，是笛律也。问协律中郎将列和，辞："昔魏明帝时，令和永受笛声，以作此律。欲使学者别居一坊，歌咏讲习，依此律调。但识其尺寸之名，则竹丝歌咏皆得均含。歌声浊者，用长笛长律；歌声清者，用短笛短律。凡弦歌调张清浊之制，不依笛尺寸之名，则不可知也。"
又曰：黄锺笛，晋时三尺八寸。元嘉九年，太乐令锺宗之减为三尺七寸。十四年，治书令史奚纵又减五分，为三尺六寸五分。刘和之东箱长笛四尺二寸。
又曰：蕤宾箱笛，晋时二尺九寸，宗之减为二尺六寸，纵又减二分，为二尺五寸八分。
又曰：姑洗箱笛，晋时三尺五寸，宗之减为二尺九寸七分，纵又减五分，为二尺九寸二分。
又曰：《司马法》军中之乐，鼓笛为上，使闻之者壮勇而乐和。细丝高竹不可用也，虑悲声感人，士卒思归之故也。
又曰：横笛，小篪也。汉灵帝好胡笛，有胡笛篪出于胡吹，即此也。梁胡歌云："快马不须鞭，拗折杨柳枝，下马吹横笛，愁杀路傍儿。"此歌辞元出北国，知横笛是北国名。今横笛皆去义觜，其有觜者，谓之义觜笛。
《国史补》曰：李舟好事，尝得村舍烟竹，截以为笛，坚如铁石，以遗李牟。牟吹笛天下第一，月夜泛江，与舟吹之，溜亮逸发。俄有客立于岸，呼船请载。既至，请笛而吹，其为精壮，山石可裂，牟平生未尝见。及入破呼吸盘辟，应指粉碎，客散不知所之。舟著记疑其蛟龙也。
又曰：李牟秋夜吹笛于瓜州，舟楫甚隘，初发调，群动皆息，及数奏，微风然而至。俄顷，舟人贾客有怨嗟悲泣之声。
○篪
《释名》曰：篪，啼也。声从孔出，如婴儿啼声也。
《毛诗》曰：彼何人斯，伯氏吹埙，仲氏吹篪。
《周官》曰：巫师，掌教吹篪。
《尔雅》曰：大篪谓之沂。(郭璞曰：篪以竹为之，长一尺四寸，围三寸，一孔上出，寸三分，名翘模，吹之。小者尺二。犍为舍人曰：大篪其声悲沂锵然也。《诗》云："仲氏吹篪"也。)
《广雅》曰：篪，以竹为之，长大四寸，有八孔，前有一孔，后有四孔，头有一孔。
《月令》：仲夏之月，命乐师调篪。
《诗·节南山》云：伯氏吹埙，仲氏吹篪。(土曰埙，竹曰篪。笺云：伯仲喻兄弟也。我为汝思，如兄如弟；其相应和，如埙如篪。言俱为王臣，宜相亲爱之。)
《史记》曰：伍子胥至于江上，无以湖其口。行蒲伏，肉袒吹篪，乞食于吴市。
《东观汉记》曰：明帝幸南阳旧宅，召校宫子弟作雅乐，奏《鹿鸣》，上御埙篪和之，以娱嘉宾。
《齐书》曰：世祖于南康郡内作伎，有丝无管，空中闻有篪声，调节相应。
《世本》曰：苏成公造篪，吹孔有觜，如酸枣。苏成公，平王时诸侯也。
《古史考》曰：古有篪尚矣，苏成公善篪，而记者因以为作，谬也。
又曰：暴新公所造。旧志曰：一曰管史臣。案：非也。虽不知暴新公何代人，而非舜前人明矣。舜时，西王母献管，则是已有器，新公安得造篪？
《洞冥记》曰：建元二年，帝幸腾充台，以望四远于台上。撞磬玉锺，悬黎离之磬，吹霜条之篪，唱《来云依日》之曲。
《洛阳伽蓝记》曰：后魏河间王琛有婢朝云，善吹篪，能为《团扇歌》、《陇上声》。琛为秦州刺史，羌叛，屡讨不胜。琛令朝云假为贫女，吹篪而乞。羌闻之，皆流涕，相谓曰："何故舍坟井，在山谷为寇耶？"即相率而降。秦民语曰："快马健儿，不如老妪吹篪。"
○管
蔡邕《章句》曰：管者，形长一尺，围寸，有孔无底，其器今亡。
《风俗通》曰：管，漆竹，长一尺，六孔，十二月之音，象物贯地而牙，故谓之管。
《尔雅》曰：大管谓之簥，其中谓之篞，小者谓之篎。(郭璞注曰：管长尺，围寸，并漆之，有底。贾氏谓之，如篪，六孔。犍为舍人曰：大管者声高大，故曰篙者高也。中者声精密，故曰稍{沮}々，密也。小者声音清妙也。)
《广雅》曰：管象篪，长尺，围寸，有六孔，无底。
班固曰：黄帝作律，以玉为管，长尺，六孔，为十二月音。至舜时，西王母献白玉管。汉章十二年，零陵文学奚景于泠道舜祠下得笙一、白玉管，则古者又以玉为管矣。班氏用铜之言外然之义，未为得也。求律所生，大极之数。起于一在子，以三乘之得三，在丑。以次至酉，得一万九千六百八十三篇。黄锺之母以为法，周十二辰，得十七万七千一百四十七。黄锺之子以为实，实始法而一得则九寸，则诸律也。
《大戴礼记》曰：舜时，西王母献白玉琯。《说文》：管如篪，六孔，十二月之音，物关地而牙，故谓之管。从竹，管声。琯者，古者有玉管焉。
《乐法图》曰：次主东律，东律主黄锺，圣人承天乐，用管。(宋均注曰：管，黄锺寸管也。)吹管者以知律，管音调则律历正。
《周礼·春官·小师》曰：小师掌教箫、管。(郑司农曰：管如篪，六孔。玄谓管如{遂}而小，并两而吹之。)
又曰：孤竹之管于圆丘奏之，孙竹之管于方丘奏之，阴竹之管于宗庙奏之。(郑玄云：孤竹，竹特生者也。孙竹，竹枝根未生者也。阴竹生山北。)
○龠
《释名》曰：龠，跃也。气跃出也。
《尔雅》曰：大龠谓之产，中者曰仲，小者曰箹。(郭璞曰：龠也，笛三孔而短。犍为舍人曰：仲，其声适仲吕也。小者形声细小，曰筠也。)
《礼记》曰：苇龠，伊祁氏之乐也。龠，春分之音，万物振跃而出也。
《周官》：笙师掌教吹龠。龠师教国子舞羽、吹龠。龠章掌幽龠。(郑玄曰：卯地之竹也。)
又曰：龠师掌教国子，秋冬吹笛龠，历代文舞之乐，所执羽龠。
《毛诗》曰：左手执龠，右手秉翟。
