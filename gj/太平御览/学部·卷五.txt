○勤学
《史记》曰：苏秦，洛阳人。与魏人张仪同师鬼谷先生。读书至睡，秦辄引锥刺股，血流至踝。
《汉书》曰：董仲舒，广川人。景帝时为博士。少耽学业，下帏读书，弟子传以相受，莫见其面。十年不窥园圃，乘马三千年不知牝牡。
又曰：路温舒字长君。父使牧羊，温舒取泽中蒲截以为牒，编用写书。
《后汉书》曰：桓荣字春卿，沛国龙亢人也。少与兄元卿俱在田捃拾，而荣开书读之，讲诵不息。元卿嗤荣曰："但自苦气力，何时复施用乎？"荣笑不应。日夜不倦。世祖闻，召拜议郎，使入教授太子，帝称善曰："得生几晚。"后为太子少傅。帝赐其车马衣服，荣得之，陈于庭，谓父兄曰："此吾稽古之力也。"元卿叹曰："我本农家子，岂意学之为利乎？"
又曰：法真隐居大洋，讲论术艺，历年不窥园圃。
又曰：何休作《公羊解诂》，覃思不窥园者十有七年。
又曰：赵昱常就处士东莞綦毒公受《公羊传》，至历年潜思，不窥园门，亲疏稀见其面。
又曰：张霸字伯饶，成都人。好学，七岁通《春秋》，复欲进馀经，父母曰："汝小，未能也。"霸曰："我饶为之。"故字伯饶。四迁侍中。
谢承《后汉书》曰：戴封字平仲。年十五，诣太学，师事东海申君。申君卒，送丧到东海，道经其家，父母以封当还，豫为娶妻。封𫏐过拜亲，不宿而去。
又曰：高凤字文通，南阳祭人。家以农亩为业，而勤学专精读诵。妻尝之田，曝麦于庭，令凤护之，惧鸡，以竿授之。时天暴雨，而凤持竿读书不觉，潦水大至，流其麦矣。
又曰：《袁闳传》：黄巾贼起，攻没郡县，百姓惊散。闳诵不移。贼相约语，不入其闾。乡人就闳避难，皆得全免。
又曰：曹襃博雅疏通，尤好礼事。常感朝廷制度未备，慕叔孙通为汉礼仪，昼夜研精，沉吟专思：寝则怀抱笔紥，行则诵习文书；当其念至，忘所之适。
又曰：承宫少孤，年八岁，为人牧豕。乡里徐子盛者，以《春秋经》授诸生数百。承宫过息庐下，乐其业，因就听经，遂请留门下。
《续汉书》曰：宫过徐子盛，好之，因弃其猪而留听经。主怪其不还，求索，得宫，欲笞之。门下生共禁止，因留之，为诸生拾薪执苦数年，勤学不倦。
又曰：崔琦字子玮，济北相瑗之宗也。引古今成败以诫梁冀，冀不能受，乃作《外戚箴》，又作《鹄赋》以为讽。后除临济令，不敢之职，解印而去。冀令刺客求之，见琦耕于陌上，怀书一卷，息辄偃而咏之。刺客贤之，以实告琦，因得脱走。
又曰：荀爽字慈明，幼好学。太尉杜乔见而称曰："可为人师。"爽遂耽思经籍，庆吊不行，征命不应。
司马彪《续汉书》曰：杜乔字叔荣，累祖吏二千石，以孝称。虽二千石子，常步担求师。
又曰：李固少有俊才，雅志好学，为三公子，常躬步驱驴，负书随师。
《魏志》曰：杨浚同郡王蒙少孤，为人仆隶。年十七，见使牧羊，而私读书，因获捶楚。俊美其才，即赎着家中，聘娶立屋，然后与别居。官至散骑常侍。
《魏略》曰：常林少单贫，为诸生。耕带经锄，其妻自担饷馈之，相敬如宾。
又曰：贾逵字梁道。好《春秋左传》，及为牧守，常自课读之，月一遍。
《蜀志》曰：谯周字元南。耽古笃学。家贫，未尝营产业。诵读典籍，欣然独笑，以忘寝食。研精六经，颇晓天文，而不留意诸子文章，非心所存。
《吴志》曰：鲁肃为人方严，寡于玩饰。治军整顿，禁令必行。虽在军阵，手不释卷。
又曰：阚泽字德润，山阴人。常为人佣书，所写毕，诵之亦遍。
虞溥《江表传》曰：张纮事父至孝。居贫，躬耕稼，带经而锄，孜孜汲汲，以夜继日，至于弱冠，无不穷览。
《晋书》曰：王育少孤贫，为人佣，牧羊豕。近学堂。育常有暇拾薪，以雇书手抄书，合截蒲以学书，日夜不止。亡失羊豕，其主笞之，育甚有惭色，将鬻已以偿。于是许子章闻而嘉之，代育还羊豕，给其衣食，令育与其子同学。育遂博通经史，仕伪汉，官至太傅。
又曰：车胤字武子，南平人。勤学不倦。家贫，尝不得油，夏月则练囊，盛数十萤火虫以照书。
《晋中兴书》曰：孙盛字安国，为秘书监。好学，自少及长，常手不释卷。既居史官，乃著《三国晋阳秋》。
又曰：刘寔，长不满七尺，精学不倦，虽居官职，至于皓首，手不释卷。
崔鸿《春秋前燕录》曰：豫州刺史张怖字文祖，清河武城人也。怖少孤贫，随母长于舅氏，令其牧牛。怖幼而好学，事母以孝闻。每日必于牧暇采樵二束、菜二本，一以供母，一以雇人书。昼则折木叶学书，夜则以所书者。
《宋书》曰：沈攸之字仲达，晚好读书，《史》《汉》事多所谙忆。常叹曰："早知穷达有命，恨不七年读书。"
又曰：郑鲜之字道子，荥阳开封人。鲜之下帷读书，绝交游之务。
又曰：王歆字休泰，琅琊人。家贫好学，尝三日绝粮，执书不辍。父母家人或谓之曰："困穷如此，何不耕农为求活乎？"歆答曰："我当以典籍自耕耳。"武帝以其博学有文才，累迁中书侍郎、扬州牧。
《后魏书》曰：甄琛，中山人也。举秀才，入都累岁，常以弈棋，通夜不止。手下苍头奴，常令执烛，或时睡，则加杖之，如此非一。奴不胜痛楚，乃曰："郎君辞父母仕官，若为读书执烛，不敢辞罪。今博弈，是何事也？"琛惕然大惭，遂写书，研习经史，闻见日优，仕至侍中。
萧子显《齐书》曰：顾欢字景怡，吴郡盐官人也。年六七岁，书昼甲子，有简三篇。欢推计，遂知六甲。家贫，父使驱田中雀，欢作《黄雀赋》，雀食稻过半。父怒，欲挞之，见赋乃止。乡中有学舍，欢贫，无以受业，于舍壁后倚听，无遗忘者。八岁诵《孝经》、《诗》、《论》。及长，笃志好学。母年老，躬耕诵书，夜则燃糠自照。
又曰：隐士沈驎士，遭火烧书数千卷。驎士年过八十，耳目犹聪明，手以反故抄写，灯下细书，复成二三千卷，满数十箧。
《南齐春秋》曰：江泌字士清。少贫，昼日斫屟，夜读书，随月光握卷升堂。
《北齐书》曰：杜弼字辅玄。高祖令弼带州骠骑府长史。弼性好名理，探味玄宗。自在军旅，带经从役。
又曰：李铉字实鼎。家贫，苦学，春夏务农，秋冬入学。三冬不畜枕，每至睡时，假寐而已。
《后魏书》曰：李道固，顿丘卫国人，高祖赐名焉。家寒，少孤，有大志，好学不倦。初受业于长乐监伯阳。伯阳称美之。晚与渔阳高悦，北平阳尼等将隐于名山，不果而罢。悦兄闾博学高才，家富典籍，彪遂于悦家手抄口读，不暇寝食。
《三国典略》曰：齐右仆射富平子魏收字伯起，钜鹿曲阳人。幼习骑射，欲以武艺自达。太学博士郑伯猷调之曰："魏郎弄戟多少。"收惭悟，乃折节读书，坐板床积年，板亦为之锐。收尝为《庭竹赋》以自发名。伯猷谓之曰："卿不值老夫，犹当逐兔。"
《后周书》曰：樊深博物，性好学，老而不怠。朝暮还往，常据鞍读书，至马惊坠地，折损支体，终亦不改。后除国子博士。
《梁史》曰：沈约十三而遭家难，潜窜。会赦，乃免。既而流寓，孤贫，笃志好学，昼夜不释卷。母恐其以劳生疾，常遣减油灭火，而昼之所读，夜辄诵之。遂博通群籍，善属文。济阳蔡兴宗闻其才而善之。及为郢州，引为安西外兵参军记室。兴宗常谓其诸子曰："沈记室人伦师表，宜善师之。"
《梁书》曰：韦叡族弟受字孝友，沉毅有器局。年十二，尝游京师，值天子出游南苑，邑里喧哗，老幼争观。爱坐读书，不释卷。宗族莫不异之。
沈峻字士嵩，师事宗人沈驎士。嵩在门下积年，昼夜自课。或睡寐，辄以杖自击，其为志如此。
又曰：江革字休映，考城人。吏部侍郎谢眺常过革第，时大寒雪，革敝絮单席而耽学不倦。眺乃脱其所着衣并手割半毡与革。后建安王为雍州刺史，表求记室。人或荐之，以为征北记室参军。与弟观少长共居，不忍离别，苦求同行。参军沈约、任昉同与革书曰："此雍府妙选英才，文房之职总卿昆弟，可谓驭二龙于长途，骋骐骥于千里。"
又曰：刘峻字孝标，平原人。勤学，去学五六里，常行读书不息，地有坑坎，每常倒蹶，然后始悟。
《隋书》曰：皇甫绩字功明。三岁而孤，为外祖韦孝宽所鞠养。尝与诸外兄博奕，孝宽以其惰业，督以严训。绩叹曰："我无庭训，养于外氏，不能克躬励已，何以成立？"深自感激，命左右自杖。孝宽闻而对之流涕。于是精心好学，略涉经史。
又曰：卢思道字子行。年十六，遇中山刘松为人作碑，以示思道，读之多所不解。于是感激，闭户读书，师事河间邢子才。后思道为文以示刘松，松又不能甚解。思道乃喟然叹曰："学之有益，岂徒然哉？"
又曰：刘炫字光伯。少以聪敏见称，与信都刘焯闭户读书，十年不出。
又曰：王劭笃学，好经史遗落世事。用思既专，性颇悦忽，每至对食闭目凝思，盘中之肉，辄为仆从所啖，劭弗之觉，惟责肉少，数罚厨人。厨人以情白，依前闭目，伺而获之。厨人方免笞辱。其专固如此。
《唐书》曰：李磎，昭宗朝为宰相。磎自在台省，聚书至多，手不释卷。时人号"李书楼"。所撰文章及注解书传之阙疑近百馀卷，经乱悉亡。
《世说》曰：管宁、华歆尝同席读书。有乘轩冕过门者，宁读书如故，歆出观。宁割席分坐曰："子非吾友也。"
《邴原别传》曰：原字根矩。家贫，早孤。邻有书舍，原过其傍而泣。师问曰："童子何悲？"原曰："夫书者，必皆具有父兄者，一则羡其不孤，二则羡其得学。"师亦哀原之言而为之泣，曰："童子苟有志，我从相教，不之求费也。"
《楚国先贤传》曰：孙敬好学，时欲寤寐，悬头至屋梁以自课。常闭户，号为"闭户先生"。
《庐江七贤传》曰：文党字翁仲。欲之学。时与人俱入丛木，谓侣人曰："吾欲远学，先试投我斧高木上，斧当挂。"乃仰投之，斧果上挂。因之长安受经。
《七贤传》曰：阮籍有奇才异质，或闭户读书连月不出，或游行丘林经日不返。
《益部耆旧记》曰：朱仓字云卿，广汉人。畜钱八百文，之蜀从处士张宁受《春秋》。籴小豆十斛，屑之为粮，闭户精诵。宁矜之，敛得米二十石，仓不受。
嵇康《高士传》曰：逢真，王莽辟，不至。尝为杜陵门下掾，终身不窥长安城，但闭门读书，未尝问政。
《吕氏春秋》曰：宁越，中牟之鄙人也。苦耕稼之劳，谓其友曰："何为而可以逸此苦也？"其友曰："莫如学。学三十年，则可以达矣。"宁越曰："请以十五岁。人将休，吾不休；人将卧，吾不卧。"学十五岁，而周威公师之。
《世要论》曰：有读书倦而刺其掌。
《墨子》曰：墨子使卫，载书甚多。强唐子见而怪之。墨子曰："昔周公旦朝读书百篇，夕见七十士。相天子犹如此，况无事，敢废此乎？"
《邹子》曰：朱买臣孜孜修学，不知雨之流粟。
汉武帝《洞冥记》曰：董谒字仲玄，出隐无常。常息人家，于座以笔题掌，还以竹箨写之。书竟，舐掌中。加以少来精勤，舐之累烂。世谓之《董仲玄掌录》。
《西京杂记》云：匡衡好学，贫无烛，邻家甚富，穿壁引光照书。
《汉书》曰：倪宽，千乘人。受业孔安国。贫无资，佣作带经而锄。在太学为弟子都养。
