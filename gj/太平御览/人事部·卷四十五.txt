○师
《韩诗外传》曰：知如源泉，行可以为表仪者，人师也。
又曰：哀公问于子夏曰："五帝有师乎？"子夏曰："臣闻黄帝学乎太颠，颛顼学乎禄图，帝喾学乎赤松子，尧学乎务成子附，舜学乎尹寿，禹学乎西王国，汤学乎贷子相，文王学乎锡畴子斯，武王学乎太公，周公学乎郭叔，仲尼学乎老聃。此十一圣人，未遭此师，则功业不能著乎天下，名号不能傅乎后世。"
《尚书》曰：德无常师，主善为师。
《周礼·地官下》曰：师氏掌以美诏王，(告王以善道也。《文王世子》曰：师也者，教之以事而喻诸德者也。)以三德教国子，居虎门之左，则司王朝、掌国中得失之事以教国子弟。凡国之贵游子弟学焉。
《大戴礼》曰：帝入大学，承师问道。
《礼记·檀弓上》曰：事师无犯而无隐，左右就养无方，服勤至死，心丧三年。(心丧戚容如父而无服也。)
又《学记》曰：君子知至学之难易，而知其美恶，然后能博喻；能博喻，然后能为师；能为师，然后能为长；能为长，然后能为君。故师也者，所以学为君也，是故择师不可不慎也。
《记》曰"三王四代惟其师"，其此之谓乎？凡学之道，严师为难。师严，然后道尊；道尊，然后民知敬学。是故君之所不臣于其臣者二：当其为尸，则弗臣也；当其为师，则弗臣也。(尸，主也，吻祭主。)大学之礼，虽诏于天子，无北面，所以尊师也。善学者，师逸而功倍，又从而庸之。不善学者，师勤而功半，又从而怨之。
又曰：记问之学，不足以为人师。师无当于五服，五服不得不亲。
又《文王世子》曰：师也者，教之以事而喻诸德者也。
《左传·襄公三十一年》曰：郑人游于乡校(乡人之学校。)以论执政。(论政得失。)然明谓子产："毁乡校如何？"(患人于中谤议国政。)子产曰："其所善者，吾则行之。其所恶者，吾则改之。是吾师也，若何毁之？"
《谷梁传》昭公曰：子既生，不免乎水火，母之罪也。成童不就师傅，父之罪也。就师学问无方，心老不通，师之罪也。
《论语·为政》曰：温故而知新，可以为师矣。
又《述而》曰：三人行，必有我师焉。
《孔丛子》曰：子思居鲁，穆公师而尊之。
《春秋后语》曰：甘罗请张唐相燕，吕不韦叱曰："我自请不行，汝安能行之？"甘罗曰："夫项橐七岁为孔子师，今臣十二岁矣。"曰："君其试臣，何遽叱乎？"
《史记》曰：孔子既没，弟子思慕。有若状似孔子，弟子相与立为师，师之如夫子时。
又曰：曹参为齐相，乃避正堂，舍盖公而师之。齐果大治。
又曰：邹子如燕，昭王拥彗先驱，请列弟子之座而受业，筑碣石宫，身往亲师之。
又曰：文王为西伯，鬻熊者为文王师，有功于文王。及武王灭殷，未之封也。成王学勤事之后，封其曾孙熊绎为楚子。
《汉书》曰：初，梁相褚大通五经，为博士时，倪宽为弟子。及御史大夫缺，征，褚大夫自以为得御史大夫。至雒阳，闻倪宽为之，褚大笑。及至，与宽议封禅于上前，大不能及，退而服曰："上诚知人也。"
又曰：龚胜既归乡里，二千石长吏初到官，皆至其家，如师弟子之礼。
又曰：严彭祖字公子，东海下邳人。与颜安乐俱事眭孟。弟子百馀人，惟彭祖、安乐为明。质问疑谊，各持所见。孟曰："《春秋》之意，在二子矣！"孟死，彭祖、安乐各颛门教授。
又曰：窦皇后兄弟长君、少君。绛侯灌将军等曰："吾属命乃悬两人。此两人所出微，不可不为择师傅。"于是，乃选长老之有行者与居。长君、少君由此为退让君子，不敢以富贵骄人。
又曰：张良称曰："今以三寸舌为帝者师，封万户，位列侯，此亦布衣之极，于良足矣。"
又曰：张禹成就弟子尤著者：淮阳彭宣至大司空，沛郡戴崇至少府九卿。宣为人恭俭有法度，而崇恺悌多知，二人有异行。禹心亲爱崇，敬宣而疏之。崇每候禹，常责师置酒设乐与弟子相娱。禹将崇入后堂饮食，妇女相对，作优人管弦铿锵极乐，昏夜乃罢。而宣之来也，禹见之于便坐，讲论经义，日晏赐食，不过一肉卮酒相对，宣未尝得至后堂。及两人皆闻知，各自得。(服虔曰：各为得宜也。)
又曰：胨错，颍川人也。学申商刑名于轵张恢生所，(轵县之儒生，姓张名恢。)与洛阳宋孟、刘带同师，以文学为太常掌故。
又曰：孔霸亦治尚书，事太傅夏侯胜，昭帝末年为博士，宣帝时为太中大夫，以选授皇太子经迁詹事、高密相。玄帝即位，征霸以师，爵关内侯，号褒成君。(常为师教帝今成就，故曰褒成君。)
又曰：张禹初为师，以上难数对己问经，为《论语章句》献之。
《后汉书》曰：廉范初师事薛汉，后辟公府。会薛汉坐楚王事诛，故人门生莫敢收视。范独往收敛之。吏闻，显宗大怒，召入诘责。范叩头曰："臣无状，愚戆，心为汉等皆已伏诛，不胜师资之情，罪当万死。"因贳之。
谢承《后汉书》曰：董春字纪阳，会稽馀姚人。少好学，师事侍中祭酒王君仲，受古文《尚书》。后诣京房授《易》，究极圣旨，条列科义。后还为师，立精舍，远方门徒学者常数百人。
《东观汉记》曰：显宗即位，尊桓荣以师礼。常幸太常府，令荣坐东面，设几杖，会百官，骠骑将军东平王苍以下荣门生数百人，天子亲自执业，每言"太师在是"。既罢，悉以太官供具赐太常家，其恩礼如此。永平二年，辟雍初成，拜荣为五更，每大射，养老礼毕，上辄引荣及弟子升堂执经，自为下说。
又曰：显宗以张酺受皇太子业，甚得辅导之体。章帝即位，出拜东郡。玄和二年，东巡狩，幸东郡，引酺及门生并郡掾吏并会庭中。帝先备弟子之仪，使酺讲《尚书》一篇，然后修君臣之礼。赏赐殊特。
《续汉书》曰：李膺性简亢，无所交接，惟以同郡荀淑、陈实为师友。
又曰：杨政从代郡范升学。升尝为出妇所告，坐系狱。政乃肉袒以箭贯耳，抱升子潜伏道傍，候车驾过，泣涕辞请，有感帝心。诏曰："乞杨生师。"即为放出升。
范晔《后汉书》曰：欧阳歙字王思，乐安千乘人，为大司徒。坐汝南赃罪千馀万，发觉下狱。平原孔震年十七，闻狱当断，驰之京师，行到河内获嘉县，自系，上书求代歙死。曰："伏见臣师大司徒欧阳歙，为儒宗八世博士，乞杀臣以代歙命。"书奏而歙已死狱中。
又曰：郑玄字康成，北海高密人也。事扶风马融。融门徒四百馀人，升堂进者五十馀生。融素骄贵，玄在门下三年不得见，乃使高业弟子傅授于玄，日夜寻诵，未尝息倦。会融集诸生考论图说，闻玄善算，乃召见于楼上。玄因从质诸疑义，问毕辞归。融喟然谓诸门人曰："郑生今去，吾道东矣！"
又曰：锺皓字季明，颍川长社人。以笃行称，为士大夫所慕。李膺尝叹曰："锺君至德可师。"
《魏志》曰：夏侯惇字玄让，年十四，就师学。人有辱其师者，惇杀之。
又曰：荀攸字公达。文帝在东宫，太祖谓曰："荀公达人之师表，汝当尽礼敬之。"攸曾病，世子问病，独拜床下。其见尊异如此。
《晋书》曰：高贵乡公之入学也，将崇先典。乃命王祥为三老，侍中郑小同为五更。祥南面几杖，以师道自居。帝北面乞言。
又曰：王承为东海王越记室。越与世子毗书曰："习礼度不如式瞻仪形，讽味遗言不如亲承音旨。王参军人伦师表，尔其师之。"
徐艏《宋书》曰：武帝登祚，加颜延之金章紫绶，领湘东王师。
《后魏书》曰：阳平王之子钦托高僧寿为子求师。师至未几逃去，钦以让僧寿。僧寿性滑稽，乃谓钦曰："凡人绝粒，七日乃死，始经五朝，便尔逃遁去。"钦乃大惭。于是，待客稍厚之。
裴景仁《前秦记》曰：苻坚幸太学，问博士经典。博士卢壸对曰："周官礼注，未有其师。韦逞母宋傅其父业，得周官音义。自非此母，无可授后。"坚于是就宋立讲室书堂，生徒百二十人，隔绛纱幔而授业焉。拜宋爵号宣文君，赐侍婢十人。
崔鸿《后秦录》曰：初，姚泓之为太子，受经于太学博士淳于歧。歧病在家，泓以师者人之表范，傅先圣之训，加在三之义，不可以不重。亲诣省疾，拜于床下。
又《前燕录》曰：刘赞字彦真，平原人也。鞠效博通，为世纯儒，贞清非礼不动。慕容廆重其德学，使太子晃师事之。
又《后赵录》曰：张跃，清河武城人也。学敏才达，雅善清谈，勤伟其仪辩。拜世子卫军长史。敕世子曰："张长史，人之表范，汝其师之。"(案《世说》或曰：王、赵、邓，"王参军人伦师表，尔其师之。"谓王安期、邓伯道、赵礼之也。)
《唐书》曰：贺德仁，越州山阴人。少与从兄德基俱事国子祭酒周弘正，咸以词学见称。时人语曰："学行可师贺德基，文质彬彬贺德仁。"德仁仕陈，至吴兴王友。入隋，授豫章王府记室参军。王以师资礼之，恩遇甚厚。
又曰：员半千本名馀庆，与彦先同师事学士王义方，甚嘉重之，尝谓曰："五百年生一贤，足下当之矣！"因改名半千。及义方卒，半千与彦先皆制师服丧，毕而去。
《六韬》曰：文王卜田，史扁布卜曰："田于渭之阳，将得焉。非熊非罴，非虎非狼，天遗汝师，以之佐昌。"文王乃齐戒三日，田于渭阳。卒见吕尚，坐茅以渔。文王再拜，乃与之归。
《老子》曰：善人者，不善人之师。
《孙卿子》曰：干将、莫耶、钜阙、辟闾，此皆古之良剑也，然而，不加砥砺，则不能利；不得人力，则不能断。骅骝、骐骥、纤离、绿耳，此皆古之良马也，然而，必前有衔辔之制，后有鞭策之戚，加之造父之御，然后一日而致千里。夫人虽有性质美而心辩知，必将求贤师而事之，择良友而友之。
又曰：国将兴，必尊师重傅。尊师重傅则法度存。师术有四，傅习不与焉。尊严而惮，可以为师；耆艾而信，可以为师；诵说不懈，可以为师；知微而论，可以为师。
又曰：夫达师之教也，弟子安焉、乐焉、休焉、游焉、肃焉、严焉。此六者得于学，则邪僻之道塞焉；此六者不得于学，则君不能令于臣，父不能令于子，师不能令于徒。
《鹖冠子》曰：伊尹酒保，太公屠牛，管子作革，百里官奴，海内荒辞，立为世师。
《庄子》曰：尧之师曰许由，许由之师曰啮缺，啮缺之师曰王倪，王倪之师曰被衣。
又曰：善卷，尧闻其得道之士，乃北面而师事之。蒲衣八岁，而舜之师。
又曰：申屠嘉兀者也，与郑子产同师伯昏无人。
《列子》曰：列子既师壶丘子林，友伯昏瞀人，反居南郭，从之处者百数。
《吕氏春秋》曰：魏文侯师子夏。
又曰：神农师悉诸，黄帝师大挠，帝颛顼师伯夷父，帝喾师昭，帝尧师子州支父，帝舜师许由，禹师大成挚，汤师小臣，文王、武王师吕望、周公旦，齐桓公师管夷吾，晋文公师咎犯、随会，秦穆公师伯里奚、公孙枝，楚庄王师孙叔敖、沈申，吴王师伍子胥、文之仪，越王勾践师范蠡。此十圣六贤，未见不尊师者也。
《淮南子》曰：段干木，晋之大驵，为文侯师。
《海内先贤传》曰：仇览字季知。郭太赍刺从之。曰暮求留宿。明旦，太下床朝之曰："君非太友，乃太师也。"
《荀氏家传》曰：爽字慈明，幼而歧嶷，大学儒林咸叹服之。年十二，太尉杜乔师焉。
江微《陈留志》曰：楼望字次子，雍丘人也。少受《春秋》于少府丁子然，以节操称。建武二十八年，赵孝王闻其名，遣大夫赍玉帛聘望为师。不受。
《邴原别传》曰：原旧能饮酒。自行后八九年间，酒不向口。单行负笈，苦身持力至陈留，则师韩子助，颍川宗陈仲躬，涿郡则卢子干。临归，师友以原不饮酒，会米肉送原。原曰："本能饮酒，但以荒思废业，故断之耳。今当远别，因见贶饯，可以一饮宴。"于是，每坐饮，终日不醉。
太史公《素王妙论》曰：计然者，蔡丘濮上人。其先晋国公子也，姓辛氏，字文当，南游越，范蠡师事之。
扬子《法言》曰：务学不如务求师，师者，人之模范也。
又曰：一巷之市必立之平，一卷之书必立之师。
又曰：李仲玄，一世之师也。见其貌者，肃如也；观其行者，穆如也。
桓谭《新论》曰：谈言三岁学，不如三岁择师。
又曰：昔殷之伊尹，周之太公，秦之百里奚，虽咸有天才，然皆年七十馀乃升为王霸师。
《论衡》曰：通书千篇以上，万卷已下，敷畅壅闭，审定文义而以教授为人师者，通人也。
《潜夫论》曰：天地之所贵者，圣人。圣人之所尚者德义。德义之所成者，知也。知之所求者，学问也。虽有至圣，不生而知；虽有至知，不生而能。故《志》曰："黄帝师风后，颛顼师老彭，帝喾师融，尧师务成，舜师纪后，禹师黑始，汤师伊尹，文武师姜尚，周公师庶季，孔子师老聃。若此言之而信，则人不可以不就师矣。夫此十一君者，皆上圣也，犹待学问，其知乃博，其德乃硕，而况于凡人乎！"
《苻子》曰：玄冥子谓由有子曰："子有师乎？"由有子曰："吾将以万物为师矣。"
韦昭《辩名》曰：古者，称师曰先生。
应璩《百一诗》曰：子弟可不慎，慎宰伞师友。师友必良德，中才可进诱。
