○别驾
应劭《汉官仪》曰：元帝时，丞相于定国条州大小为设吏员，治中别驾、诸部从事秩皆百石。
《汉书》曰：黄霸为扬州刺史。三岁，宣帝诏赐车盖特高一尺别驾主簿车，缇屏星于轼前，以彰有德。
《东观汉记》曰：郭伋在并州行部，童儿骑竹马迎拜，问使君何日当还，伋语别驾，计日告之。
《后汉书》曰：袁绍领冀州，以审配为别驾，委以腹心，并总幕府。绍又以田丰为别驾，丰劝迎天子，绍不纳，及败，曰："吾惭田别驾。"
谢承《后汉书》曰：周景为豫州，辟陈蕃为别驾，不就。景题别驾舆曰："陈仲举座也。"不复更辟。蕃惶惧，起视职。
又曰：陈茂，豫州刺史周敞辟为别驾从事。与俱行部，到颍川阳翟传。传中有置美酒一押，敞去，敕御驺载酒以行。茂见，于外取押击柱破之，敞问茂："刺史年老酒益气，别驾破押，名亦何益？"茂答曰："所过皆有，以明使君传车騑骖载酒非宜也。"
《魏志》曰：崔琰，字季珪。太祖破袁氏，领冀州牧，辟琰为别驾，语琰曰："比案户籍，可得三十万众，故为大州也。"琰曰："今天下分崩，九州幅裂，二袁兄弟亲寻干戈，冀方蒸庶暴骨原野。未闻王师仁声先路，存问风俗，救其涂炭，而计校甲兵，惟此为先，斯岂彼州士女所望于明公哉！"太祖改容谢之。于时宾客皆复失色。
又曰：李膺自蜀使至都，武帝悦之，谓曰："今李膺何如昔？"对曰："今胜昔。"问其故，对曰："昔事桓灵之主，今逢尧舜之君。"帝嘉其对，以如意击席者久之，乃以为益州别驾。
又曰：王基，字伯舆，东莱人。时青土初定，刺史王凌表请基为别驾。凌流称青土，盖亦由基协和之辅也。
《吴书》曰：陆逊为右护军、镇西将军。权嘉逊功德，欲殊显之，虽为上将军、列侯，犹欲令历本州举命，乃使扬州牧吕范就辟别驾从事。
《晋书》曰：王祥，徐州刺史吕虔檄为别驾。祥乃应召，虔委以州事。于时寇盗充斥，祥率励兵士，频讨破之。州界清靖，政化大行。时人歌之曰："海沂之康，实赖王祥。邦国不空，别驾之功。"
邓粲《晋记》曰：王澄为荆州，宗厥以酒色礼澄。澄叱左右捽之。别驾郭舒厉色曰："使君醉。"澄曰："狂邪！狂我醉。"因炙舒眉。
《晋中兴书》曰：初，魏徐州刺史任城吕虔有佩刀，工相之，以为必三公可服此刀。虔语别驾王祥曰："苟非其人，刀或为害，卿有公辅之量，故以相与。"祥始辞之，虔强与乃受。祥死之日，以刀授弟览曰："吾儿凡，汝后必兴，足称此刀，故以相与。"
又曰：长沙邓粲，高洁著名，桓冲召粲为别驾。粲起就职，时南郡刘尚公亦治操不仕，粲既就职，尚公语粲曰："卿道广学深，众所推怀，忽然改节，诚失所望。"粲笑答曰："足下可谓有志于隐，而未知隐之为道，朝亦可隐，市亦可隐；初在我，不在于物。"尚公无以难之。虽然，粲名誉解半矣。
又曰：邓骞，字长真，长沙人也。谯王承为魏乂所败，乂求骞甚急，乡人为惧，骞笑曰："欲用我耳。"乃往诣，乂喜谓曰："君可谓古之解扬也。"以为别驾。
《续晋安帝纪》曰：益州刺史李邈，微时居汉川，与别驾姜显饯送刺史。显忽邈，邈曰："大丈夫何至守偏地。"为姜显所陵，即不复还家，仍附船下。自是十五年，而镇梁、汉，显犹栖迟，即檄为别驾。
《后周书》曰：柳庆为雍州别驾。有贾人持金二十斤，诣京师交易，寄人停止。每欲出行，常自执管钥。无何，缄闭不异而失之。谓是主人所窃，郡县讯问，主人遂自诬服。庆闻而叹之，乃问贾人曰："卿钥恒置何处？"对曰："恒自带之。"庆曰："颇与人同宿乎？"曰："无。""与人同饮乎？"曰："日者曾与一沙门再度酣宴，醉而昼寝。"庆曰："主人特以痛自诬，非盗也。彼沙门乃真盗耳。"即遣吏逮捕沙门，乃怀金逃匿。后捕得，尽获所失之金。
《隋书》：赵轨为齐州别驾，征入朝。父老相送者各挥涕曰："别驾在官，水火不与百姓交，是以不敢以壶酒相送。公清若水，请酌一杯水奉饯。"轨受而饮之。
《唐书》曰：德宗命王虔休幕客昭义军节度掌书记卢顼为洺州别驾知州事，赐绯鱼袋赏有功也。时元谊据洺州，顼白于虔休请入城说下之，顼见诣为陈利害，诣请随顼归朝，故顼不次授官。
《三辅决录》曰：苏章为冀州刺史，召安平崔瑗为别驾。
《豫章烈士传》曰：孔恂，字巨卿，新淦人。为别驾。车前后旧有屏星，如刺史车曲翳仪式。时刺史行部发去日晏，怒命去之。恂曰："明使君发自晏而饮，撤去屏星，毁国旧仪，此不可行。别驾可去，屏星不可省。"即投传而去。
《曹操别传》曰：武皇帝为兖州，以毕谌为别驾。兖州乱，张孟卓劫谌母弟，帝见谌，曰："孤绥抚失和，闻卿母弟为张邈所执，人情不相远，卿可去。孤自遣不为相弃。"谌弟泣曰："当以死自效。"帝亦垂涕答之。谌明日便走，后破下邳，得谌，还以为掾。
《王允别传》曰：允仕郡，民有路拂者少无行，而太守王珠召以补吏。允犯颜固争，珠怒收允，欲杀之。刺史邓盛闻而驰传，辟为别驾从事。允由是知名，路拂以之废弃。
《管辂别传》曰：赵孔耀言辂于冀州刺史裴徽，即檄召辂。一相见，清论终日，不觉疲倦。天时大热，移床在庭前树下，乃至鸡鸣向晨然后出。自尔四见，引辂为别驾。
《江氏家传》曰：统字应元。太傅东海王领州牧，请君为别驾，与君书曰："昔子师作豫州，未下车辟荀慈明，下车辟孔文举。贵州人士有堪此求者不知，君举高平郗道微为贤良，陈留阮宣子为直言，济北程弘叔为方正，皆于时选为允。"
《顾和别传》曰：顾球，时为扬州别驾，顾荣谓球曰："卿速步公孝，如是超卿矣。"(和，字公孝。)
《庾亮集·答郭逊书》曰：别驾旧与刺史别乘，同流宣化于万里者。其任居刺史之半，安可任非其人。
应享《与州将笺》曰：诲命欲求佳别驾，自顷诸府大开，搜延路广，海无遗蚌，山亡逸璞。归数日，卧思，始得一人。陈国有袁琇字惠瑛者，才识可以经于治乱，栖跱可以劝砺后进，享具所服，闻而未尝接颜交言也。又宗令文，早有名辈相与通，家门素所具，抑亦其次。
○治中
《通典》曰：治中从事史一人，居中治事，主众曹文书，汉制也。
谢承《后汉书》曰：陈禅为州治中从事。刺史为人所劾受纳赃赂，禅当传拷，乃至笞掠无算，五毒毕加。禅神意自若，辞对无屈，事遂释。
应劭《汉官仪》曰：司隶功曹从事，即治中也。
《魏志》曰：审配，字正南，魏郡人。少忠烈慷慨，有不可犯之节。袁绍领冀州，委配心腹之任，以为治中别驾。
又曰：太祖令曰："频年已来，不闻嘉谋，岂吾开延不勤之耶？自今已后，诸掾属治中别驾，常以月旦各言其失，吾将览也。"
又曰：毛玠，字孝先，陈留平丘人也。少为县吏，以清公称。将避乱荆州，未至，闻刘表政令不明，遂住鲁阳。太祖临兖州，辟为治中从事。
《蜀志》曰：庞统以从事守耒阳令，不治，免官。鲁肃遗先主书曰："庞士元非百里之才，使处治中别驾之任，始当展其骥足耳。"乃以为治中。
《江表传》曰：孙权克荆州，将吏悉皆归附，而潘濬独称疾不见。权遣人以床就家舆致之，濬伏面着床席，涕泣交横。权至，慰劳与语，使亲近以手巾拭其面。濬起，下地拜谢。即以为治中。
王隐《晋书》曰：唐彬檄为治中别驾，忠肃公亮，匡救违阙，尽规诲以纳善，不显谏以彰主失，当朝正色焉。
又曰：谯郡太守李诠称散吏戴炽当尽州席坐，后竟为治中。
檀道鸾《晋纪》曰：习凿齿少博涉，才情秀逸，桓温奇之。自州从事，岁中三转，至治中。
《梁书》曰：萧洽为南徐州治中，既近畿重镇，吏数千人，前后居之者皆致巨富。洽为之，清身率职，馈遗一无所受，妻子不免饥寒。
又曰：陆襄，字师卿。为扬州治中，襄父终此官，乃固辞，高祖不许，听与府司马换廨居之也。
《益部耆旧传》曰：柳琮，字伯骞。为治中，与人交结，久而益亲，其所拔进，皆世所称，致位牧守。乡里为之语曰："得黄金一笥，不如柳伯骞所识。"
又曰：张彦，字伯春，为治中从事，刺史每坐高床，治中单席于地。
邓德明《南康记》曰：昔有卢耽，仕州为治中。少有栖山之术，善解飞，每夕辄凌虚归家，晓则还州。曾元会，晓不及朝，则化为白鹄，至阁前回翔欲下。威仪以帚掷之，得一只履，耽乃惊还就列。时步骘为广州刺史，意恶之，便以状列闻，遂至诛灭。
《世说》曰：习凿齿才具不常，桓宣武器之，未三十用为荆州治中。谢笺曰："不遇明公，荆州老从事耳！"
○长史
《后周书》曰：刘璠为萧循益州长史。及太祖既纳萧循之降，又许其返国。循至长安累月，未之遣也。璠因侍宴，太祖曰："我于古谁比？"对曰："常以公命世英主，汤、武莫逮；今日所见，曾齐桓、晋文之不若。"太祖曰："我不得比汤、武，望与伊、周为匹，何桓、文之不若乎？"对曰："齐桓存三亡国，晋文不失信于伐原。"语未终，太祖抚掌曰："我解尔意，欲激我耳。"于是即命遣循。
《陈书》曰：萧济为扬州长史。高宗尝敕取扬州曹事躬自省览，见济条理详悉，文无滞留，乃顾谓左右曰："我本期萧长史长于经传，不意精练繁剧乃至于此。"
《隋书》曰：荣毗。杨素荐毗为华州长史，世号为能。素之田宅多在华阴，左右放纵，毗以法绳之，无所宽贷。毗因朝集，素谓之曰："素之举卿，适以自罚也。"毗答曰："奉法一心者，但恐累公所举。"素笑曰："前者戏耳。卿之奉法，素之望也。"
又曰：高祖时，制刺史二佐，每岁暮更入朝，上考课。
《唐书》曰：张惟一为荆州长史，以防御使陈希昂为司马。希昂，衡州酋帅，家兵千人，在部下自为藩卫。有牟遂金仕至将军，为惟一将。希昂积憾，持兵领众入惟一衙，索遂金头。金藏於惟一后院，惟一惧截头，遂与之，兵始退。自此之后，政归希昂，惟一寄坐而已。
○司马
《北史》曰：魏苏亮拜黄门侍郎。文帝子宜都王武为秦州刺史，以亮为司马。帝谓亮曰："黄门郎岂可为秦州司马，以朕爱子出藩，故以心腹相委，勿以为恨。"
《三国典略》曰：齐以太子率更令崔龙子为司州司马。初，龙子为司徒功曹，嫁女与穆提婆以求此职，提婆许之，以其品悬绝，先转为率更令。至是成婚既毕，即便用之。寻有谣言榜于路侧曰："司州司马崔老鸱，取钱能疾判事迟。"御史冯士干见而劾之，遂免其官。
《北史》曰：隋房恭懿历泽、德二州司马，卢恺复奏其政美，上甚异之，复赐以帛。诸州朝集，称为劝励之首，以为"上天宗庙之所佑助，岂朕寡薄能致之乎！"
《隋书》曰：刘模为岚州司马。杨谅既作乱，刺史乔锺葵发兵将赴逆，模拒之曰："汉王所图不轨，公荷国厚恩，致位方伯，谓当竭诚效命以答慈造，岂有大行皇帝梓宫未掩，翻为厉阶！"锺葵失色曰："司马反耶！"临之以兵，气辞不挠，锺葵义而释之。军吏进曰："若不斩模，何以厌众心。"于是囚之于狱。悉取模资财分赐党与。及谅平，炀帝嘉之，拜开府，授天兴令。
