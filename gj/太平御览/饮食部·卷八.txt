○饭
《周礼》曰：黄帝始蒸谷为饭。
又《天官·食医》曰：食齐视春时。(饭宜温也。)
《礼记》曰：饭：(目诸饭也。)黍、稷、稻、粱、白黍、黄粱、稰、穛。(熟获曰稰，生获曰穛。黍，黄黍也。)
又曰：文王有疾，武王不脱冠带而养，(言常在侧。)文王一饭亦一饭，文王再饭亦再饭。(欲知气力箴药所胜。)
又曰：燕，侍食于君子，则先饭而后已。(所以劝也。)毋放饭，毋流啜。小饭而亟之，(亟，疾也。备哕噎若见问也。)数噍毋为口容。(口容，弄口。)
《论语》曰：子曰："饭蔬食，饮水，曲肱而枕之，乐亦在其中矣。"
《尔雅》曰：饙、馏、稔也。(今呼{修食}饭为饙，熟为馏。稔，或作饪也。饙，音甫云切。馏，力又切。{修食}，音修。)食饙谓之餲，(饭秽臭。)博者谓之烂。(烂，饭相着也。)米者谓之檗。"(饭中有未熟者。)
《春秋运斗枢》曰：粟五变而以阳化，生为苗，秀为禾，三变而祭谓之粟，四变入臼，米出甲，五变而蒸饭可食。
《说文》曰：饙，{修食}饭也。馏，饭气蒸也。饡，(音赞。)以羹浇饭也。饖，(一月切。)饭伤熟也。〈月壹〉，(一煎切。)饭伤湿也。
《释名》曰：饭，分也，使其粒各自分也。干饭而暴干之也。
《史记》曰：廉颇之奔魏也，魏不能用。而赵数困于秦，赵人思复得廉颇，廉颇亦思复为赵用。赵王因使使魏，视颇尚可用不。郭开怨颇，不欲令还，多与使者金，令毁之。使者视颇，为之一饭一斗米，十斤肉，被甲上马，以示可用。使者还报曰："廉将军虽老，尚善饭，然与臣少顷，三遗屎矣。"王以为老，遂不召。
又曰：孟尝君待客夜食，有人蔽火光。客怒，以为饭不等，辍食辞去。孟尝君起，自持其饭比之，客惭自刎。
《汉书》曰：公孙弘为丞相，食脱粟之饭。
又曰：王莽使中黄门王叶领长安。莽闻城中饥馑，以问叶，叶取市所卖粱饭肉羹持入，视莽曰："民食咸如此。"莽信之。
《续汉书》曰：羊陟拜河南尹，常食干饭。
《后汉书》曰：王郎起，光武至南宫，遇大风雨，引车入道傍空舍。冯异抱薪，邓禹𦶟火，光武对灶燎衣，异进麦饭兔肩。
谢丞《后汉书》曰：左雄为冀州刺史，长食干饭。司马苞为太尉，常食漉饭。李固为太尉，常食麦饭。王畅为南阳太守，作饭盐豉菜茹。羊茂为东郡太守，常食干饭。胡劭为淮南太守，使钤下阁外炊曝，作干饭。
《汉旧仪》曰：齐法：二人施案，陈三十六肉，食九谷饭。
《魏书》曰：卞太后左右食菜粟饭。
《魏略》曰：王朗会稽败，太祖盛会啁之，曰："不能效君昔在会稽折粳米饭。"朗曰："宜适难值，如朗者未可折而折，明公今日可折而不折也。"
《吴书》曰：袁术在寿春，百姓饥穷，以桑椹、蝗虫为干饭。
又曰：是仪服不精细，食不重膳，家无储蓄。孙权闻之，幸仪舍，求视蔬饭，亲尝之，叹息，即增俸赐。
《晋书》曰：石崇家稻米饭在地，经宿皆化为螺，时人以为族灭之应。
又曰：卫瓘家人炊饭，堕地尽化为螺，岁馀而及祸也。
又曰：殷仲堪自在荆州，连年水旱，百姓饥馑。仲堪食常五碗，盘馀肴饭粒落席间，辄拾以啖之。虽欲率物，亦缘其性真素也。
《宋书》曰：衡阳王义季都督荆州，尝大搜于郊。有野老带苫而耕，命左右斥之。老人拥耒对曰："昔有楚子盘游，受讥令尹。今阳和扇气，播厥之始，一日不作，人失其时。大王驰骋为乐，驱斥老夫，非劝农之意！"义季止马曰："此贤者也。"命赐之食，老人曰："吁！愿大王均其赐也。苟不夺人时，则一时皆享王赐，老人不偏其私矣。斯饭也，弗敢当。"问其名，不言而退。
《南史》曰：宋初，吴郡人陈遗少为郡吏，母好食铛底饭。遗在役，恒带一囊，每煮食，辄录其焦以饴母。后孙息乱，聚得数斗，恒带自随。及败逃窜，多有饿死，遗因此得活母。昼夜泣涕，目为失明，耳无所闻。遗还入户，再拜号咽，母豁然即明。
《梁书》曰：谢兰五岁时父亡，未食。乳媪欲令饭，兰终不进。舅阮孝绪闻之，叹曰："此儿在家则曾子之流，事君则蔺生之匹。"因名曰蔺。稍授以经史，过目便能讽诵。孝绪每曰："吾家阳元也！"(袁淑字阳元。)
又曰：齐荀儿之役，临汝侯嘲罗研之曰："卿蜀人，乐祸贪乱，一至于此。"对曰："蜀中积弊，实非一朝。百家为村，不过数家有食，穷迫之人，十有八九，缚束之使，旬有二三。贪乱乐祸，无足多怪。若令家畜五母之鸡、一母之豕，床上有百钱布被，甑中有数升麦饭，虽苏、张巧说于前，韩、白按剑于后，将不能使一夫为盗，况贪乱乎？"
又曰：鱼弘为湘东王镇西司马，述职西上，道中乏食，缘路采麦米饭给所部。弘度之所后，人觅一麦不得。又于穷洲之上，捕得数百猕猴以为脯，以供酒食。
又曰：傅翙代刘玄明为山阴令，问玄明曰："愿以旧政告新令尹。"答曰："我有奇术，卿家谱所不载，临别当相示。"既而曰："作县惟日食一升饭，而莫饮酒，此第一策也。"
又曰：裴元礼为西豫州刺史，母忧居丧，惟食麦饭。
又曰：沈众永定二年兼兵部尚书，监起太极殿，恒衣布袍芒𪨗，以麻绳为带，又囊麦饭饣半以啖之。朝士咸共诮其所为。
《陈书》曰：孔奂为武康令。武帝克日决战，乃令奂多营麦饭，以荷叶裹之。一宿之间，得数万裹，军人食讫，尽弃其馀。
崔鸿《前秦录》曰：符坚以乞活夏点为左镇郎，胡人护磨那为右镇郎，奄人申香为拂盖郎。点等身长一丈八尺，并多力善射，三人每食饭一石、肉三十斤。
《后魏书》曰：杨播兄弟雍睦。播每出，或日斜不至，不先饭。待还然后食。
又曰：卢义僖为都官尚书，性清俭，不营财利。虽居显位，每至困乏，麦饭蔬食，然亦甘之也。
又曰：阚因甚贫弊，不免饥寒。性能多食，一饭至三斗乃饱。卒无后。
《唐书》曰：太宗谓侍臣曰："朕自皇太子立也，遇物必诲。见其将饭，告稼穑艰难，不夺农时，乃可常有。"
又曰：蒋沇，乾元后授陆浑、盩厔、咸阳、高陵四令。当军旋之后，疮痍未平，沇竭心抚劳，所至安辑。副元帅郭子仪每统兵由其县，必戒吏曰："蒋令清严，干办供亿固当有素，士众得蔬饭见馈则已，无挠清政！"其为时人所知如此。
《墨子·守备》曰：干饭，人二升，以备阴雨。
《晏子春秋》曰：晏子相齐，食脱粟之饭。
《尹文子》曰：晋国俗奢，文公俭以矫之，因食脱粟之饭。
《庄子》曰：子舆与子桑友，而霖雨十日，子舆曰："子桑殆病矣。"裹饭而往食之。
又曰：宋钘、尹文，其为人太多，其自为太少，日请置五升之饭足矣。(斯明自为之大少也。)
《列子》曰：楚灵王好细腰，宫中皆以三饭为节。期年有黎黑之色。
《孟子》曰：齐人有一妻一妾，其良人出行，则厌酒肉而后返，欺其妻云："富贵人共饮食也。"其后妻向其所之，乃就郊外乞人祭饭。
《韩子》曰：尧食粝蒸之饭。
又曰：孙叔敖为令尹，粝饭菜羹，枯鱼之膳。
又曰：婴儿之相与戏，以尘为饭，以水为饮，以泥为羹，以木为胾。
《淮南子》曰：为客治饭，而自食藜藿，名尊于实。(仁义之名重于治饭之实也。)
《六韬》曰：尧王天下，滋味重累弗食；温饭暖羹，不酸馁不易。
《家语》曰：孔子厄于陈、蔡，从者七日不食饭。子贡以所赍货窃犯围出，告籴于野人，得米一石焉。颜回、仲由炊之于坏屋之下，有尘埃堕饭中，颜回取而食之。
《吕氏春秋》曰：饭之美者，玄山之禾、不周之粟、阳山之穄、南海之稻。
《吴越春秋》曰：勾践载饭与羹，以游国中。行子戏之遇孤，孤即脯而啜之。
《神异经》曰：东南有人名黄父，以鬼为饭，以雾为浆。
《说苑》曰：吕望行年五十，卖饭棘津。
《论衡》曰：鼠涉饭中，捐而不食。
《风俗通》曰：俗说："不大饿，不在车饭。"谓正得一车饭，不复活也。或曰："辅车上饭，小小不足济也。"案，吴郡名酒杯为{杨皿}，(音一章。)言大饿人得一{杨皿}饭，无所益也。"宁相六，不守熟。"案，蒸饭更泥谓之馏，音与"六"相似也。
《潜夫论》曰：夫粱饭食肉，有好于面目，不若粝粢藜蒸之可食于口也。
《物理论》曰：忿爨之未熟，复甑而弃之，所害亦多矣。
《西京杂记》曰：公孙弘起家徒步为丞相，故人齐贺从之，弘食以脱粟，复以布被。贺怨曰："何用故人富贵乎？脱粟布被，我自有之！"弘大惭。贺乃告人曰："公孙弘内服貂蝉，外衣麻枲，内厨五鼎，外膳二肴，岂可以示天下哉？"于是朝廷自此疑矫焉。弘闻之，叹曰："宁逢恶宾，不逢故人。"
《风土记》曰：精淅米，十取七八，淅使青，蒸而饭色乃紫绀，于东流水饭食，而洗除不祥。
《通俗文》曰：饭臭曰〈月壹〉，沙入饭曰糁。
《录异传》曰：袁公路年十八，常饭乳食蜜饭。
《异苑》曰：卫士度，苦行居士也。其母常诵经，曾出自斋，空中下大钵，满中香饭。母分赋齐人，皆七日不饥。
《祢衡别传》曰：刘表尝作上事，极以为快。衡见之，便灭败投地，曰："作此笔者，为食饭不？"
《孟宗别传》曰：宗为光禄勋，大会，醉，吐麦饭。察者以闻，诏问食麦饭意，宗答："臣家足，有米麦饭，直愚臣所安，是以食之。"
孔衍《在穷记》曰：彭城王送橡饭十斛。
《安成记》曰：安成郡毛亭二十里，田畴膏腴，厥稻馨香，饭若疑脂。
《四王起事》曰：惠帝还洛阳，路中作饮食，宫人有持升馀米饭者，浇以供至尊。
《世说》曰：荀公曾在武帝坐上食笋，进饭曰："此是劳薪炊也。"帝密遣问外，云实是故车脚。
《时镜新书》曰：岁暮，家家具有肴蔌，谓为宿岁之储，以入新年也。相聚酣歌，名为送岁。留宿饭，至新年十二，则弃于街衢，以为去故取新，除贫取富，陶朱公、倚顿，此事无辍。又留此饭，须惊蛰雷鸣，掷之屋上，令雷声远。
焦赣《易林》曰：南箕无舌，饭多沙糖。
《离骚》曰：精琼靡以为饭。(精凿玉屑以为饭也。)
宋玉《风赋》曰：主人之女，为臣炊雕胡之饭。
潘尼《钓赋》曰：红曲之饭，糅以菰粱。五味道洽，馀气芬芳。
枚乘《七发》曰：楚苗之食，安胡之饭，抟之不解，一啜而散。
桓麟《七说》曰：香箕为饭，杂以粳菰，散如细蚳，抟似凝肤。
应璩《薪诗》曰：灶下炊牛矢，甑中庄豆饭。
孙子楚《祀介子推祝文》曰：枣饭一盘。
王粲《七释》曰：西旅游梁，御宿素祭。瓜州红麹，参糅相半。软滑膏润，入口流散。
傅选《七诲》曰：孟冬香秔，上秋膏粱，雕胡菰子，丹贝东墙，濡润细滑，流泽芬芳。
○飧
《释名》曰：飧，散也。投饭于水中，各散也。(《通俗文》曰：水浇饭曰飧。音孙。)
《春秋左氏传》曰：晋公子重耳及曹，曹共公闻其骈胁，欲观其裸，薄而观之。(薄，迫也。骈胁，合干。)僖负羁之妻曰："吾观晋公子之从者，皆足以相国。若以相(若遂以为傅相。)夫子必反其国。反其国，必得志于诸侯。得志于诸侯，而诛无礼，曹其首也。子盍早自贰焉？"(自贰，自别异于曹。)乃馈盘飧，置璧焉。(臣无境外之交，故用盘载璧飧中，不欲令人见也。)公子受飧反璧。
又曰：晋侯问原守于寺人勃鞮，对曰："昔赵衰以壶飧从，径馁而不食，遂使处原。"
《韩子》曰：晋文出亡，箕郑挈壶飧而从。迷失道，与公相失，饥而道泣，弗敢食。及公反国克原，而使为原之守，曰："夫经饥馁之患，而必全壶飧，是将不以原畔也。"浑轩闻而非之曰："以不动壶飧之故，怙其不以原畔，不亦无术乎？"夫明主不恃其不我畔，恃吾不可畔也，不恃其不我欺，恃吾不可欺也。"
《战国策》曰：中山吾走，有二人随其后，曰："臣父尝戏，君下壶飧哺臣父，故来死君也。"
《国语》曰：越王召范蠡而问焉，曰："谚有之(谚，俗之善语。)曰：觥饭不及壶飧。"(觥，大也。大饭，盛馔也。盛馔未具，不徙以虚待之，不及壶飧之救饥疾也。己欲灭吴，取快意得之而已，不能待有馀力。)
又曰：敌国宾至，关尹以告，膳宰致飧，(熟食曰飧。)廪人献饩。
沈约《宋书》曰：文帝为王玄谟作四时诗，曰：粟飧充夏餐。
顾和《与蔡谟书》曰：夏侯家言："食浆酪飧，犹胜于羹饭耳。"
○黍
《释名》曰：黍，汝也，相黏汝也。
《礼记·曲礼上》曰：饭黍无以箸。
又《曲礼下》曰：祭宗庙，黍曰芗合。
《论语·微子》曰：文人止子路宿，杀鸡为黍而食之。
《家语》曰：孔子侍坐于哀公，赐之桃与黍。孔子先食黍，而后食桃，左右皆掩口而笑。公曰："黍者所以雪桃，非为食之也。"孔子对曰："丘知之矣。夫黍者，五谷之长也，郊祀宗庙以为上盛；果属有六，而桃不与焉，为其下，祭祀不登郊庙。丘闻之也，君子以贱雪贵，不闻以贵雪贱。今以五谷之长雪果之下者，是从上雪下也，臣以为妨于教，害于义，故不敢。"公曰："善。"
谢承《后汉书》曰：范式与张元伯为友，春别京师，以秋为期。至九月十五，杀鸡为黍，言未绝，而巨卿至。
《魏略》曰：沐并，字德信，名有志介。尝过姊，姊为杀鸡为黍而不留。
《北齐书》曰：李士谦自以少孤，未尝饮酒食肉，口无杀害之言。亲宾至，辄陈樽俎，对之危坐，终日不倦。李氏宗族豪盛，每春秋二社，必高会极宴，无不沉醉喧乱。尝集士谦所，盛馔盈前，而先为设黍，谓群从曰："孔子称黍为五谷之长，荀卿亦云食先黍稷。古人所尚，宁可违乎？"少长肃然，无敢弛惰，退而相谓曰："既见君子，方觉吾徒之不德也。"
又曰：卢道虔为尚书，会同僚于草屋下，设鸡黍之膳，谈者以为高。
《幽明录》曰：汉武帝与近臣宴于未央殿，啖黍臛也。
《襄阳记》曰：司马德操尝造庞德公，值其渡沔上先人墓，径入上堂，呼德公妻子使速作黍。
《祢衡别传》曰：黄祖在蒙冲舟宾客，作黍臛，衡得便自饱食，不顾左右，复抟弄以戏。
《竹林七贤论》曰：阮咸兄子简亦旷达，自居大丧，行遇大雪寒冻，遂诣浚仪令，令为他宾设黍臛，简又食之，以致清议，废顿三十年。
《孟子》曰：葛伯率其民，要其有酒肉黍稻者而夺之。有一童子，以黍肉饷，又杀而夺之。
《淮南万毕术》曰：取冢墓黍啖儿，不思母。(取新冢前祠黍用啖儿，则不思母也。)
《风俗通》曰：今宴饮大会，皆先黍臛。
卢谌《祭法》曰：祠用白黍、黄黍。
