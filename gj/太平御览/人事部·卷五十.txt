○交友四
《庄子》曰：子祠、子舆、子梨、子来四人相与语曰："孰能知死生存亡之体，吾与之友矣。"四人相见而笑，莫逆于心。遂相与为友。
又曰：孔子与柳下季为友。
又曰：桑扈、孟子、琴张三人相与为友。
《孟子》曰：舜上见帝，帝馆于贰宫，迭为宾主。是天子交匹夫也。
《史记》曰：管夷吾、鲍叔牙二人相友。管仲曰："吾始困时，尝于鲍柿胖，分财利多自与，鲍叔不以我为贪，知我贫也。吾尝为鲍叔谋事而更穷困，鲍叔不以我为愚，知时有利不利也。吾尝三仕三见逐于君，鲍叔不以我为不肖，知我不遭时也。吾尝为君三战三北，鲍叔不以我为怯，知我有老母也。生我者父母，知我者鲍叔也。"
《傅子》曰：杜畿至许，见侍中耿纪，共语终夜。尚书令荀彧家与纪屋相比，夜闻畿言，异之。至旦，遣谓纪曰："不有国士，何以居位？"既见畿，如旧相识，遂进畿于朝。
《郭子》曰：冀州刺史杨准二子，乔字国彦，髦字士彦，清平有识，俱总角为成器。准与裴頠、乐广友善，遣见之，頠谓准曰："乔及卿，髦小减也。"广谓准曰："乔自及卿，髦尤精出。"准笑曰："我二儿之优劣，乃裴、乐之优劣。"论者许之。
《鲁连子》曰：舜耕于历山而交益，陶于河滨而交禹。
《孔丛子》曰：子高游赵，平原君客之。有邹文节与子高相友善，及将还鲁，诸故人诀。既毕，文节送行，三宿；临别，文节流涕交颐，子高徒抗手而已，分背就路。其徒问之曰："先生与彼之子善，彼有恋恋之心，凄怆流涕；而先生厉声高楫，无乃非亲亲之谓乎？"子高曰："始吾谓之大丈夫，乃今知其妇人也！人生则有四方之志，岂鹿豕也哉，而常群聚乎？"
又曰：秦庄子死，孟武伯问孔子曰："古者同僚有服乎？"答曰："闻诸老聃，昔虢叔、闳夭、太颠、散宜生、南宫括五者同僚，比德以赞文武。及虢叔死，四人为服。古之达礼者行之。
《韩诗外传》曰：宋玉因其友事襄王，王待玉亦无异。
《江表传》曰：吴有程普者，颇以年长，数凌侮周瑜。瑜折节下容，终不之与校。普后自敬服而亲重之，乃告人曰："与周公瑾交，若饮醇醪，不觉自醉。"
袁弘《山涛别传》曰：陈留阮籍、谯国嵇康，并高才远识，少有悟其契者。涛初不识，一与相遇，便为神交。
《列士传》曰：六国时，羊角哀与左伯桃为友，闻楚王贤，俱往仕。至梁山逢雪，粮尽，度不两全，遂并粮与角哀。哀至楚，楚用为上卿。后来收葬伯桃，伯桃墓逼近荆将军陵，而伯桃告云："我日夜被荆将军伐之。"哀乃简ｘ，未知胜否，云："我向地下看之"，遂自刎死。
《道学传》曰：杜京产，建武初征之。产曰："庄周持钓，岂为白璧所回避！"不就。会稽孔道征亦守志，产与友善。
又曰：薛彪之闻陶隐居，委绂架石室，与蒋负刍邻居接遇拢彪叹曰："彼二人者，可为道友，何为久滞东川？"于是命棹来归，便相就共住，日夕讲习。
又曰：潘洪，字文盛，山阴人。幼辞家入山，修禀上法。陶贞白见而悦之，遂与投分，共游诸处，寻求真书。
又曰：许迈，字远游。少与高阳许询并治高节，同志齐名。询能清言，兼有词藻；迈博学，亦善属文。
《广州先贤传》曰：董正，字伯和，番禺人也。隐士南阳车遂，字德阳，闻正令名，不远万里，径来投正。正道同志合，恩如伯仲。数年中遂得病，正为倾家救恤，疾笃命绝，停尸于堂。殡敛之礼，如同生身，自送丧于南阳。
《殷氏世传》曰：殷褒，字玄祚，渤海府君之子。河南郑廉，始出寒贱，又未知名，见而友之。廉父常居肆，乃就拜其父于市，众皆惊。廉由是显名，位至司徒。
《荀氏家传》曰：荀羡与沛国刘真长、太原王仲祖、陈郡商洪源并著情契。太宗时居阿衡之任，虚中诱纳，宾友贤哲，与羡等数人为布衣之好。
又曰：荀粲简贵，不能与常人交接，所交者皆一时俊杰。粲卒，至葬，夕赴者十馀人，皆同年名士也。哭之感动路人。
嵇康《高士传》曰：逢萌、条房、李云、王尊，同时相友，世号之四子。
《海内先贤传》曰：颍川锺皓，字季明，为郡功曹，时陈实为西门亭长。皓深礼之，与同分义。皓辞公府，太守问谁可代君，皓曰："明府必得其人，西门亭长可也。"
张隐《文士传》曰：祢衡与孔融作尔汝之交。时衡未满二十，融已五十，重衡才秀，忘年也。
《向秀别传》曰：秀，字子期。少为同郡山涛所知，又与谯国嵇康、东平吕安友善。其趋舍进止，无不必同；造事营生，业亦不异。常与康偶锻于洛邑，与吕安灌园于山阳，收其馀利以供酒食之费。或率尔相携，观原野极游浪之势，亦不计远近；或经日乃归，复修常业。
《郭林宗别传》曰：郭泰，字林宗。入颍川则友李玄礼，至陈留则结苻伟明，之外黄则亲韩子助，过蒲亭则师仇季知也。
《英雄记》曰：袁绍不妄通宾客，好游侠，与张孟卓、何伯求、吴子卿、许子远、伍德瑜等皆奔走之友，不应辟命。
《荆州记》曰：陆凯与范晔为友，江南寄梅花一枝，来诸长安与晔，并赠诗曰："折花奉驿使，寄与陇头人。江南无所得，聊赠一枝春。"
虞预《会稽典录》曰：盛宪，字孝章。初为台郎，常出游，逢一童子，容貌非常。宪怪而问之，是鲁国孔融，年十馀岁。宪下车执融手，载以归舍，与融谈宴，结为兄弟。升堂拜母曰："可贺宪母，昔有宪，宪今有弟。"
又曰：卓恕，字公行，上虞上也。与人期约，虽遭暴风疾雨，无不至者。尝从建邺辞太傅诸葛恪，恪问："何当复来？"恕答曰："某日当复亲牿拢"至是日，恪停食候恕。至时，宾客会者皆以为稽，建邺相去千馀里，道隔江湖，岂得如期。须臾，恕至，一坐尽惊。
又曰：贺劭，字兴伯，山阴人也。为人美姿容，动静有常，与人交，久而敬之。
又曰：虞伦，字孝绪，馀姚人也。与骆瑗为弹冠之友。
《吴录》曰：步骘与卫于同年相善，俱以种瓜自给，昼勤四体，夜诵经傅。
《三辅决录》曰：游殷为胡轸所害，同郡吉伯房郭公休与殷同岁相善，为缌麻三月。
赵歧《三辅决录》曰：蒋诩，字玄卿。舍中三径，惟羊仲、裘仲从之游，二仲皆雅廉逃名之士。
《华阳国志》曰：洛阳庆鸿，慷慨好义，廉范与为刎颈之交。时人称曰："前有管、鲍，后有庆、廉。"
《陈留志》曰：韦庾，字宣明，襄邑人也。常居园中，故世谓之园公。与河内轵人甪里先生、绮里季、夏黄公为友，皆修道洁己，非义不践。当秦末避代入商洛山，隐居自娱。
《竹林七贤论》曰：嵇康，字叔夜，与东平吕安少相知友，每一相思，辄千里命驾。
又曰：山涛与阮籍、嵇康皆一面契若金兰。涛妻韩氏尝问涛，涛曰："吾当年可为交者，惟二人而已。"
崔豹《古今注》曰：郑弘行宦京洛，未至，夜宿一壖。(如过、如绿二切。河边地也。)于是逢旧友四人，四顾荒郊，村落绝远，酤酒无处，情抱不申。仍各以钱投水中，依评共饮，尽夕酣畅，皆得大醉。因名"沉酿川"。
刘向《说苑》曰：伯牙子鼓琴，其友钟子期听之，方鼓琴而志在于太山。锺子期听之，曰："善哉鼓琴，巍巍乎若太山！"少选之间，而志在流水。锺子期听之，曰："善哉鼓琴，汤汤乎若流水！"锺子期死，伯牙子屏琴绝弦，终身不鼓，以为时无足为鼓琴者。
《说苑》曰：魏文侯叹田子方曰："自友子方也，君臣益亲，百姓益附，吾是以知交士之功焉。"
《世说》曰：山公与嵇、阮契若金兰，山公妻韩氏，觉二人异于常，欲窥之。他日，二人来，妻窃窥之，公曰："二人何如？"妻曰："君殊不如。正当以识度相及耳。"公曰："伊辈亦当以我为胜。"
又曰：华歆与管宁、邴原相友，曾共锄园得金，宁以锄挥之，与瓦砾无异，歆捉而掷之。
又曰：荀巨伯远看友人疾，值胡贼攻郡。巨伯不忍去，贼既至，谓巨伯曰："大军至，一郡并空，汝何男子，轻大军而敢独止！"巨伯曰："有友人疾，不忍委之，宁以我身代友人之命。"贼知其贤，自相谓言："我辈无义之人而入有义之国。"疾促军而还，一郡并全。
又曰：陆机赴假还洛，辎重甚盛，戴渊与年少掠之。渊在岸上据胡床指挥，左右皆得其宜。渊既有风标锋颍，虽处鄙事，神气独异于众。机于船屋上，遥谓之曰："卿才如此，亦复作劫？"渊便流涕投剑归机，辞属非常。机弥重之，便与定交，咋笔荐焉。
又曰：夏侯称，字义权。年十六，与文帝为布衣之交。每宴，气凌一座，辩士不能答，代之高者多从之游。
又曰：支道林，丧法庆之后，精神殒丧，风味转坠。常谓人曰："昔匠石废斤于野人，牙生辍弦于锺子，推己外求良，不虚也。冥契既逝，发言莫赏；中心蕴结，余其亡矣。"后一年，支遂亦陨。
又曰：王爽与司马太傅饮酒，太傅醉呼王为小子。王曰："亡祖长史与简文帝为布衣之交，亡姊伉俪二宫，何小子之有！"
杨松玠《谈薮》曰：太原孙伯翳放情物外，栖志丘壑，与王令君高范将军云为莫逆之交。
《琴操》曰：《三士泅路者，其思革子之所作也。其思革子、户文子、叔衍子三人相与为友，闻楚成王贤好士，三人俱往见之，于豪嵚岩之间，卒逢飘风暴雨，俱伏于空柳之下，衣寒粮乏，度不俱祸拢三人相视叹曰："与其饥寒俱死，岂若并衣粮于一哉！"二子以革子为贤，推衣与之。革子曰："生则同乐，死则共之。"固辞。二子曰："吾相与犹左右手也。左伤则右救，右伤则左劳，子不我受，俱死无名，可痛乎！"于是革子受之，二子遂冻饿而死。其思革子揭衣粮而去，往见楚王。王知其贤，用旨酒嘉肴设钟鼓乐之。革子有忧悲之色，楚王乃推樽罢乐，升琴而进之。其思革子援琴而鼓，作相与别散之志。
《孙楚牵招碑》曰：初，君与刘备少长河朔，英雄同契，为刎颈之交。有横波截流、柎翼横飞之志。俄而委质于太祖，备遂鼎足于蜀汉。所交非常，为时所忌，每自酌损乎季孟之间。
蔡邕《真定直父碑》曰：其接友也，审辩真伪，明于知人。度终始而后交，情不疏而貌亲。
夏侯湛《鲍叔像赞》曰：鲍子愔愔，式昭德音。绸缪陈仲，二人同心。厥芳犹兰，其坚如金。遥遥景迹，君子攸钦。
周祗《执友箴》曰：人亦可言，贵则易交。利重太山，道轻鸿毛。久而益敬，见之晏平。霜雪既至，劲柏冬青。
