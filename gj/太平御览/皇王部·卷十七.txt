○后汉敬宗孝顺皇帝
《东观汉记》曰：孝顺皇帝讳保，孝安长子也。母早薨，追谥恭愍皇后。上幼有简厚之质，体有敦悫之姓，宽仁温惠。始入小学，诵《孝经》章句，和熹皇后甚嘉之，以为宜奉大统。年六岁，永宁元年，为皇太子。受业《尚书》，兼资敏达。初，乳母王男、厨监邴吉为大长秋江京、中常侍樊丰等所谮愬，京惧有后害，遂共构太子，太子坐废为济阴王。安帝崩，北乡侯即尊位。王废绌，不得上殿临棺，而悲哀泣血，不下飡粥。北乡侯薨，车骑将军阎显等议："前不用济阴王，今用，怨人。"白阎太后复征，诸王子闭门发兵。中黄门孙程等十九人共讨贼臣，以迎济阴王，于德阳殿西锺下，即皇帝位。汉安元年八月，遣侍中杜乔、光禄大夫周举等八人分行州郡，颁宣风化，举实臧否。建康元年八月，帝崩于玉堂前殿，在位十九年，时年三十。遗诏无起寝庙，衣以故服，珠玉玩好皆不得下，务为节约。葬宪陵，庙曰敬宗。
《续汉书》曰：帝为太子四岁，避尝被疾，当阿母王圣第新治，乳母王男、厨监邴吉以为犯土忌，不可御，与江京、樊丰及圣二女永等相是非，圣永诬谮，男、吉皆物故，太子思恋男等，数为之叹息。圣永惧有后害，遂与京、丰等共构太子，坐废为王。
○孝冲皇帝
《东观汉记》曰：孝冲皇帝讳炳，顺帝之少子也。年三岁，是时皇太子数不幸，国副未定，有司上言宜建圣嗣。建康元年四月，立为太子。顺帝崩，太子即帝位，尊皇后梁氏为皇太后。帝幼弱，太后临朝。永熹元年正月，帝崩于玉堂前殿，在位一年，葬怀陵。
《帝王世纪》曰：孝冲皇帝即位一年，年三岁。
○孝质皇帝
《东观汉记》曰：孝质皇帝讳缵，章帝玄孙，千乘贞王伉之曾孙，乐安王孙，渤海王子也。年八岁，茂质纯淑，好学尊师，有闻于郡国。孝冲帝崩，征封建平侯，即皇帝位。本初元年闰六月，帝崩于玉堂前殿，在位一年，时方九岁，葬静陵。
《汉晋春秋》曰：帝初年幼小，闻梁冀专权于天下，每朝出，辄目之，曰："此跋扈将军。"冀闻而大惧，遂阴行鸩毒。始病，呼太尉李固入。固前问病，帝曰："食煮饼，令肠中闷，得水尚可活。"冀曰："不可。"语未绝而崩。
○威宗孝桓皇帝
《东观汉记》曰：孝桓皇帝讳志，章帝曾孙，河间孝王孙，蠡吾侯翼之长子也。母曰匽夫人。年十四，袭爵，始入，有殊于人，梁太后欲以女弟妃之。太初元年四月，征诣雒阳。既至，未及成礼，会质帝崩，无嗣，太后密使瞻察威仪才明，任奉宗庙，遂与兄冀定策于禁中，迎帝即位，时年十五。改元建和。二年，大将军梁冀辅政，纵横为乱。帝与中常侍单超等五人共谋诛之，于是封超等为五侯。五侯暴恣日甚，毒流天下。白马令李云坐直谏诛。名臣少府李膺等并为阉人所谮，诬为党人，下狱死。在位二十一年崩，年三十六。
薛莹《汉纪赞》曰：汉德之衰，有自来矣。而桓帝继之以淫暴，封殖宫竖，群妖满侧，奸党弥兴，贤良被辜，政荒民散，亡征渐积，逮至灵帝，遂倾四海，岂不痛哉！《左传》曰："国于天地有与立焉，不数世淫不能弊也。"信矣。
○孝灵皇帝
《续汉书》曰：孝灵皇帝讳宏，章帝玄孙，河间孝王曾孙，解渎亭侯淑之孙，苌之子也。母曰董姬。苌薨，上袭爵为侯。永康元年十二月，桓帝崩。先是，数有皇子夭昏不遂，太后与父窦武定策禁中。建宁元年正月征到，止夏门亭，以王青盖车迎入于殿，即皇帝位。太后临朝。四年正月，帝加元服。光和元年初，置鸿都门学生，本颇以经学相引，后试能为尺牍辞赋及以工书鸟篆者相课试，至千人，皆尺一敕州、郡、三公举用辟召，或典州郡，入为尚书侍中，封侯赐爵。四年，于后宫与宫人为列肆贩卖，使相偷盗争斗。上临视以为乐。又于西园弄狗带绶，著进贤冠。中平元年初卖官，自关内侯以下至虎贲、羽林，入钱各有差。二年，税天下田，亩十钱，以治宫殿，发太原河东豫道林木，黄门常侍断截，州郡送林文召掌，主史谴呼，不中，退卖之。贵戚因缘贱买，十倍入官，其贵戚所入者，然后得中。宫室连年不成，州郡因增加调发，刺史二千石迁除皆责助治宫钱，大郡至二千万。诸诏所征，皆令西园驺密约，敕号曰"中使"，恐动州郡，多受财赂，天下骚动，起为盗贼矣。是岁，又于西园造万金堂，以为私藏，别司农金钱缯帛，积之于中。又还河间买田业，起第观。上本侯家，居贫，即位常曰："桓帝不能作官家，曾无私钱。"故为私藏。复寄小黄门常侍家钱至数千万。又云张常侍是我翁，赵常侍是我母，由是宦官专朝日盛，奢僣无度，各起第宅，拟则宫室。上尝登永安侯台，黄门常侍恶其登高台见居处楼殿，乃使中大夫尚垣谏曰："天子不当登高，登高则百姓虚。"自后遂不复登台榭矣。四年，又募买关内侯，假金紫入钱五百万。六年四月，帝崩于嘉德殿，在位二十二年，时年三十四，葬文陵。
《续汉书·五行志》曰：灵帝好胡服帐、胡床、胡饭、胡箜篌笛、胡舞，京都贵戚皆竞为之。其后董卓多纵胡兵掳掠，夜发掘园陵。帝又于宫中西园，驾四白驴，躬自操辔驱驰周旋以为大乐。于是公卿贵戚转相仿效，至相谋夺，驴价与马齐。
《献帝春秋》曰：初，黄巾贼起，灵帝建九重华盖，自称无上将军，身被介胄，练兵京城。先是，造作角钱犹五铢，而有四道连于边轮，百姓或有识者，以为妖征，窃言："新钱有四道，京城将坏，而此钱四出，散于四方之外乎？"遂皆如言。
薛莹《汉纪赞》曰：汉氏中兴，至于延平而世业损矣。冲、质短祚，孝、桓无嗣，母后称制，奸臣执政。孝灵以支庶而登至尊，由藩侯而绍皇统，不恤宗绪，不祗天命。上亏三光之明，下伤亿兆之望。于时爵服横流，官以贿成，自公侯卿士，降于皂隶，迁官袭级，无不以货。刑戮无辜，摧仆忠贤，佞谀在侧，直言不闻。是以贤智退而穷处，忠良摈于下位。遂至奸邪蜂起，法防堕坏，夷狄并侵，盗贼糜沸，小者带城邑，大者连州郡，编户骚动，人人思乱。当斯之时，已无天子矣。会灵帝即世，则祸寻其后，宫室焚灭，郊社无主，危自上起，覃及华夏，使京室为墟，海内萧条，岂不痛哉！
《典略》曰：建宁二年，帝时年十三岁，宦官用事，排疾士人。熹平四年五月，帝自造《皇义》五十章。光和五年，帝幸太学，自就石碑作赋。
○废帝弘农王
《献帝春秋》曰：孝灵皇帝，何皇后生太子辩。帝数失子，不敢正名，养于道人史子眇家，号曰"史侯"。
《后汉书》曰：中平六年四月丙辰，灵帝崩于南宫嘉德殿。戊午，皇子辩即皇帝位，年十七，太后临朝。八月，中常侍段珪等杀大将军何进，于是虎贲中郎将袁术烧东西宫，攻诸宦者。庚午，张让、段珪等劫少帝及陈留王，幸北宫。司隶校尉袁绍勒兵收伪司隶校尉樊陵及诸阉人，无少长皆斩之。让、珪等复劫少帝、陈留王，走小平津，尚书卢植追让、珪等，斩之，其馀投河而死。帝与陈留王协夜步逐萤光火行数里，得民家露车共乘之，还宫。九月，董卓废帝为弘农王。
《英雄记》曰：董卓在显阳苑，请官僚共议，欲有废立，谓袁绍曰："刘氏之种，不足复遗。"袁绍曰："汉家君天下四百许年，恩泽深渥，兆民戴之，恐众不从公议。"卓曰："天下之事，岂不在我？我今为之，谁敢不从！"绍曰："天下健者，不惟董公，绍请立观之。"横刀长揖而去，坐中皆惊愕。时卓新至，见绍大家，故不敢害之。卓于是遂策废皇太后，迁之永安宫，其夜崩。废皇帝史侯为弘农王，立陈留王为皇帝。卓闻东方州郡谋欲举兵，恐其以弘农王为主，乃置王阁上，荐之以棘，召王太傅责问之，曰："弘农王病困，何故不白？"遂遣兵迫守太医致药，即日弘农王及妃唐氏皆薨。
袁山松《后汉书》曰：董卓使弘农郎中令李孝儒鸩于弘农王曰："服此辟恶。"王曰："此必是毒也。"弗肯，强之。于是王与唐姬及宫人共饮酒。王自歌曰："天道易兮我何艰，弃万乘兮退守藩。逆臣见迫兮命不延，逝将弃尔兮适幽玄。"唐姬起舞歌曰："皇天崩兮后土颓，身为帝王兮命夭摧。死生路毕兮从此乖，悼我茕独兮中心哀。"因泣下，坐者〈口虚〉欷不自胜。王谓唐姬曰："卿故王者妃，势不复为吏民妻也。行矣，自爱。从此长辞。"遂鸩死。
○孝献皇帝
《续汉书》曰：孝献皇帝讳协，灵帝少子也。母曰王美人，何皇后妒而害之。灵帝母求乐太后董氏收养焉，故号董侯。中平六年四月，灵帝崩，太子辩即尊位，年幼，皇太后诏封上为渤海王。七月，徙封陈留王。九月，董卓废天子，立陈留王，是日即皇帝位，年九岁，董卓秉政。初平元年二月，天子自雒阳迁都长安。兴平元年正月，帝加元服。二年十月，上自长安东迁。建安元年七月至雒阳。八月，上自雒阳迁都于许。二十五年十月，上禅位于魏，魏王即帝位，封上为山阳公。青龙二年三月薨，以天子礼葬禅陵。
《献帝春秋》曰：袁绍将兵入宫，诛诸黄门。张让等逼迫，以尺一诏开大夏门，将帝及陈留王出，不知所如。有萤火照道，到盟津河上，传国六玺不及自随，百僚分散，惟河南中部掾闵贡见天子出，率骑追之。比晓，到河上，天子饥渴，贡宰羊进之。厉声谓让曰："今不速死，吾射杀汝。"让等惶怖，叉手再拜叩头向天子辞曰："臣等死，陛下自爱。"遂投河而死。贡扶辇还宫，时董卓适至，屯显阳苑，闻帝当至，率兵迎帝于北邙。帝见卓兵，振喜不自胜。群公曰："有诏却兵。"卓曰："卿为大臣，不能匡辅国朝，至令幼主蒙尘播越，何却兵之有？"遂俱入城。帝幸北宫，改年号曰昭宁。于阁上得六玺，失传国玺。
又曰：兴平元年，蝗虫起，百姓饥。谷一斛五六万钱，帝敕主者尽卖厩马二百馀匹及御府杂缯二万匹，赐公卿已下及贫民。车骑将军李傕不听，尽取以置其邸。李傕、郭汜有隙，傕使兄子副车中郎将李进勒兵数千，统宫使虎贲王曹等三百人，以轺车三乘载帝及伏后幸傕营，又迎宫人、公卿家属入坞，移御府诸置缯采珍宝，上方在厩，车马乘舆器物尽置其邸。放兵烧府库及居民，被害者不可胜数。五月，或欲转乘舆幸黄白城，帝不肯。司徒赵温以帝当东归，而傕等方乱，以忠节责傕，傕怒，欲斩温，傕从弟上军校尉维故温掾请谏乃止。于是，闵温与帝同门，设反关校尉以监察之。十一月，车驾东幸到黄卷亭。庚午，乘舆到弘农，张济欲与董承、杨奉交质而留乘舆，承、奉不肯，白帝东行。到涧中，济，郭汜放兵欲留车驾，承、奉力战，乘舆得过，公卿妇女衣服悉见钞夺。不解带便斫刺，寒冻死者，不可胜计。天子得过，路次曹阳，乘舆到安邑。十二月，使侍中史跱、大仆韩融奉诏，诏张济悉遣宫人公卿以下妇女及乘舆服物车马诸见略者，皆诣安邑。建安元年七月，乘舆到洛，幸城西故中常侍赵忠舍，百官被荆棘依故丘墟间，侍郎以下皆出葬采，四方州郡各拥强兵，莫有至者。曹操白帝，迁都许。庚申，车驾出洛，轘辕而东，杨奉、韩暹引军追之。轻骑既至，曹操设伏兵要于阳城山峡中，大败之。九月，车驾到许，幸曹操营，设有司营宗庙社稷。自帝西迁，朝廷倾覆，王制节度于是始建。
《汉晋阳秋》曰：献帝都许，守位而已，宿卫近侍，莫非曹氏党旧恩戚。议郎赵彦尝为帝陈言时策，曹操恶而杀之，其馀内外多见诛。操后以事入见殿中，帝不任其忿，因曰："君能相辅则厚，不尔，幸垂恩相舍。"操失色，俯仰求出。旧仪三公辅兵入朝，令虎贲执刃挟之。操顾左右，汗流洽背，自后不敢复朝请。
袁山松《后汉书》曰：献帝崎岖危乱之间，飘薄万里之衢，萍流蓬转，险阻备经，自古帝王未之有也。观其天性慈爱，弱而神惠，若辅之以德，真守文令主也。曹氏始于勤王，终至陷天，遂力制群雄，负鼎而趋，然因其利器，假而不反，回山倒海，遂移天日。昔田常假汤、武而杀君，操因尧、舜而窃国，所乘不同，济其盗贼之身一也。善乎！庄生之言：窃钩者诛，窃国者为诸侯，诸侯之门仁义存焉。信矣。
范晔《后汉书·论》曰：传称鼎之为器，虽小而重，故神之所宝，不可夺移。至令负而趋者，斯亦穷运之归乎！天厌汉德久矣，山阳其何诛焉！
