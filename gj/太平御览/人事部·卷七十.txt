○公平
《尚书·洪范》曰：无偏无党，王道荡荡。无党无偏，王道平平。
《礼记》曰：昔卫献公出奔反国，及郊，将班邑于从者而后入。柳庄曰："如皆守社稷，则孰执羁靮而从？如皆从，则孰守社稷？君反其国而有私也，无乃不可乎！"于是弗果班。
又《孔子闲居》曰：子夏曰："三王之德，参于天地。敢问何如？"孔子曰："奉三无私以劳天下。"曰："敢问何谓三无私？"子曰："天无私覆，地无私载，日月无私照。奉斯三者以劳天下。"
又《儒行》曰：儒有内称不避亲，外举不避怨。
《左传·文上》曰：贾季奔狄。宣子使臾骈送其孥。(孥，妻子也。宣子以贾季中军之佐同官故也。)夷之搜，贾季戮臾骈，臾骈之人，(人，臾骈从臣也。)欲尽杀贾以报之。臾骈曰："不可。吾闻《前志》有之曰：敌惠敌怨，不在后嗣，忠之道也。(敌，犹对也。)夫子礼于贾季。我以其宠报私怨，无乃不可乎？介人之宠，非勇也。(介，因也。)损怨益仇，非知也。以私害公，非忠也。释此三者，何以事夫子？"尽具其孥，与其器用财贿，亲帅扞之，送致诸境。
又《襄上》曰：祁奚请老，晋侯问嗣焉。称解狐，其雠也，将立之而卒。(解狐之卒。)又问焉，对曰："午也可。"(午，祁奚子。)于是羊舌职死矣，晋侯曰："孰可以代之？"对曰："赤也可。"(赤，职之子伯华。)于是使祁午为中军尉，羊舌赤佐之。君子谓："祁奚能举善矣。称其雠，不为谄。立其子，不为比。举其偏，不为党。《商书》曰：无偏无党，王道荡荡。其祁奚之谓矣！"
又《昭二十八年》曰：晋韩宣子卒，魏献子为政。(魏舒。)魏戊为梗阳大夫。(戊，舒之庶子也。梗阳，在太原也。)魏子谓成𫚋：(𫚋，晋大夫。)"吾与戊也县，人其以我为党乎？"对曰："何也？夫举无他，惟善所取，亲疏一也。"
《论语·雍也》曰：子游为武城宰。孔子问之曰："汝得人焉耳乎？"(汝为此宰，宁得贤人与之。耳，语助也。)对曰："有澹台灭明者，行不由径。非公事，未尝至于偃之室。"
《史记》曰：邑人出猎，任安常为人分麋鹿雉兔，部署小大剧易，众人皆喜，曰："任少卿分别平。"
又曰：陈平为社宰，分肉甚均。里父老曰："善哉！陈孺子之为宰！"平曰："嗟乎，使平得宰天下，亦如此肉。"
《汉书》曰：萧何不与曹参相能，及何病，惠帝自临视，因问："君即百岁后，谁可代君？"对曰："知臣莫若主。"帝曰："曹参何如？"何稽首曰："帝得之矣。臣死不恨。"
又曰：朱邑惇笃于故旧，然性公正，不可交以利。天子器之。
《东观汉记》曰：耿嵩，字文都，钜鹿人。履清高之节，髫童介然特立，不随于俗，乡党大人莫不敬异之。王莽败，盗贼起，宗族在兵中，谷食饥贵，宗家数百人，升合分粮。时嵩年十二三，宗人长少咸共推令主廪，莫不称平。
又曰：阴兴，字君陵，尽忠竭思，其无益于国。虽在骨肉，不以私好害公义。与张宗、鲜于褒不相喜，而知其有用，犹称其所长而荐之。张汜、杜禽之徒与兴厚善，以其华而少实，私货以财，终不为言，是以世称其忠平。
又曰：第五伦，字伯鱼。京兆尹阎兴召为主簿。时长安铸钱多奸巧，乃署伦为督铸钱掾，领长安市长。伦平铨衡，正斗斛，市无阿枉。百姓悦服。
又曰：吴汉尝出征。妻子在后买田业。汉还，让之曰："军师在外，吏士不足，何多买田宅乎！"遂尽以分与昆弟外家。
谢承《后汉书》曰：张陵，清河人。初为梁冀弟胤举孝廉。正月初岁，百官朝贺，冀恃豪势，不恤王宪，带剑入省。陵主台中威仪，呵冀使出，敕羽林虎贲夺其剑。胤为陵曰："昔举君适所以自伐也。"答曰："明府不以陵之不德，误见抉序，不敢阿公以报私恩。"胤有愧色。
华峤《后汉书》蔡孟喜，汝南顿人，以礼化乡里。乡里有诤讼者，辄诣喜决之。其所平处，皆曰无怨。
范晔《后汉书》曰：袁绍，官渡之役，审配二子，为曹操所擒。逢纪与配不睦，绍以问之。纪对曰："配天性烈直，每所言行，慕古人之节，不以二子在南为不义也，公勿疑之。"绍曰："君不恶之耶？"纪曰："先所争者私情，今所陈者国事。"绍曰："善！"乃不废配。
又曰：苏章，字孺文，扶风平陵人。顺帝时，迁冀州刺史。故人为清河太守，章行部案其奸赃。乃请太守，为设酒肴，陈平生甚欣。太守喜曰："人皆有一天，我独有二天。"章曰："今夕苏孺文与故人饮者，私恩也；明日冀州刺史案事者，公法也。"遂举正其罪。
《典略》曰：荀彧在台阁，不以私欲挠意。彧有群从一介，才德实薄，或谓彧曰："以君当事，不可以某为议郎耶！"彧笑曰："官者，所以表才也，若如汝言，众人其谓我何？"其持心平实皆类此也。
《魏志》曰：王观，字伟台，东郡廪丘人。为南阳太守。明帝即位，下诏书使郡县条为剧、中、平者。主者欲言郡为中平，观教曰："此郡滨近外虏，数有寇害，云何不为剧耶？"主者曰："若郡为外剧，则恐于明府有任子。"观曰："夫君者，所为民也。郡外剧，则于役调当有降馋拢岂可为太守之私而负一郡之民？"遂言为外郡，送任子诣邺。时观但有一子而又幼弱。其心公如此。
又曰：魏国初建时，未立太子。临淄侯植有才而爱。太祖狐疑，以函令密访于外。惟崔琰露板答曰："盖闻《春秋》之义，立子以长，加五官郎将仁孝聪明，宜承正统。琰以死守之。"植，琰之兄女婿，太祖贵其公亮。
《蜀志·廖立传》曰：诸葛亮为人公直，表废立，徙汶山。立闻亮卒，泣曰："吾其左衽矣。"
又《李严传》曰：亮表废平，徙梓潼。平闻亮卒，乃发病死。(习凿齿曰：夫水至平而邪者取法，镜至公而丑者忘怒。水镜之所以能穷物而不怒者，以其无私也。水镜无私，犹以免谤，况大人君子怀乐生之心，流矜恕之德，爵之而非私，诛之而非怒，天下岂有不服也哉！)故《蜀志》评曰："诸葛亮之为国，开诚心，布公道。其尽忠益时者虽雠必赏，犯法怠慢者虽亲必罚。"
《吴志》曰：吕蒙，字子明。尝以部曲事为江夏太守蔡遗所白，蒙无恨意。及豫章太守顾邵卒，权所问用，蒙因荐遗奉职佳吏，权笑曰："君欲为祁奚耶？"于是用之。甘宁粗暴好杀，既尝失蒙意，又时达权令，权怒之，蒙辄陈请，曰："天下未定，斗将如宁者难得，宜容忍之。"权遂厚宁，卒得其用。
徐广《晋纪》曰：刘弘，字和季，在襄阳。帝在西京，命弘选良才。乃称守宰征士武陵王朝，字世朗，高尚；荆王牙门将鲁国皮初，有勋江汉。弘上言朝为零陵太守，初为襄阳内史。诏以襄阳显郡，初资名未允，以弘婿前东平太守夏侯陟为襄阳。弘曰："夫总天下者，当与天下同心；治一国者，当与一国推实为任。吾总荆州十郡，安得十女婿然后为治！"乃表"陟婚亲，旧制不得相临。"
《燕书》曰：梁琛使秦，琛从兄弈先在秦为尚书郎。会罢，秦主欲令琛止栾舍。琛语有司曰："昔诸葛亮兄弟各处三国，及其聘集，公朝相见，退无私面。君子之志，余敢忘乎？"竟不诣。弈数就邸舍，因问东国起居。琛曰："今二方鼎据，兄弟并蒙附宠，论心有所在，今欲以东国事语君，恐非西国之所欲闻。"
《周书》曰：王罴，字熊，京兆霸陵人也。性严急，处物必当。每至享会，自秤量酒肉，给付将士，时人尚其均平。
《宋书》曰：张邵有佐命功。玄嘉五年，为征虏将军，领宁蛮校尉。初，王华与邵不和，及华参要，亲旧为之危心。邵曰："子陵方弘至公，岂以私隙害正义。"是任也，华实举之。
《唐书》曰：房玄龄为尚书左仆射，既任总百司，虔恭夙夜，尽心竭节，不欲一物失所。闻人之善，若已有之。明达吏事，而缘饰以文雅，审定法令，意在宽平。不以求备取人，不以己长格物，随能收叙，无隔卑贱。论者称为良相焉。
又曰：张文瓘为大理卿，旬日决遣疑事四百馀条，莫不允当，自是人有抵罪者，皆无怨言。
又曰：奚陟，字殷卿。知吏部选事，铨综平允，有能名，迁吏部侍郎。所莅之官，时以为称职。
又曰：韦承庆自天授已来，三掌天官选事，铨授平允，海内称之。
又曰：扬纂除吏部侍郎，典选十馀载，铨叙人伦，称为允当。然而抑文雅，进黠吏，观时任数，颇为时论所讥。
《尸子》曰：自井中窥星，所见不过数星；自丘上望之，则见其始出也。夫私心井中，公正丘上也。
《慎子》曰：有权衡者，不可欺以轻重；有尺寸者，不可差以长短；有法度者，不可巧以诈伪。
又曰：夫投钩分财，投策分马，非以钩策为均也。使得美者，不知所以德；得恶者，不知所以怨。故耆龟所以立公识也，权衡所以立公正也，书契所以立公信也，度量所以立公审也，法制礼籍所以立公义也，凡立公所以弃私也。
《国语》曰：赵宣子言韩献子于灵公，以为司马。(宣子，赵孟。献子，韩厥。)河曲之役，赵孟使人以其乘车奸行，献子执而戮之。众咸曰："韩厥必不役矣。其主朝登之而夕戮其车。"(车，车仆也。)宣子召礼之，告诸大夫曰："可贺我矣。吾举厥而忠，吾乃今知免于罪矣。"
《家语》曰：澹台灭明，公正无私。
《韩诗外传》曰：直者，顺道而行，顺理而言，公平无私。不为安肆志，不为危易行。
又曰：楚有白公之难，有壮之善者，辞其母将死君难。其母曰："弃母死君何乎？"壮之善曰："闻事君者内其禄，而外其身。今之所养母者，君禄也。请往死之。"比至朝，三废车中。其仆曰："子惧如是，何不返也。"壮之善曰："惧，吾私也，死，吾公也，吾闻君子不以私害公。"遂往死之。
《韩子》曰：古之全大体者，则天地，观江海，不以知累心，不以私累己。寄治乱于法术，托是非于赏罚，属轻重于权衡。不逆天理，不伤情性。不引绳之外，不推绳之内；不急法之外，不缓法之内。守成理，因自然，祸福主乎道，法而不出乎爱恶，荣辱之责在己，而不在乎人。故名成于前，德垂于后，治之至也。
又曰：解狐与荆伯柳为怨，赵简主问于解狐曰："孰可以为上党守？"对曰："荆伯柳可。"赵简主曰："非子之雠乎？"对曰："臣闻忠臣举贤，不避仇雠；其废也，不阿亲近。"简主曰："善。"遂以荆伯柳为守。(《韩诗外传》曰：魏文侯问解狐曰："寡人将立西河之守，谁可用？"解狐举其雠荆伯柳，文侯乃用。)
又曰：为人臣者，北面委质。有口不以私言，有目不以私视。
又曰：解狐荐其雠，以为相。其雠往拜谢，解狐引弓迎而射之。
《吕氏春秋》曰：尧有子十人，不予其子而授舜；舜有子九人，不予其子而授禹；至公也。(《周语》曰：舜有商均，此曰九子，不知出何书？)墨者巨子腹〈黄享〉，居秦，(巨，姓。子，男子通称。〈黄享〉，续大车啍々之啍也。)其子杀人，秦惠王曰："先生之年长矣，非有他子，寡人已令吏弗诛。"对曰："墨者之法：杀人者死，伤人者刑。此所以禁杀伤，天下之义也。王虽为之赐，(赐，爱。)而令吏弗诛，腹〈黄享〉不可不行墨者之法。"遂杀之。子，人之所私也，忍所以行大义，巨子可谓公矣。
又曰：晋平公问祁黄羊曰："南阳无令，其谁可？"乃举其雠解狐。又问："国无尉，其谁可？"乃举其子午。孔子闻之曰："祁黄羊可谓至公也。"
又曰：天无私覆，地无私载，日月无私烛，四时无私为。
又曰：昔先圣王之治天下，必先公，(公，正也。)公则天下平矣。其得之必以公，其失之必以偏。(偏，私下正。)
又曰：荆人有遗弓者，弗肯索，曰："荆人遗之，荆人得之，又何求焉？"孔子闻之曰："去其荆而可矣。"老聃闻之曰："去其人而可矣。"故老聃则至公得矣。
又曰：天下非一人之天下也，天下之天下也。(《书》云："皇天无亲，惟德是辅，故天下之天下。)阴阳之和，不私长一类；甘露时雨，不私长一物；(私，犹异也。)万民之主，不阿一人。
又曰：夏不衣裘，非爱裘也，暖有馀也。冬不用翣，(翣，扇也。)非爱翣也，清有馀也，(清，寒。)圣人不为私，非爱费也，节乎己也。
《说苑》曰：人臣之公，治官事则不营私，处公门则不言货，当公法则不阿亲，奉公举则不避仇。雠忠于事君，谓之公。
又曰：楚令尹虞丘子言于庄王曰："臣闻奉公行法，可以得荣；能浅行薄，无望上位。臣为令尹十年，国不加治，窃选俊士孙叔敖，秀才多能，其性无欲，君举而授之政，则国可宁。"庄王从之，赐虞丘子田三百，号曰国老。以孙叔敖为令尹。少焉而虞丘子家干法，孤叔敖执而戮之。虞丘子喜，入见于王言："孙叔敖果可使，持政奉国，法而不党，施刑戮而不乱，可谓公平。"庄王曰："夫子之赐也。"
又曰：楚令尹子文族有奸法者，廷理拘之。闻其令尹族也，释之。子文召廷理而责之，曰："今立廷理者，将以伺犯王瘤垄察触国法者也。于犯法甚明，而使廷理缘吾私心释之，是吾不公之心明著于国。执一国之柄而以私闻，吾生无义，吾不若死。"遂致其族人于廷理，曰："不是刑也，吾将死。"廷理惧，遂刑其族人。
又曰：晋文侯问于咎犯，谁可使为西河守者？对曰："卢子羔可。"曰："子羔非汝之仇欤？"曰："君问可为守者，非问臣之仇也。"子羔见咎犯谢之曰："君幸赦臣之过，荐于君得为西河守。"咎犯曰："荐子者公也，吾不以私事害公义，子其去矣，顾吾射之矣。"
《周生列子》曰：天下所以平者，政平也。政所以平者，心平也。心所以平者，衡平也，衡所以平者，铢两平也。铢两所以平者，毫厘平也。无所不均也，无所不平也，谓之太平。夫天之于物无所偏阿，君之散恩无所外内。
《任子》曰：以义事主，不私其己；以仁接人，不谋其欲。火佚焚家，家不罪火；食过伤人，人不罪食。以其积之于仁义，无私害也。伊尹放太甲，太甲无怨心；管仲黜伯氏，伯氏无怨言。以其积之于公正，无私恶也
《抱朴子》曰：君人者必修诸己，以先四海，去偏党，以平王道，遣私情，以标至公。
《魏武瘤路曰：今寿春、汉中、长安，先欲使一儿各往督领之，欲择慈孝不违吾令儿，亦未知用谁也。儿虽小时见爱，而长大能善，必用之。吾非有二言也，不但不私臣吏，儿子亦不欲有所私。
《诸葛亮书》曰：吾心如秤，不能为人作轻重。应享与州将笺曰："夫公正治化之本，德教之基。公则无私，正则无邪。无邪无私而患政教不行，未之有也。"昔叔向论叔鱼之罪，石碏讨石厚之乱，祁奚称解狐之贤，臧纥思孟孙之爱，《春秋》嘉之。敦崇世教，经乎百王，厝乎盛衰，其义不倾，公正之德弘矣，重矣。明君之所以总天下，贤臣之所以奉上，民庶之所以系仰，德化之所以美盛，公正之可不勉哉！
曹羲《至公论》曰：夫世人所谓掩恶扬善者，君子之大义保明同好，朋友之至交斯旨之作，盖闾阎之白谈，所以救爱憎之相谤，崇居厚之大分耳，笃正之至理，折中之公议也。世士不料其教，而系其故，善恶不分，以覆过为弘，朋友忽义，以雷同为美。善恶不分，乱实由之；朋友雷同，败必从焉。谈论以当实为清，不以过难为贵。相知者以等分为交，不以雷同为固。是以达者存其义，不察于文，识其心，不求于言。
嵇康《释私论》曰：不知冒阴之可以无景，而患景之不匿；不知无情之可以无患，而恨情之不巧，岂不哀哉！未有抱伪而身立清世，藏情而信著明君者也。是以君子既有其质，又睹其鉴；贵夫亮达，希而存之；恶夫矜吝，弃而远之。言无苟讳，而行不苟隐。不以爱之而苟善，不以恶之而苟非。心无所矜而情无所击，体清神立而是非允当。忠感明天子，而信笃乎万民；寄胸怀于八荒，垂坦荡于永日。斯非贤人君子高行之美者乎？
