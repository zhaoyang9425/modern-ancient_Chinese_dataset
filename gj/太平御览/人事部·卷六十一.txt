○义上
《释名》曰：义者，宜也。裁制事物使合宜也。
《说文》曰：义者，己之威仪也。
《易·下系》曰：理财正辞，禁民为非，曰义。
《礼记·经解》曰：除去天地之害，谓之义。
《尚书》曰：以义制事。
《左传·隐公》曰：君子曰："石碏纯臣也，大义灭亲。"
《论语·里仁》曰：君子喻于义，小人喻于利。(喻，犹晓也。)
又曰：君子之于天下，无适也，无莫也，义之与此。
又曰：见义不为，无勇也。
《史记》曰：赵朔将下军，娶晋成公姊为夫人。景公三年，屠岸贾欲诛赵氏。贾始有宠于灵公，至景公时，为司寇，将作难，乃治灵公之贼。韩厥告赵朔趋亡，朔不肯，曰："子必不绝赵祠，朔死不恨。"韩厥许诺，称疾不出。贾不请而擅攻赵氏于下宫，杀赵朔、赵同、赵括、赵婴齐，皆灭其族。赵朔妻成公姊，有遗腹，走公宫匿。赵朔客曰公孙杵臼，杵臼谓朔友人程婴曰："胡不死？"程婴曰："朔之妇有遗腹，若幸而男，吾奉之；即女也，吾徐死耳。"居无何，而朔妇免身，生男。屠岸贾闻之，索于宫中。夫人置儿袴中，祝曰："赵宗灭乎，若号；既不灭，若无声。"及索，儿竟无声。已脱，程婴谓公孙杵臼曰："今一索不得，后必索之，奈何？"杵臼曰："立孤与死孰难？"程婴曰："立孤难耳。"杵臼曰："赵氏先君遇子厚，子为其难者，吾为其易者，请先死。"乃谋取他人婴儿负之，衣以文葆，匿山中。程婴出，谬谓诸将曰："婴不肖，不能立赵孤。孰予我千金，吾告其处。"诸将皆喜，许之，发师随程婴攻公孙杵臼，杀之。诸将以为赵氏孤儿已死，皆喜。然赵氏真孤乃反在，程婴卒与俱匿山中。居十五年，晋景公疾，卜之，大业不遂者为崇。景公问韩厥，知赵孤在，乃曰："大业之后绝祠者，其赵氏乎？夫自中衍者皆嬴姓也。中衍人面鸟噣，降佐殷帝大戊及周天子，皆有明德。下及幽、厉无道，而叔带去周适晋，事先君文侯，至于成公，世有功德，未尝绝祠。今吾君独灭赵宗，国人哀之，故见龟策。惟君图之。"景公问："赵尚有后乎？"韩厥具以实告。景公乃与韩厥谋立赵孤儿，召而匿之宫中。诸将入问疾，景公因韩厥之众以胁诸将而见赵孤。赵孤名武。诸将不得已，乃曰："昔下宫之难，屠岸贾为之，矫以君命，非然，孰敢作难！微君之疾，群臣固且请立赵后。今君有令，群臣之愿也。"于是召赵武、程婴遍拜诸将，诸将遂反与赵武、程婴攻屠岸贾，灭其族。复与武田邑如故。及赵武冠，为成人，程婴乃辞诸大夫，谓赵武曰："昔下宫之难皆能死。我非不能死，我思立赵氏之后。今赵武既立，成人复故位，我将下报宣孟与公孙杵臼。"赵武啼泣顿首固请，曰："武愿苕筋骨以报子至死，而子忍去我死乎？"程婴曰："不可。彼以我为能成事，今不报为不成。"遂自杀。赵武服齐衰三年，为之祭邑，春秋祠之，世世勿绝。
又曰：项王已死，楚地皆降汉。独鲁不下，汉乃引天下兵欲屠之。为其守礼义，主死节，乃持项王头示鲁，父兄乃降。即以鲁公礼葬项王。
又曰：乐毅去燕之赵，赵王欲图燕。毅泣曰："臣事昭王犹事大王，若获戾施在他国，终身不敢谋赵之徒隶，况燕昭王后嗣乎？"
又曰：栾布，梁人也。彭越吻家人时，常与布游。及汉诛彭越，夷三族，枭首雒阳下，诏曰："有收视者，辄捕之。"布时为越使齐还，奏事彭越头下，祠而哭之。吏捕以闻，上召骂布："若与彭越反耶？吾禁人勿收，若独祠而哭之，与反明矣。趣烹之。"方提趣汤，布顾曰："愿一言而死。"上曰："何言？"布曰："方上之困彭城，败荥阳、成皋间，项王所以不能遂西，徒以彭王居梁地，与汉合从苦楚也。当是之时，彭王一顾，与楚则汉破，与汉则楚破。且垓下之会，微彭王，项氏不亡。天下已定，彭王剖苻受封，亦欲傅之万世。今汉一征兵于梁，彭王病不得从，而疑以为反。反形未见，以苛细诛之，臣恐功臣人人自危。今彭王已死，臣生不如死，请就烹。"上乃释布，拜为都尉。
《汉书》曰：楼护有故人吕公，无子，归护托身。护与吕公及妻与吕妪同食。护妻子颇厌吕公。护闻之，流涕责子曰："吕公以穷老托身于我，义所当扶拢"遂养吕公终身。
又曰：卫青日衰而霍去病日贵。青故人门下，多事去病辄得官爵，惟独任安不去。
又曰：卜式，河南人，初以田畜为事。弟奇，忽请于式，欲分财异居。式便脱身出，惟取羊百头，遂入山放牧。经十馀年，十倍于初，却买田宅居焉。弟奇悉破其产矣，式辄复分与之。
《续汉书》曰：李固被诛，梁冀乃露固尸于四衢，令有敢临者加其罪。固弟子汝南郭亮，年始成童，左提章钺，右秉𫓧锧，诣阙上书，乞收固尸，不许，因往临哭，陈辞于其前，遂守丧不去。夏门亭长呵之，亮曰："亮含阴阳气以生，戴干履坤。义之所重，岂知生命，何为以死相惧？"太后闻而不诛，乃听得襚敛归葬之。
又曰：梁冀讽有司劾杜乔，遂执系之，死狱中，与李固俱暴尸于城北，家属故人莫敢视者。乔故掾陈留杨匡闻之，号哭星行到洛，托为夏门亭吏，守卫尸丧，驱护蝇虫。都官从事执之以闻，太后义而不罪。匡于是带𫓧锧上书诣阙，乞杜、李二公骸骨。太后许之。成礼殡殓，送乔丧还家，葬送行服，隐匿不仕。
又曰：袁忠子秘为郡门下议生。黄巾起，秘从太守赵谦击之，军败。秘与功曹封观等七人以身扞刃，皆死于阵，谦以得。诏复秘等门闾，号曰七贤。
又曰：陈蕃既被害，友人陈留朱震时为铚令，闻而弃宫哭之。收葬蕃尸，匿其子逸于甘陵界中。事觉，系狱，合门桎梏，震受拷掠，誓死不言，故逸其得免。
又曰：史弼迁河东太守，断绝书属。中常侍侯览遣诸生赍书请之，并求假盐税。弼大怒，乃付安邑狱拷杀之。览遂诈作飞章，下司隶诬弼诽谤，槛车征。前孝谦魏劭，毁变形服，诈吻家僮，瞻护于弼。弼遂受诬事，当弃市，劭与同郡人卖郡邸行赂于览，得减死罪一等，论输左校。时人或讥曰："平原行货免君，无乃甚乎？陶丘洪曰："文王羑里，闳散怀金，史弼遭患，义夫献宝，亦何疑焉。"议者乃息。
又曰：李燮，字德公。初，李固既策罢，知不免祸，乃遣三子归乡里，时燮年十三。有顷难作，下郡收固三子，二兄受害，燮姊文姬乃告父门生王成曰："今委君以六尺之孤，李氏存灭，其在君矣。"成乃将燮入徐州界中，变名姓为酒家佣，而成卖卜于市，阴相往来。梁冀既诛而灾眚屡见。明年，史官上言宜有赦令，又当存录大臣冤死者子孙，于是求固后。燮乃以本末告酒家，酒家具车重厚遣之。后王成卒，燮以礼葬之，感伤旧恩，每四节为设上宾之位而祠焉。
又曰：李膺门生皆禁锢，侍御史景毅子实为膺门徒，未有录牒，故不谴。毅慨然曰："本谓膺贤，遣子师之，岂可以漏脱名籍，苟安而已！"遂自表免归，时人义之。
后汉段颖讨羌，凉州刺史郭闳贪其功，稽留颖军。义从者日役久，恋乡，悉反叛于闳，罪归颍，颖坐征，下狱，输左校。羌凉覆没营坞，吏人守门讼颖，诏问状，颖谢罪，不敢言枉，京师称之为长者焉。
又曰：雷义，字仲翁，为尚书郎。同时郎坐事当居刑，义默自表取罪论免。同台郎觉之，委位白上，乞赎义罪。顺帝皆除其罪。
《东观汉记》曰：杜林弟成物故，隗嚣乃听林持丧东归。既遣而悔，追令刺客杨贤于陇遮杀之。贤见林身推鹿车，载致弟丧，乃叹曰："当今之世，谁能行义？虽小人，何忍杀义士。"乃亡去。
又曰：鲍永，字君长，为司隶校尉，行县到京兆灞陵，过更始冢，引车入陌，欲下，从事谏止之，永曰："亲北面事人，过其墓，虽以获罪，司隶不辞也。"遂下车，哭尽哀。西至右扶风，椎牛上苟谏冢。上问公卿曰："奉使如此，何如？"时太中大夫张堪对曰："仁者百行之宗，忠者礼义之至也。仁不遗旧，忠不忘君，行之高者也。"上悦。
又曰：肃宗崩，廉范奔赴敬陵。时庐江郡严麟奉章吊国，俱会于路。麟乘小车，途深马死，不能自进。范见而愍然，命从骑下马与之。不告而去。麟事毕，不知马所归，缘路访之。或谓麟曰："故蜀郡太守廉叔度，好周人穷，今奔国丧，当是耳。"麟亦素闻范名，以为然，即牵马造门，谢而归之。世伏其好义。
又曰：李善，字次孙，南阳人，本同县李玄苍头。建武中疫疾，玄家相继死没，惟孤儿续始生数旬，而有资财千万。诸奴婢私共计议，欲谋杀续，分财产。善乃潜负续逃亡，隐山阳瑕丘界中，亲自哺养，乳为生续。孩抱奉之不异长君，有事辄长跪请白，然后行之。闾里感其行，皆相率修义。续年十岁，善与归本县，修理旧业，告奴婢于长吏，悉收杀之。时锺离意为瑕丘令，上书荐善行状。
又曰：索卢放，字君阳，东郡人。署门下掾。更始时，使者督行郡国，太守有事，当斩。放前对曰："方今天下苦王氏之虐政，戴仰汉德。傅车所过，未闻思泽，而斩郡守，恐天下惶惧，各自疑也。使有功不如使有过。"遂解衣而前，愿代太守斩，使者义而赦之，由是显名。
又曰：魏谭，字少闻，王莽末，政乱，盗贼起，人民相食。谭为夷所得，等辈数十皆缚束，当稍就啖。见谭貌谨敕，独放，令主炊养。有夷长公哀谭，谓曰："汝曹皆当以次死，哀纵汝，急宜去。"谭不肯去，叩头曰："我常为诸君主炊养，食馨肉肌香，馀皆菜食，羸瘦，肉腥臊不可食，愿先等辈死。"长公义之，即相谓此儿有义，可哀纵也。贼遂皆放之，数十人皆得脱。
又曰：更始即位，舞阴大姓李氏拥城不下。更始遣柱天将军李宝降之，不肯。云："闻宛之赵氏有孤孙喜，信义著闻，愿得降之。"更始微喜，使诣舞阴李氏，遂降。
又曰：桓典，字公雅，举孝廉为郎中。居无几，国相王吉以罪被诛，故人亲戚莫敢至者。典独弃官帐敛归葬，服丧三年，负土成坟，为立祠堂，尽礼而去。
又曰：刘车，字公子，楚郡人。更始时，天下乱，平弟仲为贼所杀。其后贼忽然而至，平扶侍其母，奔走逃难，抱仲遗腹女而充其子。母欲还取之，平不听，曰："力不能两祸拢仲不可以绝类。"遂去不顾，与母俱匿野泽中。平朝出求食，逢饿贼，将烹之，叩头曰："今旦为母求菜，老母等归为命，愿得归，食母毕，还就。"因涕泣，贼哀而遣之。平还，食母讫，因白曰"属与贼期，义不可欺。"遂还诣贼。众皆大惊，相谓曰："常闻烈士，今乃见之。去矣，吾不忍食子。"于是得全。
又曰：汝南王琳，字巨尉，年十馀岁。弟季出，遇赤眉贼，将为所哺。琳自缚，请先季死，贼矜而放遣。
谢承《后汉书》曰：天下乱，人相食。赵孝弟礼，为饿贼所得。孝闻之，即自缚诣贼曰："礼久饥羸瘦，不如孝肥饱。"贼大惊，放之。谓曰："可归！更持米糒来。孝求不能得，复往报贼，愿就烹。众异之，遂不害。
又曰：姜肱，字伯淮，彭城人。肱与二弟仲海、季江，俱以孝著闻。肱尝与季江谒郡，夜于道遇盗，欲杀之。兄弟争死，贼遂两释，但夺衣资。既至郡中，见肱无衣，怪问，肱托以他辞，终不言盗，盗闻而感悔，后乃就精庐，求见征君，肱与相见，皆叩头谢罪，而还所略物。肱不受，劳以酒食而遣之。
又曰：刘翊，字子相，陈国人也。张季礼尝吊师丧。大冰寒，车毁牛病，不能进，罢曳道路。翊行于汝南界中逢之，素与疏阔，下马与语，便推所乘牢车强牛与之，供其资粮，不告姓名。
又曰：梁国车章为县功曹令。黄拳为人所诬，章证其无罪，当下笔立辞，乃以斧斫右手五指，闭口死狱中。
又曰：会稽戴就为郡仓曹掾，太守为州所奏，见收，持吏以𫓧针刺手爪中，使以把土，就十爪皆堕地，终无挠辞。
又曰：张俭为东部督邮。时中尝侍侯览，残暴百姓。俭举劾览，遏绝章奏，并不得通。遂上书告俭与同郡二十四人为党，俭得亡命，止李笃家。外黄令毛钦操兵到门，笃引钦谓曰："张俭知名天下，而亡非其罪。纵俭可得，宁忍执之乎？"钦因起抚笃曰："蘧伯玉耻独为君子，足下如何自专仁义？"笃曰："笃虽好义，明延今日载其半矣。"钦叹息而去。
又曰：彭修，州辟从事。时贼张子林等数百人作乱，修与太守俱出讨贼，贼望见车马，竞交射之，飞矢雨集。修以身障扞太守，而为流矢所中死，太守得全。贼素闻其恩信，即杀弩中修者，馀悉皆降散。言曰："自为彭君故降，不为太守服也。"
《魏志》曰：阎温，字伯俭，天水西城人，守上邽令。马超奔上邽，郡人任养等举众迎之。温止之，不能禁，乃驰还州。超复围州甚急，乃遣温密出，告急于夏侯渊。贼围数重，温夜从水中潜出。明日，贼见其迹，遣追逐，得之。执温还诣超，解其缚，谓曰："今成败可见，若从吾言，反谓城中东方无救，此转祸为福之计也。不然，今为戮矣。"温伪许之，超乃载温诣城下。温向城大呼曰："大军不过三日至，勉之！"超怒数之曰："足下不为命计耶？"温曰："夫事君有死无贰，而公乃欲令长者出不义之名，吾岂苟生者乎？"超遂杀之。
又曰：董卓迁帝长安，幽州牧刘虞署田畴为从事，奉使得报，驰还，未至，虞已为公孙瓒所害，畴至，谒祭虞墓，陈发章表，哭泣而去。瓒闻之大怒，购求获畴，谓曰："汝何哭刘虞墓，而不送章报于我？"畴答曰："汉室衰颓，人怀异心，惟刘公不失忠节。章报所言，于将军未美，恐非所乐闻，故不进也。且将军方举大事，以求所欲，既灭无罪之君，又雠守义之臣，诚行此事，则燕、赵之士将皆蹈东海而死，岂忍从将军者。"瓒壮其对，不诛。
又曰：初，济阴王思与梁习俱为西曹令史。思直日白事，失太祖旨。太祖大怒，教召主者，将如重辟。时思近出，习代往对，已被收执，思乃驰还，自陈己罪，罪应受死。太祖叹息之，不言，嗟思之识分，曰："何意吾军中有士二人乎？"
又曰：牵招，字子经。袁绍辟为督军从事，绍卒，又事子尚。后，辽东送袁尚首，悬在马市，牵招睹之悲感，设祭头下。太祖义之。
又曰：庞淯字子异，初以凉州刺史从事守破羌长，会武威太守张猛反，杀刺史邯郸商，猛令："敢有临商丧，死不赦。"淯闻之，弃官，昼夜奔走，号哭丧所讫，诣猛门，怀匕首，欲因见以杀猛。猛知其义士，敕遣不杀，由是以忠烈闻。
《魏略下》：旨习除大医令，与孔融亲善。会融被诛，当时许中与融善者，莫敢收恤，而习独往，抚而哭之曰："文举卿舍我而死，复当与语者。"哀叹无已。太祖收习欲理之，寻以其事直见原。
《蜀志》曰：曹公东征，擒关羽以归，拜为偏将军，礼之甚渥。曹公壮羽为人，而察其无久留意，谓张辽曰："卿试以情问之。"辽以问羽，羽叹曰："吾极知曹公待我厚，然吾受刘将军恩，誓以共死，不可背之，吾终不留。吾要当立效以报曹公，而后乃归。"辽以羽言报曹公。公曰："事君不忘其本，天下义士也。度何时去？"辽曰："受公恩必效力而后去也。"及羽杀颜良，曹公知其必去，重加赏赐。羽拜书告辞而奔先主，左右欲追之。曹公曰："彼为其主，勿追也。"
《吴志》曰：陆瑁同郡徐愿，居会稽，素不相识，临死遗瑁书，托孤。瑁为起坟，收导其子，养之。
王隐《晋书》曰：邓攸遭石勒乱，负母妻行入草，遇贼失牛马。攸语其妻："吾弟早亡，惟有遗民，今当步担两儿，便当尽死，不如自弃儿，抱遗民，吾后犹当有儿。"妇乃从之。
又曰：赵王伦害张华之时，洛中震悚。惟阎绩诣东市，号哭吊尸，而抚之曰："早语君逊位，而不肯去，今果不免祸。"
于宝《晋纪》曰：宣王讨王陵，发令狐遇冢，暴尸。兖州武吏东平马隆托庐三年，种植松柏。一州之士愧之。
《汉晋春秋》曰：文王诛锺会，为功曹向雄收葬。王召而责之。雄曰："昔先王掩骸埋胔，仁流枯骨，当时岂先卜其功罪而后葬哉！今王诛既加，于法已备，雄感义收葬，法教无阙，法立于上，教弘于下，以此训物，雄曰可矣，何使雄背死违生，以立于时？殿下雠忿，枯骨捐之中野，百岁之后，为臧获所笑，岂仁贤所掩哉！"王悦，与宴谈而遣之。
《三十国春秋》曰：成都王颖御长沙王乂于建春门，陆机败，遁走。颖诛机及弟云，夷三族。机，吴人，而在宠族之上，人多恶之。成都王嬖人孟玖，素不快于云，及机建门之败，机众多丧。牵秀谮之于颍，言机持两端，孟玖复构之于内，使牵秀斩机。初，机之专征，请孙承为后军司马，至是收承下狱，考捶数百，两髁骨见，终言机冤。吏知承义烈，谓承曰："二陆之痛，谁不知枉？君何不爱身？"承仰天曰："陆君兄弟，世之奇士，有顾于吾，吾危不能济，死复相诬，非吾徒也。"乃夷三族。承门人费慈自诣颖，明承之冤。承喻之曰："吾惟不负二陆，死自吾分，卿何为尔邪？"慈曰："仆又安负君而求生乎？"固明承冤，玖又疾之，亦并见害。
