○献俘
《诗》曰：一月三捷。
《左传》曰：秋七月丙申，振旅凯以入于晋，(凯，乐也。)献俘授馘，饮至大赏，(授，数也。献楚俘于庙。)征会讨贰，(征会诸侯，将冬会于温。)杀舟之侨以徇于国，民于是大服。
又曰：晋侯使赵同献狄俘于周，不敬。刘康公曰："不及十年，原叔必有大咎，(刘康公，元孝原叔赵同也。)天夺之魄也。"
又曰：春士会帅师灭赤狄甲氏及留吁铎辰，(铎辰，留吁之属也。)三月献狄俘于庙。
《晋书·载记》曰：石季龙攻陷徐龛，送之襄国，勒囊盛于百尺楼，自上杀之。令步都等妻子刳而食之，坑龛降卒三千。
又曰：杜预平吴，王濬先到上得孙歆头。预后至送歆，洛中以为大笑。
《梁书》曰：沈林子献捷书，每以实闻。武帝问其故，林子曰："夫王者之师，本有征无战，岂可复增张虏获以示夸诞？昔魏尚以盈级致罚，此后乘之良辙也。"武帝曰："乃所望于卿也。"
《后魏书》曰：裴叔业率王茂先、李定等来侵楚王戍，傅永适还州。王肃复令傅永讨之。永将心腹一人驰诣楚王，至即令填塞外堑，夜伏俘士一千人于城外，晓而叔业等至，顿于城东，列阵置长围。永所伏兵于道左击其后军，破之。叔业乃令将佐守所列之阵，自率精甲数千救之。永上门楼观叔业南行五六里许，便开门奋击，遂摧破之。叔业进退失图，于是奔走。左右欲追之，永曰："弱卒不满三千，彼精甲犹盛，非力屈而败，直堕吾计中耳。既不测我之虚实，足丧其胆，俘此足矣，何假逐之。"获叔业伞扇鼓幕甲仗万馀。两月之中，遂献再捷，高祖嘉之。
《后周书》曰：武帝平齐。夏四月；至自东伐，列齐主于前，其王公等并从，车舆、旗帜及器物以次陈于其后。大驾布六军，备凯乐，献俘于太庙，京邑观者皆称万岁。戊申，封齐主为温国公。
《唐书》曰：武德中，西突厥叶护可汗遣使请婚，又入寇边上。高祖谓群臣曰："突厥入寇而复请和，和之与战，其策安在？"太常卿郑元璹对曰："若击之则怨深，难以和缉。"中书令封德彝进曰："若不战而和亲，夷狄必谓中国畏惧。"未若击之，克捷而和亲，此则为威恩兼举。"高祖然之。戊辰，西突厥遣使献名马。己巳，并州大总管襄邑王神符击突厥于汾东，斩首五百级，虏其马二千匹。汾州刺史萧𫖮斩突厥五千馀级。
又曰：太宗平东都凯旋，亲被黄金甲，陈铁马一万骑，甲士三万人，前后部鼓吹，俘二伪主及随神器辇辂献捷于太庙。高祖大悦，行饮至礼以享焉。
又曰：张瑾初仕隋，历职显贵。炀帝被围于雁门也，瑾以骁果出城击战；一日九捷。炀帝登城望之，大悦。赐物二千段。
又曰：元和中，忠武军节度使李光颜奏破吴元济之众，上大悦，赐其告捷使奴婢银锦。
又曰：元和十二年十月，唐、邓、隋节度使李愬帅师入蔡州，执贼帅吴元济以闻，淮西平。辛巳，上御宣政殿受朝贺，九品已上及宗子、四夷之使皆会。
又曰：元和十四年，魏博节度使田弘正遣使献逆臣李师道，命左右军兵卫之。先献于太庙郊社，上御兴安门，百僚于门下列位称贺。
又曰：元和中，昭义节度郗士美以贼首三百来献，诏枭于通化门外。
○班师
《尔雅》曰：出曰治兵，尚武也；入曰振旅，反尊卑也。(郭璞曰：幼贱在前，贵勇也；尊老在后，尚仪也。)
《诗》曰：出车，劳还率也。"赫赫南仲，薄伐西戎。昔我往矣，黍稷方华。""春日迟迟，卉木萋萋。""执讯获丑，薄言还归。"
又曰：杕杜，劳还役也，"有杕之杜，其叶萋萋"。
《周礼》曰：若师有功，左执律，右秉钺，以先凯乐献于社。
《左传》曰：三年而治兵，入而振旅，归而饮至，以数军实。(饮至于庙以数车徒所获也。)
又曰：楚子败晋师于邲，潘党曰："君盍筑武军而收晋尸以为京观。"楚子曰："夫文止戈为武，武有七德：禁暴、戢兵、保大、定功，安人、和众、丰财者也。我无一焉；何以示子孙。"祀于河，作先君宫，告成事而还。
《后汉书》曰：曹操讨刘备，出教曰："鸡肋"。外曹莫晓，杨德祖曰："夫鸡肋，食之则无所得，弃则我惜。公归计决矣。"操乃还军。
又曰：马援自南方振旅还京师，军吏经瘴疫死者十四五，赐援兵车一乘。
《晋书》曰：王濬平吴，上表云："间在秣陵，诸军凡二十万众，臣军先至，为土地之主。百姓之心皆归仰臣，臣切敕所领，秋毫不犯。诸有市易皆明破券契，有违犯者凡斩十三人，皆是人所知也。馀军纵横，诈称臣军，而军类皆蜀人，幸以此自别耳。"
又曰：贾充为伐吴大都督。孙皓降于王濬，充未之知，方以吴未可平，抗表请班师。充表与告捷表同至。朝野以充位居人上，智出人下。
《宋书》曰：十二月丙申，大军次左里，将战。帝麾之，麾竿折，幡沉于水，众咸惧。帝笑曰："昔覆舟之役亦如此，今胜必矣。"遂攻其栅。卢循单舸走，众军皆弛。晋帝遣侍中黄门，劳师于行所。
《三国典略》曰：齐公宪夜收军，欲待明更战。达奚武谓之曰："洛阳军散，人情骇动，若不因夜速还，明日欲归不得。武在军旅久矣，备见形状，岂可将数营大众一朝而弃之。"宪从其谏，遂全军而反。
《后魏书》曰：萧衍寇徐、兖州，邢峦大破之，旋师。世宗临东堂劳之曰："卿役不逾时克清妖丑，鸿勋硕美，可谓不愧古人。"峦曰："此是陛下威略圣灵，加以将士之力，臣何功之有？"
《白虎通》曰：古者师出不逾时者为怨思也。天道一时生物养人者，天之贵物也。逾时即内有怨女，外有旷夫。《诗》曰："昔我往矣，杨柳依依。今我来思，雨雪霏霏。"
《春秋》曰：宋人取长葛。传曰："外取邑皆不书，此何谓以书？久也。"
《六韬》曰：武王平殷还，问太公曰："今民吏未安，贤者未定，何以安之？"太公曰："无故，如天如地。"
《说苑》曰：魏文侯攻中山，乐羊将，已得中山。还反报文侯，文侯命主书曰："群臣宾客所献书，操以进。"主书者举两箧以进，令将军视之，尽难攻中山之事也。将军还，北面而再拜曰："中山之举也，非臣之力，君之功也。"
《韩子》曰：晋文公将与楚战，召舅犯问曰："吾将与楚战，彼众我寡，为之奈何？"对曰："臣闻之，君子不厌忠信，战阵不厌诈伪，君其诈之而已。"又问雍季，对曰："焚林而田，后必无兽。以诈遇民，后必无民。"公曰："善！"以舅犯谋与楚战，大败之。归行爵，先雍季而后舅犯。群臣曰："城濮之事舅犯之谋，夫用其言而后其身，可乎？"公曰："此非若所知。夫舅犯之言，权也；雍季之言，万世之利也。"
○罢兵
《史记》曰：汉武帝患匄奴屡为边患，雁门马邑豪聂壹因大将军王恢言"匈奴初和亲亲信，边可诱以利致之，伏兵袭击，必破之道也。"帝召问公卿曰："今欲举兵攻之，何如？"韩安国曰："臣闻高皇帝围于平城，匈奴至者投鞍，高如城者数所。平城之饥，七日不食，天下歌之。及解围反位而无忿怒之心。夫圣人以天下为度者，不以己私怒伤天下之政。故乃遣刘敬奉金千斤以结和亲，至今为五代利。孝文皇帝又尝一拥天下之精兵聚之广武常谿，终无尺寸之功，而天下黔首无不忧，孝文悟于兵之不可宿，故复合和亲之约。此二圣之迹足以为效矣。窃以为勿击便。"
《汉书》曰：元帝时，朱崖、儋耳二郡夷数反，贾捐之上书请不击。其略曰："臣闻尧、舜、禹三圣之德，地方不过千里，西被流沙，东渐于海。朔南暨声教，欲与声教则理之，不欲与者不强理也。是以颂声并作，视听之类，咸乐其生。秦氏兴兵远攻，贪外虚内，务欲广地，而天下溃叛。赖圣汉为百姓请命，平定天下。至孝武皇帝以国富人逸，攘却匈奴，西连诸国，至于安息，东过碣石。造盐铁酒榷之利，以佐用度，犹不能足。当此之时，寇贼并起，征伐不休之故也。今陛下不忍悁悁之忿，欲驱士众挤之大海之中，(悁，居缘切。挤，祖奚切。)快心幽冥之地，非所以保全元元也。诗云："蠢尔蛮荆，大邦为仇。"自古患之久矣，何况万里之蛮乎？臣窃以往者羌军言之，暴师曾未一年，兵出不逾千里，费四十馀万。大司农钱尽，乃以少府禁钱续之。夫一隅为不善，费尚如此，况于劳师远攻，亡士无功乎！臣愚以为非冠带之国，禹贡所不及，皆可无以为也于是。"遂罢其郡。
《后汉书》曰：光武建武中，北匈奴衰弱。臧宫、马武上书请临塞厚悬购赏，喻告高勾骊、乌桓、鲜卑攻其左，发河西四郡及天水、陇西羌胡击其右，如此北虏之灭，不过数年矣。帝曰："舍近谋远者，劳而无功；舍远谋近者，逸而有终。故曰：务广地者荒，务广德者强。有其有者安，贪人有者残。残灭之政，虽成必败。今国无善政，灾变不息，百姓惊惶，人不自保，而复远事边外乎？孔子曰：吾恐季孙之忧，不在颛臾。"自是诸将莫敢复言兵事。
《魏志》曰：诸葛诞据寿春反，魏将王基讨之。司马文王欲遣诸将轻兵深入，招迎吴将唐咨等子弟因衅有荡覆吴之势。基谏曰："昔吴将诸葛恪乘东关之胜，竭江表兵以围新城，城既不拔，而众死者太半。蜀将姜维因洮上之利，轻军深入，粮饷不继，军复上珪。(音圭)夫既胜之后必轻敌，则虑难不深。今贼新败于外，又内患未弭，是其修政设虑之时也。且兵出逾年，人有归志，俘馘十万，罪人斯得。自历代征伐未有全兵独克如今之盛者也。武皇帝破袁绍于官渡，自以所获已多，不复追奔，惧挫威也。"从之。
《尸子》曰：公输般为蒙天之阶。阶成，将以攻宋。墨子闻之，赴于宋，至于郢，见般曰："闻子为阶将以攻宋，宋何罪之有？无罪而攻之，不可谓仁。胡不已也？公输般曰："不可。吾既以言之王矣。"墨子曰："胡不见我于王？"公输般曰："诺。"墨子见楚王曰："今有人于此，舍其文轩，邻有弊舆而欲窃之；舍其锦绣，邻有短褐而欲窃之；舍其粱肉，邻有糠糟而欲窃之；此为何若人？"王曰："此为窃疾耳。"墨子曰："荆之地方五千里，宋之地方五百里，此犹文轩之与飏舆也，荆有云梦，犀、兕、麋、鹿盈之，以江汉鱼、鳖、鼋、鼍为天下饶，宋无雉兔鲋鱼者也，犹粱肉之与糠糟也；荆有长松、文梓、楩楠、豫章，宋无长木，此犹锦绣之与短褐也。臣以王之攻宋也，为与此同类。"王曰："善！请无攻宋。"
《吕氏春秋》曰：秦兴兵欲攻魏。司马唐谏秦君曰："段干木贤者也，而魏礼之，天下莫不闻，无乃不可加兵乎？"秦君乃按兵而辍，不攻魏。文侯可谓善用兵矣。闻君子之用兵也，莫见其形，其功已成。此之谓也。
○偃武
《易》曰："泽上于地，萃。君子以除戎器，戒不虞。"
《书》曰：武王伐殷，乃偃武修文。(倒载干戈，包以虎皮，示不用也。行礼射，设庠序，修文教也。)归马于华山之阳，放牛于桃林之野，示天下弗服。(山南曰阳。桃林在华山东北，皆非长养牛马之地，欲使自生死，示天下不复乘用也，修文教也。)
《礼记》曰："武王克商后，散军而郊，左射狸首，右射驺虞，而贯革之射息矣。归马于华山之阳，放牛于桃林之野。干戈弓矢包之以虎皮，示天下不复用兵也。
《左传》曰：宋向戍欲弭诸侯之兵以为名。子罕曰："天生五材，民并用之，废一不可，谁能去兵？兵之设久矣。所以威不轨而昭文德也。圣人以兴，乱人以废，兴废存亡，昏明之术皆由兵也。而子求去之，不亦诬乎！"
又曰："武王克商，作颂曰："载戢干戈，载櫜弓矢。"
又曰：夫文止戈为武。
《家语》曰：孔子北游，登于农山，曰："二三子各言其志，吾将择焉。"子路进曰："由愿白羽若月，赤羽若日，攘地千里，搴旗折馘，惟由能之。"子贡进曰："赐愿旗鼓相望，缟衣白冠陈说其间，二国释怨，惟赐能之。"颜回曰："回闻薰莸不同器而治，回愿得明王圣主而相之，铸剑戟为农器，放牛马于原薮，则由无所施其勇，赐无所用其辩矣。"孔子曰："美哉，德也。"
《史记》曰：始皇曰："寡人赖宗庙之灵，六王咸服其辜，天下大定，收天下兵器销以为钟鐻金人十二，重各千斤，置咸阳之宫中。"
《汉书》文帝诏曰："朕能任衣冠，念不到征讨，故鸡鸣狗吠，烟火万里也。"
又《食货志》曰：武帝末年，悔征伐之事，乃封丞相为富民侯。颜师古曰："欲百姓之殷实，故取其嘉名也。"
《庄子》曰：孔子谓盗跖曰："将军有意听臣，臣请南使吴越，北使齐鲁，东使宋卫，西使晋楚，使为将军造大城数百里，立数十万户之邑，使尊将军为诸侯，与天下更始罢兵休卒，收养昆弟，共祭先祖，此圣人才士之行而天下之愿。"
又曰：见侮不辱，救民之斗；禁攻寝兵，救世之战。
《古司马法》曰：古者，武军三年不与民，睹之劳也，上下相报，和之至也。(还师罢兵，复戎卒，三年不徭役以答人劳。)得意则凯乐，歌示喜也。(圣主诛不义，百姓皆得其所喜乐，各安其居，乐其常。)偃伯灵台，答民之劳，告不兴也。(偃，休息也。伯，主兵也。灵台颂德美之，喜以祭天，示不复用兵也。)
《吕氏春秋》曰：武王以武得之，以文持之。倒戈弛矢，示天下不用兵。
《尸子》曰：武王已战之后，三革不累，五刃不〈石玄〉，牛马放之历山，终身弗乘也。
《淮南子》曰：秦之时，高为台榭，大为苑囿，远为驰道。铸金人，(秦始皇二十六年，初兼天下，有长人见于临洮，其高五丈，足迹六尺，因写其形，铸金人以像之。翁仲君何是也。)发谪戍入刍槁，(戍守长城也，入刍槁之税以供国用也。)头会箕赋于少府。(头会，随民口数人责其税，箕赋，似箕敛民财，多取意也。少府，官名，如今司农。)丁壮人夫西至临洮狄道。(临洮，陇西之县，洮水北。狄道，汉阳之县是也。)东至会稽浮石，(会稽，山名。浮石，随水高下，言不没，皆在辽西界。一说会稽山在泰山下，封于泰山，禅于会稽是也。)南至豫章桂林，(豫章郡，桂林郁林也。)北至飞狄阳原。(飞狄在代郡南飞狄山也。阳原在太原。)道路死人以沟量。(言满沟也。)当此之时，忠谏者谓之不祥，而道仁义者谓之狂逮。至高皇帝存亡继绝，(汉高祖也。)举天下之大义，躬自奋袂执锐以为百姓请命于皇天。(执利兵，伐无道，以求百姓之命，祈之皇天也。)当此之时，天下雄俊豪英暴露于野泽。(才过千人为俊，百人为豪，万人为英。)前蒙矢石而后堕沟壑，出百死而绍一生，以争天下之权，(堕，入也。绍，至也。)奋武励威，以决一旦之命。当此之时，丰衣博带而道儒墨者以为不肖。(言尚武也。)逮至累乱以胜，(胜暴乱也。)海内大定，继文之业，立武之功。(继文王受命之业、武王诛无道之功。)履天子之图籍，造刘氏之貌冠。(高祖于新农所作竹冠，一曰季貌冠也。)总邹鲁之儒墨，通先圣之遗教，载天子之旗，乘泰辂，建九旒，撞大钟，击鸣鼓，奏咸池，持干戚。(《周礼》：天子五辂，泰辂，上辂也。王者功成作乐，故撞钟击鼓。《咸池》，黄帝乐也。干，楯也。戚，斧也。春夏舞者所执。)当此之时，有立武者见疑一世之间，而文武代为，雌雄有时而用也。今世之为武也。则非文为；为文者，则非武。更相非，而不知时世之用也。
《说苑》曰：魏文侯与田子方语，有两童子衣青白衣而侍于君前。子方曰："此君子之宠子乎？"文侯曰："非也。其父死之于战，此其幼也。寡人收之。"子方曰："臣以君之贼心为足，今滋甚。君之宠此子也，又且以谁之父杀之乎？"文侯愍然曰："寡人受命矣。"自是以后，兵革不用。
左太冲《魏都赋》曰：丧乱既弭而能宴武，人归兽而去战，萧斧戢柯以押刃，虹旌摄麾以就卷。
沈休文诗曰：丹浦非乐战，负重切君临。
