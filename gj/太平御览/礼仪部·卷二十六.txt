○丧服
《周礼·春官·司服》曰：凡凶事，服弁服。(服弁，丧冠也。其服斩缞、齐缞也。)凡吊事，弁绖服。(弁绖者，如爵弁而素加环绖也。《论语》曰：羔裘玄冠不以吊绖。大如缌之绖，其服锡、缞、缌、缞、疑缞。诸侯及大夫亦以锡缞为吊也。)凡丧，为天王斩衰，为王后齐缞。(王后，小君也，诸侯为之不杖期也。)王为三公六卿锡缞，为诸侯缌缞，为大夫、士疑缞，其首服皆弁绖。(君为臣吊服也。疑缞十四日升衰。疑之言拟也，拟于吉。)
《仪礼·丧服》曰：丧服，斩衰裳，苴绖、杖、绞带，冠绳缨，菅屦者。为父，诸侯为天子，君，父为长子，为人后者。妻为夫，女子子在室为父，子嫁反在父之室，为父三年。公士大夫之众臣，为其君布带、绳屦。
又曰：疏衰裳、斋牡麻绖、冠布缨、削杖、布带、疏屦，三年者。父卒则为母。继母、慈母如母。母为长子。
又曰：疏衰裳、斋牡麻绖、冠布缨、削杖、布带、疏屦，期者，父在为其母，出妻之子父母。父卒，继母嫁，从为之服报。不杖，麻屦者，祖父母、世父母、叔父母。
又曰：疏衰裳、斋牡麻绖，无受者：(无受者，服足而除，不以经服而受也。)寄公为所寓，丈夫、妇人为宗子、宗子之母妻，为旧君、君之母妻，庶人为国君，大夫在外，其妻长子为旧国君。
又曰：大功布，衰裳，牡麻绖，无受者：子，女子，子之长殇、中殇，叔父之长殇、中殇，姑、姊妹之长殇、中殇，昆弟之长殇、中殇，夫之昆弟之子、女子、子之长殇、中殇，嫡孙之长殇、中殇，大夫之庶子为嫡昆弟之长殇、中殇，公为嫡子之长殇、中殇，大夫为嫡子之长殇、中殇。其长殇皆九月，缨绖；其中殇七月，不缨绖。大功布衰裳，牡麻绖缨布带，三月。受以小功衰，即葛九月者：姑、姊妹、女子之适人者。
又曰：穗衰裳，牡麻绖，既葬除之者。传曰：穗衰者何？以小功之穗也。诸侯之大夫为天子。传曰：何以穗衰也？诸侯之大夫，以时接见乎天子。小功布衰裳，澡麻带绖五月者：叔父、嫡孙、昆弟之下殇。
又曰：小功布衰裳，牡麻绖，即葛五月者：从祖祖父母，从祖父母报；从祖昆弟，从父姊妹、孙适人者。为人后者，为其姊妹适人者，为外祖父母。
又曰：缌麻三月者，族曾祖父母、族祖父母、族父母、族昆弟，庶孙之妇、庶孙之中殇。
又曰：公子为其母练冠麻，麻衣縓缘；为其妻縓冠，葛绖带，麻衣縓缘。皆既葬除之。
又曰：凡妾为私兄弟，如邦人。大夫吊于命妇，锡衰；命妇吊于大夫，亦锡衰。
《礼记·檀弓上》曰：丧服，兄弟之子犹子也，盖引而进之。嫂叔之无服，盖推而远之。姑、姊妹之薄也，盖有受我而厚之者。(欲其一心厚之者，姑、姊妹嫁，大功，夫为妻期。)
又《檀弓》曰：成人有兄死而不为衰者，闻子皋将为成宰，遂为衰。成人曰："蚕则绩而蟹有匡，范则冠而蝉有緌，兄则死而子皋为之衰。"(蚩兄死者，言其衰之不为兄死，如蟹有匡、蝉有緌，不为蚕之绩、范之冠也。范，蜂也。蝉，蜩也。緌谓蜩喙长在赐下。)
又《丧服小记》曰：近臣君服斯服矣，其馀从而服，不从而税。除丧者，先重者；易服者，易轻者。斩衰之葛，齐衰之葛，与大功之麻同。
又曰：《服问》曰：三年之丧，已练矣，有期之丧，既葬矣，则带其故葛带，绖期之绖，服其功衰。有大功之丧，亦如之。小功，无变也。(无所变于大功齐斩之服，不用轻累重。)麻之有本者，变三年之葛。(有本谓大功以上也。小功以下，澡麻断本。)既练，遇麻断本者，于免，绖之。既免，去绖。每可以绖必绖。既绖，则去之。
《礼统》曰：天子诸侯皆为贵臣妾服三月，适夫人为八妾服三月，八妾为夫人服与舅姑同。
《家语》曰：门人疑所以服夫子者。子贡曰："昔夫子之丧颜渊，若丧子，而无服，丧子路亦然。请丧夫子若丧父而无服。"于是弟子皆服而加麻，出有所之，则犹绖。
《孔丛子》曰：秦庄子死，孟武伯问于孔子曰："古者同僚有服乎？"曰：然。同僚有相友之义，贵贱殊等，不为同官。问诸老聃：昔虢叔、闳夭友太颠、散宜生、南宫括。五臣者同僚，比德以赞文武。及虢叔死，四人者为服友之服。古达礼者行之。"
又曰：子思居卫。鲁穆公卒，县子使乎卫，闻丧而服。谓子思曰："子虽未臣鲁，父母之国也，先君宗庙在焉，奈何弗服？"子思曰："吾岂爱乎？礼弗得也。"县子曰："请问之。"答曰："臣而出国，君不扫其宗庙，则不为之服。"
又曰：司徒文子改葬其叔父，问服于子思。子思曰："礼，父母改葬，缌，既葬而除，不忍无服送至亲也。非父母无服，无服则吊服加麻。"
又曰：鲁人有同岁上计而卒，欲为之服，问于季立。季立曰："思好者其缌乎？昔诸侯大夫共会事于王，及以君命同盟，霸主其死也，则皆有哭临之礼。今之上计，上觐天子，有交宴之忻，同名绨素。上记先君，下禄子弟，相敦以好，相厉以义，又数相往来，特有思亲，比之朋友，不亦重乎？"
《白虎通》曰：弟子为师服者，弟子有君臣父子朋友之道也。故生竭敬而亲之，死则哀痛之。恩深义重，故为之服。入则绖，出则否。
习凿齿《汉晋春秋》曰：初，文帝之崩也，羊祜谓傅玄曰："三年之丧，虽贵遂服，自天子达，而汉文除之，毁礼伤义，常以为叹。今上天纵至孝，有曾、闵之性，虽夺其服，而实行丧礼。丧礼行，除服何为耶？若因此革魏之薄而兴先王之法，以敦厚风俗，垂之百代，不亦美乎？"玄曰："汉文以来，世乃浅薄，不能行国君之丧，因而除之数百年。一旦复古，恐难行也。"祜曰："就不能使天下如礼，且使主上遂服，不犹善乎？"玄曰："若主上不除而下除，此为但有父子，无君臣，三纲之道亏矣。"君子曰："傅玄知无君臣之伤教，而不知兼无父子之为重，岂不蔽惑哉！汉废君臣之丧，不降父子之服，故四海黎庶莫不尽于其新，三纲之道，二服恒用于私室。而王者独尽废之，岂所以孝治天下乎？《诗》云：'犹之未远'，其傅玄之谓也。"
挚虞《新礼议》曰：虞谨案：古者诸侯临君其国，臣诸父兄之诸侯，未同于古。未同于古，则其尊未全，不宜使绝期之制，而令傍亲服斩衰之重也。诸侯既然，则公孙之爵亦宜如旧。
又曰：丧无弟子为师服之制。《新礼》：弟子为师衰。臣虞谨案：自古无服师之礼。故仲尼之丧，门人疑所服。子贡曰："昔夫子丧颜渊，若丧子，而无服。请丧夫子若父而无服。"遂心丧三年。此则怀三年之哀而无齐衰之制也。出则绖，居则否，所谓吊加麻也。先圣为礼，必易从而可传。师从之义诚重，而服制之若历代相袭，不以为疑，宜定亲新礼，无服如旧。
挚虞《决疑要注》曰：礼：故臣为旧君齐衰三月，谓策名委质称臣吏者也。见察举而不为吏者，吊服加麻。
○衰冠
《毛诗·羔裘》曰：《素冠》，刺不能三年也。"庶见素冠兮，棘人栾栾兮。"(笺云：时无三年之恩于父母，废其丧礼，故冀幸一见素冠，急于哀戚也。)
《周礼·春官·小宗伯》曰：王崩，悬衰冠之式于路门之外。《肆师》之职：大丧，禁外内男女之衰不中法者。
又《夏官·太仆》曰：大丧，悬首服之法于宫。(首服之法谓免髽笄，总长短之数于宫门，示四方也。)
又《天官·内司服》曰：共后之衣服，及九嫔世妇。凡命妇，共其服，共丧衰亦如之。
《仪礼·丧服》曰：斩衰者，不缉也。冠绳缨，条属，冠六升外毕，锻而勿灰。齐衰者，缉也。
又曰：疏衰裳齐。传曰：问者曰："何冠也？"曰："齐衰、大功，冠其受也。缌麻、小功，冠其衰也。带缘各视其冠。"
又曰：缌者，十五升抽其半，有事其缕，无事其布，曰缌也。锡衰者何也？麻之有锡者也。锡者，十五升抽其半，无事其缕，有事其布，曰锡。"
又曰：凡衰，外削幅；裳，内削幅，幅三袧。(削，杀也。)若齐，裳内衰外，员，广出于适寸。(员在背上，适辟领也。员出于辟领外傍一寸。)适，博四寸，出于衰。衰，长六寸，博四寸。
《礼记·檀弓》曰：衰与其不当物也，宁无衰。(恶其乱礼。不当物谓精粗广狭不应法制。)齐衰不以边坐。
又《檀弓》曰：古者冠缩缝，今也衡缝。(缩，从也。今礼制衡读为横。今冠缝横，以其辟积多。)故丧冠之反吉，非古也。(解时人之惑。丧冠缩缝，古冠耳。)
又《间传》曰：斩衰三升，齐衰四升、五升、六升，大功七升、八升、九升，小功十升、十一升、十二升，缌麻十五升去其半。有事其缕，无事其布，曰缌。此哀之发于衣服者也。
《礼记外传》曰：凡言斩衰者，以六寸之布，广四寸为衰，帖于心前，剪而不缉也。(衰者，言悲摧也。缉者，缝缏之名。)齐之言齐也。(加针缕其裳下之缝使齐平也。)凡言有事其缕者，先加灰锡治汉其麻缕，为布则不治也。(哀在外故。)有事其布者，则不治其缕。(哀在内也。为布之后即先治也。)缌者如丝也。锡衰者，先缉锡白之谓也。疑衰者，疑其布是丝也。(疑衰、锡衰，二者，君之吊服也。)
又曰：吉冠之布倍于衣也。朝服十五升，则冠三十升是也。今丧冠升数少，(丧礼简。)斩衰三升，冠六升，(升者，登也，转祖训耳。凡麻八十缕为十升，至六升即为成布也。凡言受以成布者，即葬之后渐去粗受细。)齐衰四升，冠七升。语裥疏衰，即三升半之衰也。(疏亦粗也。其布在齐斩之间。)
《左传·僖上》曰：许僖公见楚子于武城，许男面缚衔璧，大夫衰经，士舆棕。(榇，棺。)楚子问诸逢伯，对曰："武王克殷，微子启如是。"
又《襄六》曰：鲁昭公立十九年矣，犹有童心。比及葬，三易衰，衰衽如故衰。(言其嬉戏无度。)
《吴录》曰：诸葛恪将诛，有着衰衣入其阁。令人诘，答曰："不自知入时。"外内守备亦不见也。
《郑玄别传》曰：玄卒，受业者衰绖于千余人。
《郭子》曰：刘王共在〈舟行〉南酣宴，谢镇西往尚书墓还，是葬后三日。诸人欲要之。真长云："仁祖应来。"便遣要之，果即回驾。诸人迎之，把臂便下，裁得脱帻，酣宴半，坐乃觉，未得脱衰。
《释名》曰：衰，摧也。绖，实也。伤摧实也。斩衰，下缉其末，剪斩而已也。大功，其布加粗大之功，不善治之也。小功，精细之小功，转有饰也。缌，丝也，锡也。治其麻使滑易也。穗穗，如流如穗也。
○绖带
《周礼·夏官》曰：《弁师》王之弁绖，弁而加环绖。(弁绖，王吊所服也。其弁如爵弁而素，所谓素冠也。而加环绖。环者，大如缌之麻，绖缠而不纠。《司服》职曰：凡吊事弁绖事。)
《仪礼·丧服》曰：苴绖者，麻之有蕡者也。苴绖大槅，(槅，手槅围九寸。)左本在下，去五分一以为带。齐衰之绖，斩衰之带也，去五分一以为带。绞者，垂带也。(郑玄注曰：凡服，上曰衰，下曰裳，在首在腰皆曰绖。绖之言实也。首绖象帻布冠之帻，腰绖象大带。语裥绞带革带也。)牡麻者，枲麻也。牡麻绖，右本在上。
又曰：斩衰绞带七寸三分，齐之带五寸六分，大功之带四寸五分，小功之带三寸七分，缌麻之带二寸九分。(郑注：绞带象革带斩之绖五分去一以为带，绳带也。)
《礼记外传》曰：绖者，实也。表其有丧戚之情实也。《丧服》衰之与绖，因象平裳之时冠带，吉凶相变也。有首绖，有腰绖，有绞带。斩衰，首绖围九寸，向下皆五分去一，用为腰绖则七分五分。(五分去一者，从斩至缌，缘有五服，相减，穷其数也。然则绞带又小于腰绖。)齐衰，首绖七寸五分之一，腰绖五寸八分。大功，首绖五寸八分，腰绖四寸六分。小功，首绖三寸七分。缌，首绖三寸七分，腰首绖二寸九分。
《左传·僖下》曰：晋襄公击秦师于殽，子墨衰绖。(晋文公未葬，故襄公称子；以凶服从戎，故墨之。)
又《襄二十三》曰：晋侯有姻丧。王驸使宣子墨缞冒绖，(晋自殽之役，遂常墨衰绖也。)二妇人辇以如公。奉公以如固宫。
《后汉书》曰：胡广年八十三，熹平元年薨。故吏自公卿、大夫、博士、议郎以下数百人，皆衰绖殡位，自终及葬。汉兴已来，人臣之盛，未尝有也。
《宋书》曰：王诞为吴国史，母忧去职。武帝伐刘毅，起为辅国将军。诞固辞，以墨绖从行。
