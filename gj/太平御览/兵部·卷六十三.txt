○据要
《吴子》曰：凡行师越境必申地形，审知主客之向背。地形若不悉知，往必败矣。故军有所至，先五十里内山川形势，使军士伺其伏兵。将必自行视地之势，因而图之，知其险易也。
《战国策》曰：秦师伐韩，围阏与。赵遣将赵奢救之。军士许历曰："秦人不意赵师至，此其来气盛，将军必厚集其阵以待之，不然必败。"
又曰："先据北山上者胜，后至者败。"赵奢即发万人趋之。秦兵后至，争山不得上，赵奢纵兵击之，大破秦军，遂解阏与之围。(与，音馀。)
《后汉书》曰：诸将征隗嚣，为所败，光武令悉军栒邑。(栒，音询。)未及至，隗嚣乘胜使其将王元行巡，将二万馀人下陇。因分遣巡取栒邑。汉将冯异即驰兵欲先据之。诸将皆曰："虏兵盛而新乘胜，不可与争。宜止军便地，徐思方略。"异曰："虏兵临境，忸忄犬小利，(忸忄犬，犹惯习也。谓惯习前事而复为之也。忸，音尼丑切。忄犬音游也。)遂欲深入，若得栒邑，三辅动摇，是吾忧也。夫攻者不足，守者有馀，今先据城以逸待劳，非所以争也。"遂潜往阏城，偃旗鼓行巡，不知驰赴之。异乘其不意，卒击鼓建旗而出，巡军惊乱奔走，追击数十里，大破之。
《蜀志》曰：诸葛亮出斜谷。是时魏将司马宣王屯渭南，郭淮策亮必争北原。若亮跨渭登原，连兵北山，隔绝陇道，摇荡人夷，非国之利也。宣王善之，淮遂屯北原，堑垒未成，蜀兵大至，淮遂击走之。
《吴志》曰：诸葛诞、胡遵等伐吴攻东兴。吴将诸葛恪率军拒之。及恪上岸，部将丁奉与唐咨、吕据、留赞俱从山西上，奉曰："今军行迟，若敌据便地，则难与争锋矣。"乃令诸使下道，率麾下三千人径进。时风便，奉举帆二日至，遂据塘。天寒雪，时魏军将置酒高会，奉见其前部兵少，相谓曰："取封侯爵赏正在今日。"乃使兵解铠着胄持短兵，敌人从而笑焉，不为设备。奉纵兵破之，大破敌前屯，会据等至，魏军遂溃。
《晋书》曰：刘裕率师伐南燕慕容超。晋师渡岘，慕容超惧，率卒四万就其将段晖等于临朐，(其俱切。)谓其将公孙五楼曰："宜进据川源，晋军至而失水，亦不能战。以临朐有巨薎水，去城四十里。"五楼驰据之。龙骧将军孟龙符领骑居前，奔往争之，五楼乃退，因而大败。
崔鸿《十六国春秋》曰：后秦姚兴与前秦符登相持，登自大陌向废桥，兴乃自将精骑以拒登，使将尹纬领步军据废桥以抗。登困急攻纬，纬将出战，兴遣使谓纬曰："兵法不战而制人者，盖谓此也。符登穷寇，特宜持重，不可轻战。"纬曰："先帝登遐，人情尚扰，不因思奋之力枭殄逆竖，大事去失矣。"遂与登战，大破之。登众渴死者十二三，其夜大溃。
又曰：夏赫连勃勃屯依力川，后秦姚兴将王奚聚羌胡二千馀户于敕奇堡。勃勃进攻之，奚骁悍有膂力，短兵接战，勃勃之众多为所伤。于是揠断其水，堡人窘迫，执奚出降。
《宋史》曰：宋武帝伐姚泓，沈林子参征西军事，加建武将军，统军为前锋，从汴入河。伪并州刺史河东太守尹昭据蒲坂，林子于陕城与冠军檀道济同攻蒲坂。龙骧王镇恶攻道关，姚泓闻大军至，遣伪平公姚绍争据潼关。林子谓道济曰："潼关天远，所谓形胜之地，镇恶孤军势危力屈，若使姚绍据之，则难围也。及其未至当并力争之，若潼关事捷，尹昭可不战而服。"道济从之。
《后周书》曰：东魏将齐神武伐西魏，军过蒲津，涉洛至许源。西魏将周文帝军至沙宛，齐神武闻周文帝至，引军来会。诘朝，候骑告齐神武军且至，周文帝部将李弼曰："彼众我寡，不可平地置阵，此东十里有渭曲，可先据以待之。"遂进军至渭曲，背水东西为阵，合战，大破之。
《北史》曰：安同从道武征姚平于紫壁，姚兴悉众救平。同进计曰："汾东有蒙坑，东西三百馀里，径路不通，姚兴来必定汾西，乘高临下直至紫壁。如此，则寇内外势接，宜截汾为南北浮桥，乘西岸筑围。既固，贼至无所施其智力矣。"从之，兴果视平屠灭而不能救。
《隋书》曰：文帝初，突厥寇兰州，隋将贺娄子干率众众拒之。至可洛峐(音哀)山与贼相遇，贼众甚盛。子干阻前川为营，贼军不得水数日，人马甚弊，纵击，大败之。
《唐书》曰：盛彦师镇宜阳，会李密叛。彦师率兵邀徼之，令其众曰："惟我马首是瞻。"遂逾洛水入南山，令持弓弩者乘高挟路，持刀盾者伏于溪谷之间。又令曰："待贼半渡而击之。"所部皆笑曰："贼向洛州，何为守此？"彦师曰："吾筹之熟矣。李密声往洛州，其实欲南走襄城就张善相耳，若贼先入谷口，我自后追之，路险难以展力。吾今先据要害，此贼乃成擒也。"密果至，知有伏，乃逾山南上，彦师邀击之。封葛国公。
○漕运
《孙子》曰：不尽知用兵之害，则不得尽知用兵之利。故善用兵者，役不再藉，粮不再载，取用于国，因输于敌，故军食可足。(兵甲战具取用国中，粮因敌也。)故国之贫于师者师远逾也。远输则百姓贫，(兵事转运千里之外，财费于道路，人有困穷者也。)近师则贵卖，贵卖则百姓虚，虚则竭，(近军师市多非常之卖，当时贫费以趋末利，然后财货殚尽国家虚也。)竭则急于丘役。力屈中原，内虚于家，(丘，十六井也，百姓财皆尽，兵不解，运粮尽力于原野。)百姓之费，十去其七。(所破费也。)公家之用，破车疲马，甲胄弓矢，戟楯矛橹，丘牛大车，十去其六。(计较之也。)故智将务食于敌，食敌一锺当吾二十锺。(六斛四斗为锺。计千里转运二十锺而致一锺于军中也。){艹忌}秆一石，当吾二十石。({艹忌}秆槁一石百二十斤也。转输之法费二十石乃得一石也。)
《后汉书》曰：永平中，理呼池石臼河，从都虑至羊肠仓，(郦氏《水经注》云：汾阳故城积粟谓之羊肠仓，在晋阳西北，石磴萦委若羊肠焉，故以为名。今岚州界羊肠坂是也。石臼河，水名。)欲令通漕。(水运曰漕。)太原吏人苦役连年无成，转运所经三百八十九隘，前后没溺死者不可胜算。建初三年，拜邓训谒者便监领其事，训考量隐括，(隐，审量括之也。)知大功难立，具以上言，肃宗从之，遂罢其役。更用驴辇，岁省费亿万计，全活徒士数千人。
又曰：第五种拜高密侯相。是时，徐、兖二州盗贼群聚、高密在二州之郊，种乃使储粮稸，勤厉吏士，贼闻皆惮之。
又曰：光武即位时，军食急乏，寇恂以辇车骊驾转输，前后不绝。(《前书音义》曰：骊驾，并驾也。辇车，人挽行也。)
又曰：诏报朱浮曰："往年赤眉跋扈长安，(跋扈，犹暴横也。)吾策其无谷，必东来归降。今度此反虏势无久全；其中必有内相斩者，今军资未充，故须候耳。"
又曰：来歙上书曰："公孙述以陇西天水为藩蔽，故得延命假息，今二郡平荡，则述智计穷矣。宜益选兵马，储积资粮。昔赵之将帅多贾人，高帝悬之以重赏。(高帝十年，陈犭希反于赵、代，其将多贾人，帝多以金购，犭希将皆降。)今西州新破，兵人疲馑，若招以财谷，则其众可夺。臣知国家所给非一，用度不足，然有不得已也。"帝然之。
《东观汉记》曰：来歙征公孙述，诏于汧积谷六万斛，驴四百头负驮。
《蜀国志》曰：诸葛亮悉大众由斜谷出，以流马运粮，据武功、五丈原，与司马宣王对于渭南。
《晋书·载记》曰：罗尚委城遁，李雄遂克成都。于时，雄军饥甚，乃率众就谷于郪，掘野鼠等食之。
《晋书》曰：祖逖伐陈留太守陈川，石季龙救之，徙陈川还襄国，留姚豹等守川故城，住西台。逖遣将韩潜等镇东台。同一大城，贼从南门出入放牧，逖军开东门。相守四旬，逖以布囊盛土如米状，使千馀人运上台，又令数人担米为疲极而息于道。贼果逐之，皆弃担而走。贼既获米，谓逖士众丰饱，而胡成饥久，益惧，无复胆气。石勒将刘文堂以驴千头运粮以馈姚豹，逖遣韩潜、冯铸等追击于汴，尽获之。桃豹宵退据东燕。
《唐书》曰：贞元十五年，令江淮转运米。每年米宜运二百万石已来，虽有此命，而运米竟不过四十万石。
又曰：韦伦拜商州刺史兼御史中丞充荆襄等道租庸使，会襄州裨将康楚元、张嘉延拥众为叛，凶党万馀人，自称楚义王。襄州刺史王政弃城遁走，嘉延又南袭破江陵汉沔，馈运阻绝，朝廷旰食。伦乃调兵驻邓州界，康楚元凶党有来降，必厚加赏。数日后，楚元众颇怠，伦进军击之，生擒楚元以献，馀众悉走，收租庸钱物仅二百万贯，并免失坠。
又曰：元和中，盐铁使王播进陈许军琵琶沟运图。先是，中官李重秀奉命视之，还言可以通漕至郾城下北颍口，水运千里而近。及上览图，诏韩弘发卒以通汴河，于是船胜三百石皆入颍。
又曰：开成初以王彦威判度支，尝紫宸廷奏曰："臣自掌计司，按见管钱谷文簿，皆量入以为出，使经费必足，无所刻削。且八口之家有岁蓄，而军用钱物一切通用，悉随色额占定，终岁支给，无毫厘之差。倘臣一旦愚迷，欲自欺窃，亦不可得也。"名曰："度支占额图"。既而又进供军国，曰："起至德乾元之际，迄于贞观元和之初，天下有观察者十，节度者二十有九，防御者四，经略者三，掎角之师，大牙相制，大都通邑，无不有兵。都记中外各额至八十馀万。长庆户口凡三百三十五万，以额约九十九万，通计三户资一兵。合计天下租赋一岁所入，总不过三千五百馀万，而上供之数三之一焉。二分之中二给衣赐，自留使兵士衣赐之外，其馀四十万众，仰给度支。伏以时逢理安，运属神圣，然而兵不可弭食哉，惟时忧勤之端，兵食自切。臣谬司邦计，遽奉睿图，辄纂事功，庶裨圣览。"
又曰：黄巢既来，围陈郡三百日，关东仍岁无耕稼，人饿倚墙壁间，贼俘人而食，日杀数千。贼有舂磨砦为石碓数百，生纳人于臼，碎之，合骨而食。其流毒如是。
又曰：秦宗权以蔡州叛烂，所至屠残人物，燔烧郡邑。西至关内，东极青齐，南出江淮，北至卫滑。鱼澜鸟散，人烟断绝，荆榛蔽野。贼既乏食，啖人为储，军士四出，则盐尸而从。
《三国典略》曰：陈霸先遣钱明领水军出江宁浦，要击齐人粮运，尽获其船。于是，齐军大馁，杀马驴而食之。
又曰：以粮运不继，调市人餽军。建康令孔焕以麦屑为饭；用荷叶裹之，信宿之间，得数万裹以给兵士。会陈蒨遣送米三千石，鸭千头，霸先即炊黍煮鸭，誓申一战，计粮分肉，人获数脔。
○绝粮道
《汉书》曰：景帝初，吴楚七国反，以太尉周亚夫将，问父绛侯客邓都尉曰："策安出？"客曰："吴楚兵锐，甚难与争锋，而剽轻不能久，莫若引兵东北，壁昌邑以梁委吴，吴必尽锐攻之。将军深沟高垒，使轻兵绝淮泗之口，塞吴饷(式亮切。)道，使吴梁相弊而粮食竭，乃以全军强制其疲极，破吴必矣。"亚夫言于帝，许之。遂破吴军。
又曰：王莽末，天下乱。光武兄伯升起兵讨莽，为莽将甄(音真。)阜、梁丘赐所败，复收会兵众，还保棘阳，阜、赐乘胜留辎重于篮乡，引精兵十万南渡潢淳，临泚水，(潢音黄。泚音毗。)阻两川间为营，绝后桥示无还心。伯升于是大飨军士，设盟约，休卒三日，为六部潜师夜起袭取蓝乡，尽获其辎重。明晨，汉军自西南攻甄阜，下江兵自东南攻梁丘赐。至食时，阵溃，遂斩阜、赐。
《后汉书》曰：韩遂败走榆中，(榆中县属金城郡。)张温乃遣周慎将三万人追讨之。温参军事孙坚(坚，权之父也。)说慎曰："贼城中无谷。当外转粮食。坚愿得万人断其运道，将军以大兵继后，贼必困乏而不敢战。若走入羌中，并力讨之，凉州可定也。"慎不从，引军围榆中城，而边章遂分屯葵园陕，反断慎运道。慎惧，乃弃重而退。
又曰：曹公与袁绍相持官渡，沮授言于绍曰："北兵数众，(沮，侧居切。)而果劲不及南。南谷虚少，而货财不及北，南利在于急战，北利在于缓待，宜旷以日月。"绍不从，连营稍前逼官渡，合战，曹公军不利，复壁。绍为高橹、起土山射营中，皆蒙楯，众大惧。曹公乃为发石车击绍楼，皆破，众号霹雳车。绍为地道，欲袭曹公营，公辄于内为长堑以拒之。又遣骑兵袭击绍运车，大破之，尽焚其谷。会绍遣将于琼等将兵万馀人北迎运，沮授说绍可遣将别为军于表，以绝曹公之抄。绍复不从。琼宿乌巢，去绍军四十里。绍谋士许攸奔曹公，攸谓曹公曰："孤军独守，外无求索，危急之时也。今袁氏辎重有万馀两而无严备，可轻兵袭之。不虑而至，燔其积聚。不过三日，袁氏自败也。"公乃选精锐马步，秉袁氏旗帜，夜衔枚缚马口从间道出，人负束薪。时有问者，诒之(绐，音怠。)曰："袁公恐曹操掠后军，兵以益备。"闻者信之。既至辎重，围屯燎薪，火光亘天地，破琼等，悉斩之。数日，绍弃甲而遁。
《蜀志》曰：姜维率众侵魏，依维山筑二城，使牙门将勾安、李韶等守之，聚羌胡质任寇逼诸郡，魏将陈泰御之。泰谓诸将曰："麹城虽固，去蜀险远，当须运粮。羌夷患维劳役，未必肯附。今围而取之，可不血刃而拔其城。虽其来救，山道险阻，非行兵之地。"乃使邓艾等进兵围之，断其运道及城外流水。安等挑战，不许。将士困窘，分粮聚雪，以稽日月。维果来救，出自牛头，与泰相对。泰曰："兵法贵在不战而屈人，今绝牛头，维无返道，则我之擒也。诸军各坚垒勿与战。"自南渡白水，循水而东，使诸将截其还路。维惧，遁走。安等孤悬，遂皆降。
崔鸿《十六国春秋》曰：前赵刘曜遣将刘胤西伐张骏之武威。骏遣将辛岩，韩瑛(音英。)东拒。刘胤屯于狄道城，韩瑛进度沃于岭。辛岩曰："我拥众数万，籍云羌之锐，宜速战以灭之。不尔，久则变生。"瑛曰："自夏末以来，太白犯月，辰星逆行，白虹贯日，皆变之大者，不可以轻动，动而不捷。为祸更深。吾将久而毙之。且曜与石勒相攻，胤亦不能久。"积七十馀日，军粮竭，遣辛岩督运于金城。胤闻之大悦，谓其将士曰："韩瑛之众十倍于吾，粮廪将悬，难以持久。今分兵运粮，可谓天授吾。若败辛岩，瑛等自溃。彼众我寡，且以死战，战而不捷，当无匹马得还。"咸奋。于是，遣骑三千袭岩于沃于岭，大败之。瑛军遂溃，死者三万馀人。
《三国典略》曰：周王思政固守颍川。思政运米数百车，欲向孔城。齐大都督破六韩常与洛州刺史可朱浑宝，愿前后要袭获之。乃启于齐王澄曰："常自镇河阳已来，频出关口、大谷二道，所有要害莫不知悉，请于形胜之处营筑城戍，安置士马，截其往来。彼之咽喉既断，颍城吞灭可期。且孔城以西年谷不稔，东道断绝亦不能存。"王纳其计。
