○逸民七
皇甫士安《高士传》曰：荷蒉者，卫人也。避乱不仕，自匿姓名。孔子击磬于卫，乃荷蒉而过孔氏之门，曰："有心哉，击磬乎？"既而曰："硁硁乎莫已知，期已而已矣。深则厉，浅则揭。"孔子闻之，曰："果哉，蔑之难矣！"
又曰：石门守者，鲁人也。亦避世不仕，自隐。又名为鲁守石门，主晨夜开闭之。子路从孔子入石门而宿，问之路曰："奚自？"子路曰："自孔氏。"遂讥孔子曰："是知其不可而为之者与？"时人贤焉。
又曰：东郭顺子者，魏人也。修道守真。田子方师事之，而为魏文侯师友。侍坐于文侯，数称溪工。文侯曰："溪工子师耶？"子方曰："非也，无择之里人也。称道数当，无择称之。"文侯曰："然则子无师耶？"子方曰："有。"文侯曰："子师谁？"子方曰："东郭顺子也。"文侯曰："然则夫子何故未尝称之？"子方曰："其为人也，直情而容物。物无道，则正容以悟之，使人意也消。无择何也以称之！"子方出，文侯曰："远哉，全德之君子！始吾以圣智之言、仁义之行为至矣。吾闻子方之师，形解而不敢动，口钳而不知言语，所学真士梗耳。夫魏，真为居累矣。"
又曰：壶丘子林者，郑人也。道德甚优，列御寇师事之。
又曰：列御寇者，郑人也，隐居不仕。郑穆公时，子阳为相，专任刑。列御寇乃绝迹穷巷，面有饥色。或告子阳曰："列御寇盖有道之士也，居君之国而穷，君无乃不好士乎？"子阳闻而悟，使官载粟数十乘以与之。御寇出见使，再拜而辞之。入见其妻，妻怃心而怒曰："闻为有道者，妻子皆得乐。今子之妻子有饥色，君遗先生食，先生不受，岂非命也哉？"御寇笑曰："君非自知而遗我也，以人之言而遗我。至于其罪我也，又必且以人之言。此吾所以不受也。"居一年，郑人杀子阳，其党皆死，御寇安然独全。终身不仕。著书八篇，言道家之意，号曰《列子》。
又曰：段干木者，晋人也。少贫目贱，心志不遂，乃怡清节，游西河，师事卜子夏。与田子方、李克、翟璜、吴起等居于魏，皆为将，惟干木守道不仕。魏文侯就造其门，段干木逾墙而避之。文侯尊以客礼，出过其庐而轼。其仆问曰："干木布衣也，君轼其庐，不以甚乎？"文侯曰："段干木不趋势利，隐处乎穷巷，声驰千里，敢不轼乎？"文侯以名过齐桓公者，盖能尊段干木、敬卜子夏、友田子方故也。
又曰：公仪潜，鲁人。与子思为友。穆公因子思而致命，欲以为相。子思曰："公仪子逾所以不至也，君若饥渴待贤，纳用其谋，虽蔬食饮水，伋亦愿在下风。如以高官厚禄为钓饵，而无信用之心，公仪子智若鱼者可也。不尔，则不逾君之庭。且臣不佞，又不能为君操竿下钓，以伤守节之士。"潜竟终身不屈。
又曰：王斗，齐人也。修道不仕，与颜歜并时。曾造齐宣王门，欲见宣王。宣王使谒者延斗入，斗曰："趋见王为好势，趋见斗为好士，于王何如？"谒者还报。王曰："先生徐之，寡人请从。"王趋而迎之于门，曰："寡人奉先君之宗庙社稷，愿闻先生直言正谏。"斗曰："王之忧国爱民，不若王之爱尺之縠。"王曰："何谓？"斗曰："王使为冠，不使左右便辟，而使工者，何也？为能之也。今王治齐国，非左右便辟则无使也。臣故曰不如爱尺之縠也。"王乃谢曰："寡人有罪于国家矣。"于是举士五人，任之以官。齐国大治，王斗之力也。
又曰：黔娄先生者，齐人也。修身清节，不求进诸侯。鲁恭公闻其贤，遣使致礼，赐粟三千锺，欲以为相。辞不受。齐王又礼之，以黄金百斤聘以为卿，又不就。著书四篇，言道家之务，号曰《黔娄子》。终身不屈，以寿终。
又曰：原宪居环堵之室，瓮牖桑枢，上漏下湿，缊衣无表，手足胼胝，三日不举火，十年不制衣，坐而弹琴。子贡相卫，结驷连骑，排藜藿，入穷闾，巷不容轩，来见宪。宪韦冠杖藜而出，应门，正冠则缨绝，敛衽则肘见，纳履则踵决。子贡曰："嘻！先生何病也？"宪笑曰："宪闻之，无财谓之贫，学道而不能行者谓之病。若宪，贫也，非病也。若夫仁义之慝，车马之饰，宪不忍为。"子贡逡巡，面有惭色，终身耻其言之过也。
又曰：曾参字子羽。鲁哀公致邑焉，参辞不受，曰："吾闻受人者常畏人，与人者常骄人。纵君不我骄，我岂无畏乎？"
又曰：陈仲子，齐人。其兄戴为齐卿，食禄万锺。仲子以为不义，将妻子适楚，居于于陵，自谓於陵子。仲穷，不苟求不义之食。遭岁饥，乏粮三日，乃匍匐而食井上李实之虫者，三咽而食视。身自织屦，妻擘泸以易衣食。楚王闻其贤，欲以为相，遣持金百镒至于陵，聘仲子。仲子入谓妻曰："楚王欲以我为相，今日为相，明日结驷连骑，食方丈于前，意可乎？"妻曰："夫子左琴右书，乐在其中矣。结驷连骑，所安不过一肉，而怀楚国之忧，竟可乎？"于是谢使者。遂相与逃，而为人灌园。
又曰：披裘公者，吴人。延陵季子出游，见道中有遗金，顾而睹公曰："取彼金。"公投镰，瞋目，拂手而言曰："何子处之高而视之卑？五月披裘而负薪，岂取金者哉！"季子大惊，既谢而问姓名。公曰："子皮相之士，何足语姓名哉！"
又曰：江上丈人者，楚人也。楚平王以费无忌之谗杀伍奢，奢子员士将奔吴，至江上，欲渡无舟，而楚人购员甚急。自恐不脱，见丈人得渡，因解所佩剑以与丈人，曰："此千金之剑也，愿献之。"丈人不受，曰："楚国之法，得伍胥者，爵执珪，金千镒，吾尚不取，何用剑为？"不受而别，莫知其谁。员至吴为相，求丈人不能得，每食辄祭之，曰："名可得闻而不可得见，其惟江上丈人乎？"
又曰：渔父者，楚人也。见楚乱，乃匿名隐钓于江滨。楚顷襄王时，屈原为三闾大夫，名显于诸侯。为上官靳尚所谮，王怒，迁之江滨，被发行吟于泽畔。渔父见而问之曰："子非三闾大夫欤？何故至于斯？"原曰："举世混浊而我独清，众人皆醉而我独醒，是以见放。"渔父曰："夫圣人不凝滞于万物，故能与世推移。举世混浊，何不随其流，扬其波，汩其泥？众人皆醉，何不𫗦其糟，歠其醨？何故怀瑾握瑜，自令放焉？"乃歌曰："沧浪之水清，可以濯吾缨；沧浪之水浊，可以濯吾足。"遂去，深自闭匿，人莫知焉。
又曰：河上丈人者，不知何国人也。明老子之术，自匿姓名，居河之湄，著《老子章句》，故世号曰河上丈人。当战国之末，诸侯交争，驰说之士咸以权势相倾，惟丈人隐身修道，老而不亏，专业于安期先生，为道家之宗焉。
又曰：乐臣公者，宋人也。其先宋公族，其后别从赵赵其族乐毅显名于诸侯，而臣公独好黄老，恬静不仕。及赵为秦昭王灭，臣公东之齐，以《老子》显名，齐人尊之，号称贤师。赵人田叔等皆师事之。
又曰：盖公者，齐之胶西人也。明《老子》，师事乐臣公。楚汉之起，齐人争往于世主，惟盖公独遁居不仕。及汉定天下，曹参为齐相，延问诸儒数百人，何以治齐。人人各殊，参不知所从。盖公善黄老，乃使人厚币聘之。公为言治道贵清净则民定，遂推此为类，为参言之。参悦，乃避正堂舍之，师事焉。齐果大治。及参入相汉，导盖公之道，故天下歌之。盖公虽为参师，然未尝仕，以终寿。
又曰：四皓者，皆河内轵人也。或在汲。一曰东园公，二曰角里先生，三曰绮里季，四曰夏黄公。皆修道洁已，非义不动。秦始皇时，见秦政虐，乃退入蓝田山而作歌曰："莫莫高山，深谷逶迤；晔晔紫芝，可以疗饥；唐虞世远，吾将何归？驷马高盖，其忧甚大。富贵之畏人，不如贫贱之肆志。"乃共入商洛，隐地肺山，以待天下定。及秦败，汉高闻之，征之不至。深自匿终南山，不能屈也。
又曰：黄石公者，下邳人也。遭秦乱，自隐姓名，时人莫能知者。初，张良易姓为张，自匿下邳，步游沂水圯上，与黄石公相遇，衣褐衣而老，坠履圯下，顾谓良曰："孺子取履！"良素不知，乍愕然，欲殴之。为其老也，强忍下取履，因跪进焉。公笑以足受而去。良殊惊。公行里许，还，谓良曰："孺子可教也。后五日平明，与我期此。"良愈怪之，复跪曰："诺。"五日平旦，良往，公怒曰："与老人期，何后也？后五日早会！"良鸡鸣往，公又先在，怒曰："何后？复五日早会！"良夜半往，有顷，公亦至，喜曰："当如是。"乃出一篇书与良，曰："读是，则为王者师。后十二年，孺子见济北谷城山下黄石即我。"遂去不见。良旦视其书，乃是《太公兵法》。良异之，因讲习以说他人，莫能用。后与沛公遇于陈留，沛公用其言，辄有功。后十三年，从高祖过济北谷城山下，得黄石公，良乃宝祠之。及良死，与石并葬焉。
又曰：鲁二征士者，皆鲁人也。高祖定天下，即皇帝位，博士叔孙通白征鲁诸儒三十馀人，欲定汉仪礼。二士独不肯，骂通曰："天下初定，死伤者未起，而欲起礼乐。礼乐所由起，百年之德而后可举。吾不忍为公所为也。公所为不合古，吾不行也。公往矣，无污我！"通不敢致而去。
又曰：安期先生者，琅琊人。受学河上丈人，卖药海边，老而不仕。时人谓之千岁公。秦始皇东游，请与语三夜，赐金璧，值数千万。出，置阜乡亭而去，赤玉舄为报，留书与始皇曰："后数十年，求我于蓬莱山下。"及秦败，安期先生与其友蒯通同往见项羽。羽欲封之，卒不肯受。(见《列仙传》。)
又曰：东郭先生者，与其友梁石君俱修道，隐居不仕。曹参为齐相，尊礼士。范阳人蒯通为参客，入见参曰："妇人有夫死三日嫁者，有幽居守寡不出门者，足下即欲求妇，何取？"参曰："取不嫁者。"通曰："然则求臣亦由是也。彼东郭先生、梁石君，齐之隽士也。今隐，未尝卑节下意以求仕，愿足下礼之。"遂致礼聘，二人终不仕。齐人美焉。
又曰：田何字子庄，齐人也。自孔子授《易》，世传至何。及秦焚学，以《易》为卜筮之书，独不焚。故何传之不绝。汉兴，何以齐诸田徙社，故号曰社田生。以《易》受弟子东武王仲、洛阳周王孙丁宽、齐服生、梁项生等，皆显当世。惠帝时，何年老家贫，守道不仕，帝亲幸其庐。以受业。终为《易》者宗。
又曰：王生者，汉文景时人也。善为黄老，退居不仕，与南阳张释之交。当时释之为公车令，太子与梁王共入朝，不下司马门。释之劾奏太子不敬。文帝善之，迁至廷尉，及文帝崩，太子代立为帝，是谓景帝。释之惧，称病欲去。用王生计，乃见上谢之，景帝不过也。王生平常与释之及公卿会庭中立，生袜解，顾谓释之，前跪而系之。既退，或让生曰："独奈何辱张廷尉，使跪系袜乎？"生曰："吾年老，老且贱矣。自度终无益张廷尉。廷尉方为天下名臣，吾岂敢耻廷尉使系袜乎？欲重之。"诸公闻之，皆贤王生而重张廷尉。
