○霍乱
《易说》曰：谷雨，气当至而不至，则多霍乱。
《春秋考异邮》曰：襄公朝于荆，士卒度岁，愁悲失时，泥雨暑湿，多霍乱之病。
《汉书》曰：淮南王上书云："南越多霍乱之疾。"
《幽明录》曰：某郡张甲者，与司徒蔡谟旧有亲，侨住谟家。𫏐数宿行，过期不反。谟昼眠，梦甲云："暂行，忽暴病，患心腹胀满，不得吐痢，某时死亡。"又云："我病名干霍乱，自可治也。但人莫知其药，故令身死。"谟曰："何以治之？"甲曰："取蜘蛛，生断去脚，吞之即愈。"谟觉，使人往甲行所，验之，果死。问主人病与时日，皆与梦符。后有干霍乱者，谟试用，辄差。
○疰
《释名》曰：疰，人死，一人复得，气相灌注也。
《范汪方》曰：凡九十种寒尸疰，此病随月盛衰。人有三百六十馀脉，走入皮中，或右或左，如人所刺，遂至于死。死尸相注，或至灭门。
○疟
《说文》曰：疟，热寒并作也。痁，热疟也，疾二日一发。
《易说》曰：立春气当至、不至则多疾疟；白露当降不降，民多温疟。
《周礼·天官·疾医》曰：秋时有疟寒疾。
《礼记·月令》曰：孟秋行夏令，民多疟疾。
《左传·昭二十年传》曰：齐侯疥，遂痁，(痁，疟疾也。)期而不瘳，诸侯之宾问疾者多在。(多在齐也。)梁丘据与裔款言于公曰："吾事鬼神，丰于先君，今君疾病为诸侯忧，是祝史之罪也。盍诛于祝固、史嚚以辞宾？"(欲煞嚚固，以谢问疾之宾。)公悦，告晏子，晏子谏之，乃止。
《东观汉记》曰：邓训迁护乌桓校尉。吏士尝人病疟，转易至数十人。训身主汤药，咸得平愈。
又曰：茎觿从上至怀，病疟，在上前疟病。上曰："闻壮士不疟，汉大将军反疟病耶？"使小黄门扶起，赐药医，归洛阳，病遂加。
《抱朴子》曰：猕猴之鬼，令人疾疟。
《山海经》曰：阳华山多若华，华实如苽，味酸甘，食之己疟。
《玄晏春秋》曰：夏四月，予疟于河南，归于新安，不瘳。
《世说》曰：中朝有小儿，其父患疟，行乞药。人曰："尊侯明德君子，何以病疟？"答曰："来病君子，所以为疟。"
《列异传》曰：阳蕤字圣卿，逃疟神祠，有人呼言"杜卸，杜卸。"圣卿应曰："诺！"起至户口，人曰："取此书去。"得素书一卷，皆谴劾百神法，乃差。
《录异传》曰：嘉兴令吴士季疟，经武昌庙，遣人辞谢，乞断疟鬼。去庙二十里卧，梦见塘上一人乘马追呼，行太急，速至季舡，下马与吏共入舡后，缚取一小儿去。梦觉，疟即断。
又曰：弘父患疟经年。后独至田舍，疟发，有数小儿持公首脚。公见，因阳瞑。忽起，捉得一儿，化成黄鹢，馀者皆走。仍缚以还家，悬着窗上，明、当煞食之。比晓，失鹢，疟遂断。于时有疟者，但呼"弘公"，便断。
《甄异传》曰：吾兴张安病正发，觉有物在被上，病便更甚。安自力举被捉之，物化成鸟如鸺鹠，疟登时愈。
盛弘之《荆州记》曰：始兴含淮县有翁水下流，有圣鼓横在川侧，上下船人刺篙有撞之者，皆得疟病。
○消渴
《后汉书》曰：司马相如有消渴病。
《后汉书》曰：李通素有消渴疾，(消，消中之疾也。《周礼》云：春有痟疾。)自为宰相，谢病不视事。帝令以公位归弟养病。
《魏略》曰：卞兰得消渴疾，时明帝信咒水，使人持水赐兰。兰曰："治病当以方药，何信于此？"遂不肯饮，以至于卒。时人见兰好直言，谓帝面折之而兰自煞，其实非也。
《晋书》曰：斐楷有渴利疾，不乐处势。王浑为楷请当见将养，不违其志，不听。及疾，诏遣黄门郎王衍省疾，楷回眸瞩之曰："竟未见识。"衍深叹其神隽。
《南史》：何点少时尝患渴，逾岁不愈。后在吴中石佛寺建讲所，昼寝，梦一道人，形貌非常，授丸一掬，梦中服之而差。
《唐书》邓玄挺综钭堋，无藻鉴之明，又患消渴，人因号为邓渴。
王子年《拾遗录》曰：晋武为抚军时，羌人姚馥字世芬，姚襄即其祖也，好啜嚼浊糟，言渴于醇酒。群辈常狎之，呼为渴羌。为朝歌邑长，馥辞之。帝曰："朝歌，纣之故乡，地有酒池。故使老羌不复呼饮。"
《交州记》曰：浮石，体虚而轻，煮饮止渴。
《淮南子》曰：嫁女于疾消渴者，夫死后，则难可复处。(以为故妨之，后人不娶。)
○蹶逆
《韩诗外传》曰：扁鹊过虢，虢侯世子暴病死，乃追宫门曰："世子病，所谓尸蹶者也。"
《吕氏春秋》曰：室大多阴则蹶。
○咳嗽
《释名》曰：咳，刻也，气奔至，出入不平调，若克物也。嗽，促也，用力急促也。
《易说》曰：立秋，气未当至而至，则少阳脉盛，人病咳。
《周书》曰：立秋之日，白露不降，民多病咳。
《礼记·月令》曰：季夏行春令，则国多风咳。
《春秋繁露》曰：人君好战，贪城邑，则民多病咳嗽。
《抱朴子》曰：龟鳖鼋鼍之鬼，令人病咳。
刘弘教曰：吾昨四鼓中起，闻西城上兵咳声甚深，即呼省之。年过六十，羸病无襦，而督将差以持时，持时，备不虞耳。此既无所防捍，又老病羸冻，不隐恤，必致死亡，督将岂可乃尔耶？
○呕吐
《左传·哀下》曰：卫侯为灵台于藉圃，与诸大夫饮酒焉。褚师声子袜而登席，(古者见君解袜。)公怒，辞曰："臣有疾，异于人，(足有疮疾。)若见之，君将〈壳殳〉之。"(〈壳殳〉，呕吐也。)
《汉书》曰：西域有大小头痛坂，令人呕吐。
谢承《后汉书》曰：吴郡妫皓字元起，其母至婚家醉，呕吐。恐食得毒，伏地尝吐，仰曰："吐寒耳，非毒也。"
邓粲《晋记》曰：阮籍母死，与人棋如故。既而饮酒三升，举声一号，吐血数升。
《晋中兴书》曰：王允之年在总角，为从伯敦所知。尝夜饮，允之辞醉，眠在别床。敦与钱凤谋逆，允之悉闻其语，便于眠处大吐。以为大醉，不复疑。
沈约《宋书》曰：萧惠开除府加给事，性素刚，益不得志，发病呕血，有物如肝肺者甚多。
《孟宗别传》曰：孟宗为光禄勋，尝大会，公先少饮酒。偶有强者，饮一杯便吐。时令峻急，凡有醉吐者，皆传诏司察。公吐麦饭，察者以闻。上乃叹息，诏问食麦饭意。宗答曰："臣家足有米奋鼹，直愚性所安。"其德纯素如此。
《列子》曰：东方有人焉，曰爰旌目，将有适也而饿于道。狐父之盗曰丘，见而下壶飧而𫗦之，爰旌目三𫗦而后能视，曰："子何为者也？"曰："我狐父之人丘也。"爰旌目曰："嘻，汝非盗耶？胡为而食我？吾义不食子食也。"两手据地而呕不出，客客而死。
○水疾
《东观汉记》曰：东平王苍到国后，病水气喘逆。上遣太医丞相视之，小黄门侍疾，置驿马传起居，以千里为程。
《晏子春秋》曰：景公水病，梦与二日斗，不胜，召占梦问之。晏子谓占梦曰："公所病者，阴也。日，阳也。一阴不胜两阳，公病将己。"占梦以其言对。三日，公病大愈，赐占梦。占梦曰："晏子教臣也。"公召晏子，赐之。晏子曰："占梦以臣言对，故有益也；若使臣言，则不信也"
○肿
《释名》曰：肿，锺也，寒热气所锺聚也。
《春秋潜潭巴》曰：枉矢黑，军士不勇疾流肿。(宋均注云：矢当杨光明，今黑，有死丧之气，则肿死。)
《春秋繁露》曰：人君简宗庙，逆天时，民病流肿。
《尸子》曰：有医竘者，秦之良医。张子之背肿，谓之曰："背非吾背也，任子制焉。夫身与国亦犹此也，必有委制，然后治之。"
《齐谐记》曰：范光禄得病，腹脚并肿，不饮食。忽有一人，清朝不自通，遥进入光禄斋中，就光禄边坐。光禄云："先不识君，君那得来而不自通？"此人答曰："佛使我来治君病。"发衣见之，因捉其脚，以甘刀针肿上。倏忽之间，顿针而脚及膀胱百馀下，然不觉痛。复欲针腹，其儿黄门不听语竟，便去。后针孔中黄浓汁当出二三升许，至明晓，脚都差，针亦无孔。范甚喜。
○疝
《释名》曰：心痛曰疝。疝，诜也。气诜诜然而上也。
《后汉书》太医皮循从猎上林还，暮宿殿门下。寒疝病发，时邓训直事，闻循声，起往问，曰："冀得火以熨背。"训至太官门为求火，不得，乃以口嘘其背，复呼同庐郎共更嘘，至朝遂愈。
○瘕
《龙鱼河图》曰：犬狗鱼鸟不熟，食之成瘕。
《易说》曰：白露气当至不至，太阴脉盛，人多瘕疝。
《宋书·徐文伯传》宋明帝宫人患腰痛牵心，每至，辄气欲绝，众医以为肉瘕。文伯曰："此发瘕。"以油投之，即吐，得物如发，稍引之，长三尺，头己成蛇，能动。悬柱上，水滴尽，一发而己，病都差。
《山海经》曰：丽麂之水，其中多有育沛，珮之无瘕疾。(郭曰：育珮，未闻。)
《列仙传》曰：玄俗者，常饵巴豆、云母，卖药于都市。河间王病瘕，玄俗脉之，下蛇十馀头。俗言王病六世馀殃，非王所招也。曰："王尝放鹿，鹿是麟母，仁心感天，故遭俗耳。"
《续搜神记》曰：太尉郄公镇丹徒，尝出猎。时二月中，蕨始生，有一甲士折一茎食之，即觉心中淡淡欲吐，因归家，仍成心腹疾。半年许，忽大吐，吐一蛇，长尺馀，尚活动摇。乃挂着屋檐前，汁稍稍出，蛇渐焦小。经一宿，视之，成一茎蕨，犹昔所食也。病遂除差。
又曰：桓宣武帝时，有一督将，因时行病后虚热，更能饮复茗，必一斛二升乃饱。人苦劝，复啜五升，乃大吐，向所饮都尽。有一物随吐后出，如斗大。试以一斛二升复茗洗之，此物吸之都尽。而正觉小胀，又增五升，便悉混，然后从口中涌出。既吐此物，病遂差。或问之曰："此何病？"答曰："此病名斛二瘕。"
又曰：昔有一人与奴俱得心瘕病。奴既死，剖腹视，得一白鳖，赤眼，甚鲜明。乃试以诸毒药浇灌之，并内药于鳖口，无损。乃系鳖于床脚，有客乘白马来看之，溺溅，鳖惶遽，疾咨避溺。既系之，不得去，乃缩颈藏脚，不敢动。病者察之，谓其子曰："吾疾或可救。"乃试取白马溺以灌鳖，鳖消灭成数升水。病者乃顿饮升馀白马溺，病即豁然除。
《异苑》曰：章安有人，元嘉中啖鸭肉，乃成瘕病，胸满面赤，不得饮食。医令服秫米潘，须臾，烦闷，吐一鸭雏，身喙翅皆己成就，惟左脚故缀昔所食肉。病遂获差。
《志怪》曰：有人得瘕病，腹昼夜切痛。临终，敕其子云："吾气绝后，可剖视之。"其子不忍违，割之，得一铜酒鎗，容数合。后华他闻其病而解之，便出巾箱中药以投鎗，鎗即消成酒。
○痹
《春秋考异邮》曰：痹在喉，寿命凶。
《汉书》曰：哀帝即位，痿痹。
又曰：冯野王弟立为东海太守，下湿，病痹。天子闻之，徙为平原太守。
《晋书》皇甫谧字士安，得风痹疾，犹手不辍卷。
《后魏书》：临淮王谭孙孚好酒，后遇风，患手足不随，口不能言。乃左手画地作字，乞解所任。
《唐书》曰：处罗可汗欲分兵大掠中国，群下多谏。外罗曰："我父失国，赖隋得立，恩不可忘。"时处罗久疾痹，隋义城公主有五石饵之，俄而处罗发疽死。
○痔
《释名》曰：痔，食也，蛊食之也。
《山海经》曰：天帝山有鸟，其状如鹑，黑文而赤翁，(郭璞注云：翁，颈下毛也。)名曰栎，食之己痔。又虎蛟可以为痔，(郭璞注：为，治也。)
《庄子》曰：秦王有病，召医破痈者，得一车乘；舐痔者，得车五乘。所治愈下，得乘愈多。
《尸子》曰：有医竘者，秦之良医，为惠王治痔，皆愈。
宋玉《登徒子赋》曰：登徒子之妻，既疥且痔。
○痢
《释名》曰：泄痢，言出漏泄而利也。
《汉书》曰：韦玄成父丧。既葬，当袭爵，即阳为病狂，卧便痢，妄笑语，欲让避兄也。
《北史》：齐司马应之好读《太玄经》文，注扬雄《蜀都赋》，每云："我欲与扬子周游。"患痢十七年，竟不愈。齐亡岁，以痢疾终。
《魏武令》曰：凡式水甚强寒，饮之皆令人痢。
○阴痿
《汉书》曰：胶西王端为人残戾，又阴痿，一近妇人，病数月。
又曰：周仁为人阴重不泄。(张晏曰：阴重不泄，下湿，故溺袴，是以得此官者入后宫。)
《魏志》：公孙康死，子晃、渊皆小，众以康弟恭词。恭阴消为阉人，劣弱不能治国，渊胁夺恭位。
《晋书》南阳王模世子保，体质丰伟，尝自称，重八百斤。素喜睡，痿疾，不能御妇人。
《宋书》曰：明帝素肥，晚年痿疾，不能御内。
○阳病
《左传·襄三》曰：楚子使䓕子冯为令尹，访于申叔豫。申叔豫曰："国多宠，王弱，国不可为也。"遂以疾辞。方暑，阙地下冰而床焉，重茧衣裘，鲜食而寝。楚子使医视之，复曰："瘠则甚矣，而血气未动。"(言无疾。)
《史记》曰：廉颇云："我为赵将，有攻城野战之功。而蔺相如徒以口舌为劳，而位居我上。"相如闻，不肯与会，每朝时常称病，不欲与争列。
《续汉书》曰：杨彪见汉祚将终，自以累世为公卿，耻为魏臣，遂称足疾，不复行。
范晔《后汉书》曰：高诩字季回，父容，哀平间为光禄大夫，诩以父任为郎。世传《鲁诗》，以信行清操知名。王莽篡位，父子称盲，逃不蚀失。
又曰：封观者，以兄名位未显，耻先授之，遂称风疾，瘖不能言。火起烧屋，徐出避之，忍而不告。
谢承《后汉书》曰：沛国陈禁，性不好荣，建武中拜议郎，引见赐食。禁阳眼目无所见，以肉投羹中，出又撑柱乃归。
《魏末传》曰：李腾为荆州刺史，曹爽令别司马懿。懿使婢进粥，持杯而饮，粥皆流出，谓爽曰："太傅非复可济，令人怆然。"故爽不复设备。
《曹瞒传》云：太祖少，飞膺走狗，游荡无度。其叔父首茉之于嵩，太祖患之。后逢叔父于路，乃佯败面㖞口。叔父怪问其故，太祖曰："卒中风。"叔父告嵩，嵩惊呼太祖，太祖貌如故。嵩问曰："叔父言汝中风，己差乎？"太祖曰："初不中风，但失叔父爱，故见罔尔。"嵩乃疑，自后，叔父所言，嵩不复信。
《晋书》：曹爽专权，宣帝称疾，何曾亦谢病。爽诛，曾乃起视事。
又曰：锺会将反于蜀，使卫瓘慰劳诸军。瓘心欲去，且坚其意，曰："卿三军主，宜自行。"会曰："卿先行，吾当后出。"瓘便下殿，会悔遣之，使呼瓘。瓘辞眩疾动，诈仆地，北出合。数十信追之。瓘至外廨，服盐汤，大吐。瓘素羸，便以困笃。会遣所亲人及医视之，皆言不起，会由是无所惮。
《晋阳秋》曰：宣帝初不欲屈节曹氏，辞以风疾不能起。魏武使人往微刺之，以观信否，宣帝坚卧不动。
《晋书》曰：王戎族弟敦有高名，戎恶之。敦每候戎，辄托疾不见。敦后果为逆乱，其鉴赏先见如此。
又曰：长乐冯恢父为弘农太守，爱少子淑，欲以爵传之。恢父终，服阙，乃还乡里，结草为庐，阳瘖不能言。淑得袭爵，恢始任为博士祭酒。
《隋书》曰：郭衍为洪州总管，晋王镇淮海，因召衍，阴共计议。又恐人疑无故来往，托以衍妻患瘿，王妃萧氏有术能医之，以状奏高祖。高祖套苘共妻向江都往来无度。
《唐书》曰：安禄山陷西京，王继佯中风失音，贼犹强授伪官。后蒙原罪。
又曰：《王徽传》：黄巢入潼关，僖宗出幸。徽与同列崔沆豆、卢瑑、仆射于琮至曙方知，遂相与奔驰，赴行在。徽夜落荆榛中，隐于崖谷，为贼所得，迫还京师。将授之伪命，徽示以足折口瘖，虽白刃环之，初无惧色。贼令与归弟，命医工视之。月馀，守视者稍怠，徽乃杂于负贩，窜之河中，遣人间道奉绢表入蜀。天子嘉之，诏授光禄大夫，守兵部尚书。
稽康《高士传》曰：王莽征孔休，休饮血，于使者前吐之，为病笃，遂不行。
《益部耆旧传》曰：公孙述僣号，征犍为任永君，许以大位。永君故托以清盲，妻于面前淫若不见。子入井，忍情不问。述伏诛，永君澡浴，引镜照形，曰："世适平，目即清。"妻乃自煞。冯信季成亦不授公孙述聘，托清盲十三年，侍婢于面前淫而不问。述诛，取纸作书，婢因自煞。
