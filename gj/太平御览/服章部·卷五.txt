○貂蝉
徐广《车服杂注》曰：蝉取清高饮露而不食，貂取紫蔚温润而光彩不彰灼。
又曰：武官皆惠文冠，本赵服也，一名武弁大冠。凡侍臣加貂蝉，愚谓北土寒凉，本以貂皮暖附施于冠，因遂变而成饰也。
应劭《汉官仪》曰：侍中金蝉左貂，金取坚刚不朽，蝉居高食洁，貂内劲悍而外温润。貂蝉不见传记者，因物论义。予览《战国策》，乃知者赵武灵王胡服也。其后秦始皇破赵，得其冠，以赐侍中。高祖灭秦，亦复如之。□末侍中皇权参乘，问貂珰何法，不知其说。复问地震，云不为灾。还宫，左迁议郎。
又曰：中常侍，秦官也。汉兴，或用士人银珰左貂。世祖以来，专用宦者，石貂金珰。
《汉书》曰：燕王旦郎中侍从着貂羽，黄金附蝉。
又曰：刘向上封事曰："今王氏一姓，乘朱轮华毂者二十三人，皆青紫貂蝉，充盈幄内。"
又曰：王莽篡位，更汉黑貂为黄貂，又改汉正朔、腊日。太后命其官属黑貂，至汉家正腊日，独与其左右相对，饮酒食肉。
《晋书》曰：赵王伦篡位，同谋者咸超阶越次，不可胜纪，至于奴卒厮役，亦加以爵位。每朝会，貂蝉盈坐，故时谚曰："貂不足，狗尾续。"
又曰：刘聪破洛，城将坏。帝还平阳，作赦书。以六月十一日破洛，群王十二，束手军门，貂蝉羽葆，以充王府。
又曰：阮孚字遥集，为安东府参军，蓬发饮酒，不以正务婴心。后拜散骑常侍，性既嗜酒，常以金貂换酒，为所司所弹，帝宥之。
萧子显《齐书》曰：侍中世为亲近职，魏晋选用，稍增华重。宋文帝元嘉中，王昙首、殷景仁等并为侍中，情任亲察。景仁与帝接膝共语，貂拂帝，帝手拔貂置案上，语毕，复手插之。
又曰：王俭以朝仪草创，衣服制则未有定准，议曰："汉景六年，梁王入朝，中郎谒者金貂出入殿门。左思《魏都赋》云：'蔼蔼列侍，金貂齐光。'此藩国侍臣有貂明文。"
又曰：张敬儿被收，敬儿脱冠貂投地曰："用此物误我。"
又曰：武陵昭王晔，武帝即位，历中书祠部尚书，巫觋或言晔有非常之相，以此自负。武帝闻之，故无宠，未尝处方岳。于御座曲宴醉，伏地，貂抄肉柈，帝笑之曰："污貂。"对曰："陛下爱其顺毛而疏其骨肉。"帝不悦。
又曰：何戢为侍中，上欲转戢领选，问尚书令窦哄回，以戢资重，欲加散骑常侍。彦回曰："宋时王球从侍中、中书令单作吏部尚书，资与戢相似，领选职方，昔小轻，不容顿加常侍。圣旨每以蝉冕不宜过多，臣与王俭既己左珥，若复加戢，则八座便有三蝉。若帖以骁游，亦不为少。"乃以戢为吏部尚书，加骁骑将军。
又曰：较型累迁秘书监、侍中、卫尉卿。初，淹年十三，时孤贫，尝彩薪以养母。曾于樵所得貂蝉一具，将鬻以供养。其母曰："此故汝之休征也。汝才行若此，岂长贱耶？可留待得侍中着之。"至是果如母言。
又曰：周盘龙为东平太守，求解职，见许。还为散骑常侍，武帝戏之："卿着貂蝉，何如兜鍪？"盘龙曰："此貂蝉从兜鍪中生耳。"
《梁书》曰：朱异除中书郎，时秋日始拜，有飞蝉正集异武冠上，时咸谓蝉珥之兆。后果如其言。
又曰：王规为晋安王长史，王立为太子，仍为散骑常侍、太子中庶子，侍东宫，太子赐以所服貂蝉，并降令书，悦是举也。
又曰：陆云善奕棋，常夜坐侍武帝，冠触烛火，帝笑谓曰："烛烧卿貂。"帝将用为侍中，故以此戏之。
《后魏书》曰：神龟元年，诏加女侍中貂蝉，同外侍中之饰。任城王澄上表谏曰："高祖、世宗皆有女侍中官，未见缀金蝉于象珥，极鼲貂于须发。江南伪晋穆何后有女尚书而加貂珰，此乃衰乱之世、妖妄之服。请依常仪追还前诏。"帝从之。
《邺中记》曰：石虎征讨，所得妇女美色万馀，选为女侍中，着貂珰，直皇后。
刘桢《答魏文帝笺》曰：貂鼲之尾，挂侍臣之帻。
潘岳《兴赋》曰：登春台之熙熙，珥金貂之颎颎。
成公绥《七唱》曰：金珰煌煌，貂珥峨峨也。
孙楚《会王侍中座上诗》曰：显允君子，时惟英劭，玄貂左移，华蝉增曜。
○簪导
《释名》曰：簪，连也。所以簪冠于发也。导，所以导掠鬓发，使入巾帻之里也。或曰掠鬓，以事名之也。
服虔《通俗文》曰：帻导曰簪。
《史记》曰：赵平原君使人于春申君。赵使欲夸楚，为玳瑁簪。春申君客三千馀人，上客皆玳簪，蹑珠履，赵使大惭也。
又曰：李斯上书曰："宛珠之簪，傅玑之珥。"
《汉书》曰：上从馆陶公主饮，上曰："愿谒主人。"公主乃下殿，去簪珥，徒跣顿首谢，自引董君。董君随主前伏殿下。
又刘向《列女传》曰：周宣姜后，齐女也。宣王常晏起，姜后脱簪珥，待罪于永巷也。
又《佞幸传》曰：茎没入邓通家财，一簪不得着身。
《燕书》曰：高祖慕容廆，晋安北将军张华雅有人鉴，镇蓟，抚御诸部。高祖童儿往见，华甚异之，谓高祖曰："君后为济世之器，匡难济时者也。"脱所着帻簪以遗高祖，结殷勤而别。
《梁书》曰：羊侃家妓孙荆玉，能反腰至地，衔得席上玉簪。
《后魏书》曰：胡太后幸阙口温水，登鸡头山，自射象牙簪，一发中之。
董巴《汉与服志》曰：太皇太后入朝，服绀上皂下，簪以瑇瑁，为樀长一尺，端为华胜，上为凤凰爵，以翡翠为毛羽，下有白珠，垂黄金镊，左右各一，横簪之以安帼，结诸簪珥。
又曰：公卿、列侯中二千石夫人绀缯帼，黄金龙首，衔白珠，鱼须长尺为簪。
《江表传》曰：魏文帝遣使于吴，求通犀簪，群臣曰："贡有常典，魏所求非法，宜勿与！"孙权曰："彼在谅暗之中，而所求若此，宁可复与言礼？"皆备以付使。
《韩诗外传》云：孔子游少原之野，有妇人夹泽而哭。夫子怪之，使弟子问焉。妇人对曰："向日刈蓍薪而忘簪。是以哀。"孔子曰："刈蓍而忘簪，有何悲焉？"妇人曰："非伤忘簪。吾所悲者，不忘故也。
《淮南子》曰：楚将子发好伎道之士，有善为偷者，往见子发，子发礼之。无几何，齐伐楚，子发将师当之，兵三却，齐师逾强。于是善偷则夜出取帻，明夕取枕，明夕。又取簪，悉归之。齐师大骇，谋曰："今夕不去楚军，恐取吾首。"还师而去之。故伎无细，能无簿，在人君用之也。
《盐铁论》曰：禹理水，过门不入，当此之时，堕簪不顾。
郭子横《洞冥记》曰：帝好微行，于长安城西，夜见一玉螭游于路。董谒曰："昔桀媚末喜于膝上，以金簪贯玉螭腹为戏弄。今螭腹有金穿痕，安知非此耶？"
《神仙传》曰：左慈能分杯饮酒，曹公闻，试之。慈拔簪以画，杯即断，其间相去数寸。
《幽明录》曰：孙权时，南方遣史献簪，吏过宫亭湖庐山君庙请福，下教求簪，吏叩头曰："簪献天子，必乞哀念。"神云："临入石头，当相还。"吏遂去。达石头，有三尺鲤鱼跳入舡，吏破腹得之。
吴均《续齐谐记》曰：东海蒋潜尝至不其县，于林野中见一死人，鸟来食之。辄见一小儿，长三尺许，来驱鸟，乃起去。潜乃往看之，见有犀导，乃拔取。众鸟争集，无复驱者。
《梦书》曰：簪者为身，簪者己之尊也，梦著好簪身欢喜。
班固《与窦宪笺》曰：将军哀怜，赐以玉躬所喜骇玳瑁簪、绛单衣，以鲁缟之质，被服鸾凤之彩饰。
《诸葛恢集·诏答恢》曰：今送一犀导，小物耳，然是情发于中，而寄乎物。
班固《与弟超书》曰：令遗仲叔玳瑁黑犀簪。
《西京杂记》曰：武帝过李夫人，就取玉簪搔头，宫中争效之，玉价倍贵。
汉铙歌《有所思曲》曰：有所思，乃在大海南。何以为问遗？双珠玳瑁簪。
○白笔
《魏略》曰：明帝时尝大会殿中，御史簪白笔，侧阶而坐，上问左右："此何官？"侍中辛毗对曰："此谓御史。旧簪笔以奏不法，今但备官耳。"
徐广《车服杂注》曰：古者贵贱皆执笏，有事则书之，常簪笔。今之白笔，是其遗象。
○帢(苦洽切)
服虔《通俗文》曰：帛帻曰帢。
王隐《晋书》曰：陈舒议至尊临温公夫人丧，议曰："今白帢深衣，当古吊服。至尊临吊，谓深衣而己。"
崔鸿《十六国春秋·西凉录》曰：敦煌父老令孤炽梦白头公衣帢，谓炽曰："南风动，吹长木。胡桐椎，不中毂。"言讫，忽然不见。李歆小字桐椎，至期而亡。
《南史》曰：何胤梦见神女二十许人，并衣帢，行列在前，俱拜床下，觉又见之。便命营凶具，既而疾困，不复瘳。
《后魏书》曰：宋游道与顿丘李奖一面便善，奖曰："我年位己高，会用弟为佐史，令弟北面于我足矣。"游道曰："不能。"既而奖为河南尹，辟游道为中正，使者相属，以衣帢待之，握手欢谑。
《潘京别传》曰：陈耽初为州主簿，司空何次道帢偏岸，嘲耽顿帢有所蔽也。应声报曰："耽顿以蔽有，明府岸以示无。"
《宜都山川记》曰：盐水上有石室，民骆都到室边彩蜜，见一仙人裙衫白帢坐，见都，凝瞻不转。
《傅子》曰：汉末，魏太祖以天下凶荒，资财乏匮，拟古皮弁，裁缣帛以为帢，合乎简易随时之义，以色别贵贱。于今施行，可谓军容，非国容也。
《世说》曰：陆云好笑，着帢映水，见影，笑不能止。
高惠文妇《与惠文书》曰：今奉总帢拾枚。
○幍
《傅子》曰：幍先未有歧，荀文若巾触树成歧，时人慕之，因而弗改。今通为庆吊之服，白纱为之，或单或裌，初婚冠送饯亦服之。
《后魏书》曰：太和中，文明太后崩，齐遣其散骑常侍斐昭明、谢峻等吊，欲以朝服行事，主客不许。昭明等执志不移，孝文敕尚书李冲选一与识者更与论执，冲奏遣成淹。昭明言："不听朝服行礼，议出何典？"淹言："玄冠不吊，童孺共闻。昔季孙将行，请遭丧之礼。钦簇之下，犹共称之。卿方谓议出何典，何其异哉？"昭明言："惟赍袴褶，不可以吊，幸借衣幍，以申国命。"敕送衣幍给昭明等。明旦引入，皆令文武尽哀。
《后魏书·斐植传》曰：植母，夏侯道迁姉也，性甚刚峻，于诸子皆如严君。长城后，非衣幍不见，小有罪过，必束葱撄门，经五、三日乃引见之，督以严训。惟少子衍得以常服见之。
○㡎头(取遥反)
《释名》曰：㡎，钞也，钞发使上。或谓之陌头，言其以横陌而前也。齐人谓之奄发，使上也。
《礼记·玉藻》曰：士练带，率下辟。(士以下皆襅不合而纟辛积，如今作澡头为之。)
《东观汉记》曰：建武中征周党，党着短布单衣、谷皮㡎头待见。尚书欲令更服，党曰："朝廷本以是故征之，安可复更？"遂以见，自陈愿守之所志，上听之。
《后汉书》曰：向栩，河内朝歌人，少为书生，性卓诡不伦，恒读《老子》，状如学道。又似狂生，好被发，着绛㡎头。
《吴越春秋》曰：勾践与妻入臣吴王，衣独鼻㡎头，夫人衣无缘衣，裳左开之襦以养马。
《古诗》曰：罗敷好养蚕，彩桑城南隅。少年见罗敷，脱巾着绡头。
繁钦《定情诗》曰：何以结相于，金薄画㡎头。
