○颂
《诗序》曰：颂者，美盛德之形容，以其成功告于神明者也。
又曰：《烝民》，尹吉甫美宣王也。其诗曰："吉甫作颂，穆如清风。"
陆机《文赋》曰：颂则优游以彬郁。
《文章流别论》曰：颂，诗之美者也。古者圣帝明王成功治定而颂声兴，于是史录其篇，工歌其章，以奏于宗庙，告于神明。故颂之所美，则以为名。或以颂形，或以颂声，其细已甚，非古颂之意。昔班固为《安丰戴侯颂》，史岑为《出师颂》、《和熹邓后颂》与《鲁颂》，体意相类而文辞之异，古今之变也。扬雄《赵充国颂》，颂而似《雅》。傅毅《显宗颂》，文与《周颂》相似，而杂以《风》、《雅》之意。若马融《广成》、《上林》之属，纯为今赋之体，而谓之颂，失之远矣。
《文心雕龙》曰：四始之至，颂居其极。颂者，容也，所以美盛德而述形容也。昔帝喾之世，咸累为颂，以歌《九招》。自《商颂》已下，文理允备。夫化偃一国谓之风，风正四方谓之雅，容告神明谓之颂。风雅序人，故事资变正；颂主告神，故义必纯美。鲁以公旦次编，商以前王追录。斯乃宗庙之正歌，非飨燕之恒咏也。《时迈》一篇，周公所制；哲人之颂，规式存焉。夫三闾《橘颂》，情采芬芳，比类属兴，又覃及细矣。至于秦政刻文，爰颂其德；汉之惠、景，亦有述容；沿世并作，相继于时矣。若夫子云之表充国，孟坚之序戴侯，武仲之美显宗，史岑之述僖后，或拟《清庙》，或范《駉》《那》，虽深浅不同，详略有异，其褒德显容，典章一也。原夫颂惟典懿，词必清铄，敷写似赋，而不入华侈之区；敬慎如铭，而异于规式之域；揄扬以发藻，汪洋以树仪，虽纤巧曲致，与情而变。其大体所弘，如斯而已。
《汉书》曰：宣帝征王褒为《圣主得贤臣颂》，褒对曰："夫荷旃被毳者，难与道纯绵之丽密；羹藜唅糗者，不足与论大牢之滋味。今臣僻在西蜀，生于穷巷之中，长于蓬茨之下，无有游观广览之知，不足以塞厚望，应明旨。虽然，敢不略陈愚而抒情素。"
又曰：成帝时，西羌尝有警，上思将帅之臣，追美充国，乃召黄门郎扬雄即充国图画而颂之。
《后汉书》曰：帝召贾逵，因敕兰台给笔札，使作《神雀颂》
范晔《后汉书》曰：肃宗修治古礼，巡狩方岳。崔骃上《四巡颂》称汉德。帝雅好文章，自见骃颂后，常嗟叹之，问侍中窦宪曰："宁知崔骃乎？"对曰："班固数为臣说之，然未见。"帝曰："公爱班固而忽崔骃，此叶公之好龙也。可试见之。"骃由此候宪，宪屣履迎门，笑谓骃曰："亭伯，吾受诏交公，何得薄我哉？"遂揖入以为上客。
又曰：傅毅与班固、贾逵共典校书。毅追美孝明帝功德最盛而庙颂未立，乃依《清庙》作《显宗颂》十篇奏之。
又曰：平望侯刘毅以和熹邓太后有德教，请令史官著《长乐宫圣德颂》以敷宣景耀，勒勋金石，悬之日月，摅之罔极，以崇陛下蒸蒸之孝。帝从之。
《魏志》曰：黄初三年，黄龙见邺西漳水。中山王褒上颂，赐黄金十斤。
《晋春秋》曰：怀帝陷于平阳，刘聪加帝开府仪同三司、会稽郡公，引帝入宴，谓帝曰："卿为豫章王时，朕与王武子俱造卿，武子称朕于卿，卿言闻名久矣。卿以所作乐府文示朕，曰：'刘君，闻君善词赋，试为看也。'朕与武子俱为《盛德颂》，卿称善者久之。又引朕射于皇堂，朕得十二筹，卿与武子俱得九筹，卿又赠朕柘弓、银砚。卿颇忆否？"帝曰："安敢忘之，恨尔日不得早识龙颜。"聪曰："卿家骨肉何相残之甚邪？"帝曰："此殆非人事，皇天意也。大汉将兴，应干受历，故为陛下自相驱耳。且臣家若能奉武皇帝之业，九族敦睦，陛下何由得之？"聪甚有喜色。
《晋书》曰：刘臻妻陈氏，聪敏能属文。尝正旦献《椒花颂》，其词曰："旋穹周回，正朝肇建。青阳散晖，澄景载焕。"
臧荣绪《晋书》曰：刘伶字伯伦，沛国人也。志气旷放，以宇宙为狭，著《酒德颂》，为建威参军，以寿终。
崔鸿《春秋·前燕录》曰：慕容隽观兵近郊，见甘棠于道周，从者不识，隽曰："唏，此诗所谓'甘棠于道'。甘者，味之主也。木者，春之行也。五德属仁，五行主土，春以施生，味以养物，色又赤者，言将有赫赫之庆于中土。吾谓国家之盛，此其征也。《传》曰：'升高能赋，可以为大夫。'群司亦各书其志，吾将览焉。"于是内外臣僚并上《甘棠颂》。
《南史》曰：梁大同中，尝骤雨殿前，往往有杂色宝珠。梁武观之，甚有喜色。虞寄因上《瑞雨颂》，帝谓寄兄荔曰："此颂典裁清拔，卿之士龙也，将加擢用。"寄闻之，叹曰："美盛德之形容，以申击壤之情耳。吾岂买名求仁者乎？"
《后周书》曰：颜之仪幼颖悟，三岁能读《孝经》。及长，博涉群书，好为词赋。尝献《神州颂》，辞以雅赡。梁元帝手敕报曰："枚乘二叶，俱得游梁，应贞两世，并称文学。我求才子，鲠慰良深。"江陵平，之仪随例迁长安，世宗以为麟趾学士。
《隋书·志》曰：北齐中书侍郎杜台卿上《世祖武成皇帝颂》。齐主以为未能尽善，令和士开以颂示李德林，宣旨云："台卿此文，未当朕意，以卿有大才，须叙盛德，即宜速作，急进本也。"德林乃上颂十六章，并序。武成览颂善之，赐名马一匹。
《郑玄别传》曰：民有嘉瓜者，异本同实。县欲表附，文辞鄙略，君为改作。又著颂二篇，侯相高其才。
王充《论衡》曰：古之帝王建鸿德者，须鸿笔之臣褒颂纪德也。
又曰：永平中，神雀群集，孝明诏上《神雀颂》。百官上颂，文比瓦石，惟班固、贾逵、傅毅、杨终、侯讽五颂文比金玉。
崔骃《四巡颂表》曰：臣闻阳气发而鸧庚鸣，秋风厉而蟋蟀吟，气之动也。唐虞之世，樵夫牧监，击辕中《韶》，感于和也。臣不知手足之动音声，敢献颂云。
《零陵先贤传》曰：周不疑字文直。曹公时，有白雀瑞，儒林并已作颂。不疑见操，授纸笔立令复作，操奇之。
○赞
《释名》曰：称人之美曰赞。赞，纂也，纂集其美而叙之也。
《文心雕龙》曰：赞者，明也，助也。昔虞舜之祀，乐正重赞，盖唱发之词也。及益赞于禹，伊陟赞于巫咸，并飏言以明事，嗟叹以助词者也。故汉置鸿胪，以唱拜为赞，即古之遗语也。至如相如属词，如赞荆轲；及史、班书记，以赞褒贬，约文以总录，颂体而论词；又纪传后评，亦同其名，而仲治流别，谬称为述，失之远矣。及景纯任雅，动植必赞，赞兼美恶，亦犹颂之有变耳。然本其为义，事生奖叹，所以古来篇体，促而不广，必结言于四字之句，盘桓于数韵之词，约举以尽情，昭灼以送文。比其体也，发言虽远，而致用盖寡，大抵所归，其颂家之细条也。
李充《翰林论》曰：容象图而赞立，宜使辞简而义正。孔融之赞杨公，亦其美也。
《晋书》曰：稽含，绍之从子也。弘农王粹以贵公子尚主，馆宇甚盛，图庄周于室，广集朝士，使含为之赞。含援笔为之，文不加点。其略曰："嗟乎先生，高迹何局！生处岩岫之居，死寄雕楹之屋，既非其所，没有馀辱。"粹有愧色。
又曰：卫恒字巨山，为黄门郎，善草隶。太康元年，汲县人盗发魏襄王冢，得策书十馀万言，其一卷论楚者最为工妙。恒悦之，故竭思，以赞其美。
《世说》曰：羊孚作《雪赞》曰："资清以化，乘气以霏，遇象能鲜，即洁成辉。"桓尹遂以书扇。
○箴
《文心雕龙》曰：箴，所以攻疾除患，喻针石垣。
又曰：斯文之兴，盛于三代，夏、商二箴，馀句颇存。及周之辛甲，《百官箴》阙，惟《虞箴》一篇，体义备焉。迄至春秋，微而未绝。故魏绛讽君于后羿，楚子训人于在勤。战伐以来，弃德务功，铭辞代兴，箴文萎绝。至扬雄稽古，始范《虞箴》，作卿尹州牧二十五篇。及崔胡补缀，总称百官，指事配位，{般车}鉴有征，可谓追清风于前古，攀辛甲于后代者也。至于潘勖《符节》，要而失浅；温峤《侍臣》，博而患繁；王济《国子》，引多事寡；潘君《乘舆》，义正体芜。凡斯继作，鲜有克衷。至于王朗《杂箴》，乃置巾履，得其戒慎，而失其所施。观其约文举要，宪章武铭，而水火井灶，繁辞不已，志有偏也。夫箴诵于经，铭题于器，名用虽异而警戒实同。箴全御过，故文资确切；铭兼褒赞，故理贵弘润；取其要也。然矢言之道盖阙，庸器之制久沦，所以箴铭寡用，罕施后代。惟秉文君子，宜酌其远大矣。
陆士衡《文赋》曰：箴顿挫而清壮。
《周书》曰：《夏箴》曰：小人无兼年之食，遇天饥，妻子非其妻子也。大夫无兼年之食，遇天饥，臣妾非其臣妾也。卿大夫无兼年之食，遇天饥，臣妾舆马非其有也。国无兼年之食，遇天饥，百姓非其有也。
《左传·襄四》曰：昔周辛甲之为太史，命百官，官箴王阙。(辛甲，周武王太史也。阙，过也。百官各以箴以诫王过也。)于《虞人之箴》曰：(虞人，掌田猎者。)"芒芒禹迹，画为九州，(芒芒，远貌也。画，分也。)经启九道。(九道，九州之道也。启，开也。)民有寝、庙，兽有茂草，各有攸处，德用不扰。(人神各有归，故德不乱也。)在帝夷羿，冒于原兽，(冒，贪。)忘其国恤，而思其麀牡，(言但念猎。)武不可重，(重犹数也。)用不恢于夏家。(羿以好武，虽有夏家而不能恢大也。)兽臣司原，敢告仆夫。"(兽臣，虞人也。告仆夫，不敢斥奠也。)
范晔《后汉书》曰：崔琦字子玮。梁冀闻其才，请与交。冀行多不轨，琦数引古今成败以诫之，冀不能受，作《外戚箴》。
《晋书》曰：张华惧后族之盛，作《女史箴》以为讽。贾后虽凶妒，而知敬重华。
又曰：文帝子齐王攸，武帝时为太子太傅，献箴于太子，其略曰："无曰父子之间，昔有江充；无曰至亲靡二，或客潘崇。谀言乱真，譛润离亲，骊姬之谗，晋侯疑申。固亲以道，勿固以恩，修身以敬，勿托以尊。"世以为工。
《后周书》曰：齐王宪友刘休征献《王箴》一首，宪美之。休征后又以此箴上高祖，高祖方剪削诸弟，甚悦其文。
《唐书》曰：元和中，吏部郎中柳公绰献《太医箴》，曰："寒暑满天地之间，浃肌肤于外；好爱溢耳目之前，诱心知于内。端洁为隄，奔射犹败，气行无间，隙不在大。睿圣之姿，清明绝俗，心正无斜，志高寡欲。谓天高矣，气蒙晦之；谓地厚矣，横流渍之。圣情超遥，万方赖之。饮食所以资身也，过则生患；衣服所以称德也，侈则生慢。惟过与侈，心必随之，气与心流，疾亦伺之。"上深嘉叹，降中使劳问。
又曰：敬宗游幸无度，李德裕献《丹扆箴》六首。《宵衣箴》曰："先王听政，昧爽以俟，鸡鸣既盈，日出而视。伯禹大圣，寸阴为贵；光武至仁，反支不忌。无俾姜后，独去簪珥。彤管记言，克念前志。"语裥《正服》、《罢献》、《纳诲》、《辨邪》、《防微》等箴，文多不载。帝甚嘉之。
胡广《百官箴·叙》曰：箴谏之兴，所由尚矣。圣君求之于下，忠臣纳之于上。故《虞书》曰："予违汝弼，汝无面从，退有后言。"墨子著书，称《夏箴》之辞。
崔瑗《叙箴》曰：昔杨子云读《春秋传·虞人箴》而善之，于是作为九州及二十五管箴规匡救，言君德之所宜，斯乃体国之宗也。
