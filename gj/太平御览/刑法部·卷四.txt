○律令下
《齐书》曰：初，江左用晋世张杜律二十卷，孔稚珪删注修改，与竟陵王议务从轻，曰："仲尼有言，古之听狱者求所以生之，今之听狱者求所以煞之。与煞不辜，宁煞有罪。则断狱之职，古所难矣。写律上国学，置律助教，依五经例策试，上高弟，便擢用之。"
《北齐书》曰：武成帝河清中，有司奏上《齐律》，其不可为定法者，别制《权令》二卷，与之并行。后平秦王高归彦谋反，须有约罪，律无正条，于是遂有别条《权令》，与律并行。大理明法，上下比附，欲出则附依轻议，欲入则附从重法。奸吏因之，舞文出没。至于后主，权幸用事，有不附之者，阴中以法，纲纪紊乱，卒至于亡。
《三国典略》曰：齐封述，渤海修人，廷尉卿轨之子也。久为法官，明解律令，议断平允，时人称之。
《隋书》曰：李德林，开皇元年敕令与太尉任国公于翼、高颎等同修律令，事讫，别赐九环金带一，骏马一匹，赏损益之多也。
又曰：刘行本为侍御史，雍州别驾元肇言于上曰："有一州吏，授人馈钱二百文，依律令合杖一百。然臣下车之始，与其为约，此吏故违，请加徒一年。"行本驳之曰："律令之行，并发明诏，与民约束。今肇乃敢重其教命，轻忽宪章，欲申乞言之必行，忌朝廷之大信，亏法取罪，非人臣之礼。"上嘉之。
《唐书》曰：高祖入关，除隋苛政，为约法十二条，惟制煞人、劫盗、背军、叛逆，馀并蠲除之。及授禅，又用开皇律令，除其苛细五十三条格，务存宽简，取便于时。仍遣斐寂、殷开山、郎楚之、沈叔安、崔善为之徒撰定律令。太宗即位，命长孙无忌、房玄龄与当朝通议之士更加厘改。戴胄、魏征又言："旧律太重。"于是议绞刑之属五十条死断其右趾焉，应死者多蒙全活，得罪者咸称赖之。
又曰：太宗问大理卿刘德威曰："近来刑网稍密，何也？"对曰："诚在君上，不由臣下。主好宽则宽，好急则急。律文失入减三等，失出减五等。今则反是，失入则无辜，失出则获大罪。所以吏各自爱，竞执深文，畏罪之所致耳。"太宗然其言。
又曰：神龙元年，赵冬曦上书曰："臣闻夫今之律者，乃有千馀条。近有隋之奸臣，将弄其法，故着律曰：'犯罪而律无正条者，应出罪则举重以明轻，应入罪即举轻以明重。'立夫一言，而废其数百条。自是迄今，竟无刊革，遂使死生罔由乎法律，轻重必因乎爱憎。授罪者不知其然，举事者不知其犯。臣恐贾谊见之，必为之恸坎簵。"
又曰：时所用旧律，其文起自魏文侯师李悝。悝撰攻诸国法着经，以为王者之政，莫急于盗贼，盗贼须刻捕，故着《囚》、《捕》二篇。其轻狡、越城、博戏、借假不廉，淫多逾制，以为《杂律》一篇。又以具其加减，是故所着六篇而己，然皆罪名之制也。
《六韬》曰：文王问太公曰："愿闻治国之所贵。"太公曰："贵法令必行。法令必行，则治道通；治道通，则民大利；民大利，则君德彰。"文王曰："法令必行，大利却蜀，奈何？"太公曰："法令必行则民俗利，民俗利则利天下。是法令必行，大利人也。"又曰：愿闻为国之大失。太公曰："为国之大失者，为上作事不法，君不觉悟，是大失也。"文王曰："愿闻不法。"公曰："不法则令不行，则主威伤；不法法则邪不正，邪不正则祸乱起；不法法则刑妄行，刑妄行则赏无功；不法法则国昏乱；国昏乱则臣为变，君不悟则兵革起，兵革起则失天下。"文王曰："诫哉！"
《管子》曰：法者，所以兴功惧暴；律者，所以定分止事。
又曰：凡国无法则众不知为，无度则事尾趍。有法不正，有度不直则僻治，治普打国乱。故曰：正法直度，罪煞不赦，诛戮必信，民畏而惧。武威既明，令不再行。
又曰：凡君国之重器，莫重乎令。令重君尊，君尊国安；令轻君卑，君卑国危。故安国存乎尊君，尊君存乎行令，行令存乎严罚。严罚令行，则百吏皆恐。罚不严，令不行，则百吏皆喜。故明君察于治人之本，本莫要乎令。故曰：亏令者死，益令者死，(增益令者煞无赦。)不行令者死。
又曰：凡牧民者，欲民之可御也。欲民之可御，则法不可重也。法者，将立朝廷；将立朝廷，则爵服不可不贵也，爵服不可不贵也。爵服加于不义，则人贱其爵服，民贱其爵服，则人主不尊，人主不尊，则令不行矣。
又曰：法者，法天地之位，象四时之行，所以治天下。四时之行，有寒有暑，圣人法之，故有文有武。天地之位，有前有后，有左有右，圣人法之，以建经纪。春生于左，秋煞于右，夏长于前，冬藏于后。生长之事，文也；收藏之事，武也。是故文事在左，武事在右。圣人法之，以行法令。
又曰：正月之朔，百吏在朝，君乃出令布宪于国。五乡之师、五属大夫，皆授宪于上大夫。
安子曰：君之以尊者令。令不行，是无君也。故明君慎令。
《文子》曰：文子问老子曰："法安所生？"曰："法生于义，义生于众适，众适合乎人心，此治之要也。法非从天生，非从地出，发于人间，反己自正。
《商君书》曰：凡人主，德行非出人也，勇力非过人也。然民虽有圣智，弗敢谋；有勇力，弗敢煞；虽众，弗胜。其制民尾篹万之数，虽行重赏而民弗敢争，行重罚而民弗敢怨者，法也。
又曰：法令者，民之则也，为治之本也，所以备民也。知者不得过，过者不得不及。名分不定而欲天下之治也，是犹欲无饥而去食，欲无寒而去衣也，欲至东而西行，其不几亦明矣。一兔走而百人逐之，非兔一可以分百也，由名之未定也。夫卖兔在市，盗不敢取，分之定也。今法令不明，其名不定，天下之人得议之也。
《慎子》曰：法之功莫大使私不行，君之功莫大使民不争。今立法而行私，是私与法争，其乱甚于无法。立君而尊贤，是与君争，其乱甚于无君。故有道之国，法立则私义不行，君立则贤者不尊。民一于君，事断于法，是国之大道也。
又曰：法虽不善，犹愈于无。投钩分财，投策分马，非以钩策为均也，使得荣者不知所以德，得恶者不知所以怨，乃以塞怨望也。
又曰：尧为匹夫，不能使邻家至；为主则令行禁止。由此观之，贤未足以服不肖，而势位足以屈贤。
《申子》曰：君必有明法正义，若悬权衡以称轻重，所以一群臣也。
又曰：尧之治也，盖明法察令而己。圣君任法而不任智，任数而不任说。黄帝之治天下，置法而不变，使民安乐其法也。
又曰：昔七十九代之君，法制不一，号令不同。然而俱王天下，何也？必国富而粟多也。
《韩子》曰：鲁烧积泽，天北风，火南向，恐烧国。哀公自将众趋救火，人尽逐兽，而火不救。乃召仲尼。仲尼下令曰："不救火而逐兽者，比入禁之罪。"令下未遍，火遂救矣。
又曰：治大国而数变法，则民苦之。是以有道之君，贵虚静，重变法也。
又曰：释法术而为治，尧不能正一国，使中主守法术，拙匠执规矩尺寸，则万不失一也。
又曰：董安于为赵上地之守，行石阜山中，见深涧峭如墙，深百仞。因问其乡左右曰："人尝有之此者乎？"对曰："无有。"曰："婴儿痴聋狂乱人尝有入此者乎？"对曰："无有。""马羊牛尝有入此乎？"对曰："无有。"安于喟然叹曰："吾能治矣。使吾法之无赦，犹入涧之必死也，则民莫知犯，何为不治也？"
又曰：荆庄王有弟门者立法，群臣大夫、诸侯、公子入朝，马蹄践霤者，廷理斩其辀，戮其御。于是太子入朝，马蹄践霤，廷理依法。太子怒，入为王泣曰："必为诛戮廷理。"王曰："法者，所以敬宗庙，尊社稷，故臣授命，尊敬社稷者，社稷之臣，焉可诛也？"太子乃还咨避舍，露宿三日，北面再拜请罪。
又曰：夫人臣之侵其主也，如地形焉，即渐以往，使人主失端，东西易面而不自知。故先王立教，司南以端朝夕，明王使其群臣，不游意于法之外，不为惠于法之内。虎所以能服狗者，爪牙也；使虎释其爪牙，使狗用之，则虎反服于狗矣。人主者，以形德制臣也，今君释其刑德而臣用之，则君反制于臣矣。
又曰：奔车之上无仲尼，覆舟之下无伯夷。故号令者，国之舟车也。安则智廉生，危则鄙争起。
又曰：越王问于大夫种曰："吾欲伐吴，可乎？"对曰："可。以吾赏厚而信，罚严而必。君必欲知之，何不试焚？"于是遂焚宫室，民莫救火。乃下令曰："民之救火而死者，比死敌者之赏；胜火而死者，比胜敌之赏；不救火者，比降北之罪。"民之涂其体、被濡衣赴火者左三千人，右三千人，抬知必胜之势也。
又曰：吴起为魏武侯西河之守，秦有小亭临境，起欲攻之。乃倚一车辕于北门之外，而令曰："有能徙北南门之外，赐之上田上宅。"民莫之徙也。及有徙之者，遂赐之如令。俄又置一石赤黍东门之外，而令之曰："有能徙之于西门之外者，赐之如初。"民则争徙之。乃下令大夫曰："攻亭有能先登者，仕之国大夫，赐之上田宅。"民争上。于是攻亭，一朝而拔之。
阮子曰：渔人张网于渊，以制吞舟之鱼；明主张法于天，以制强良之人。立法以堤民，百姓不能干；立防以堤水，江河不能犯。
《傅子》曰：律是咎繇遗训，汉命萧何广之。
又曰：天为有形之主，君为有国之主。天以春生，犹君之有仁令也；天以秋煞，犹君之有威令也。故仁令之发，天下乐之；威令之发，天下畏之。乐之故乐从其令，畏之故不敢违其令。若宽令发而人不乐，尾馛称仁矣；威令发而下不畏，尾馛言威矣。无仁可乐，无威可畏，而能保国致治者，未之有也。
《会稽典录》曰：董昆字文通，馀姚人也。少游学，师事颍川荀季卿，授《春秋》，治律令，明达法理。又才能拨烦，县长潘松署功曹史。刺史卢孟行部，垂念冤结，松以孟明察于法令，转署昆为狱史。孟到，昆断正刑法，甚得其平。孟问昆："本学律令，所师为谁？"昆对："事荀季卿。"孟曰："史与刺史同师。"孟又问昆从何职为狱吏，松具以实对。孟叹曰："刺史学律，犹不及昆。"召之，署文学。
杜预《律序》曰：律以正罪名，令以存事制。
张斐《律序》曰：张汤制《越官律》，赵禹作《朝会正见律》。
《盐铁论》曰：夫善言天者合之于人，善言古者考之于今。二尺四寸之律，古今一也。
又曰：昔秦法繁于秋荼，而网密于凝脂，然而上下相趋，奸伪萌生。
崔实《政论》曰：君以审令为明，臣以奉令为忠。故背制而行赏谓之作福，背令而行罪谓之作威。作威则人畏之，作福则人归之。夫威福者，人主之神器也，譬之操莫耶矣，执其柄则人莫敢抗，失其柄则还见害也。
《风俗通》曰：《皋陶谟》，虞始造律，萧何成以《九章》，此关诸百王不易之道也。夫吏者，治也。当先自正，然后正人。故承宪履绳，动不失律令也。
○科(附)
《后汉书》曰：章帝时，陈宠代郭躬为廷尉，帝纳宠言，制除钻，(琴严切。)钻诸惨酷之科。
又曰：明帝永平十二年诏曰："车服制度，恣极耳目；田荒不耕，游食者众。有司其中明科禁，宜于今者宣下郡国。"
《魏志》曰：曹仁少时，不修行检。及长为将，严邪正，奉法令，常置科于左右，案以从事。
《宋书》曰：顾深之子宝先，大明中为尚书水部郎。先，深之为左丞荀万秋所劾，及宝先为郎，万秋犹在职，自陈不拜。世祖诏曰："宪司之职，理有厘正，而顷刻无轻重，辄致私绝，此风难长，主者可严为其科。"
刘劭《律略》曰：删旧科，彩汉律为魏律，悬之象魏。扬雄剧秦美新曰：金科玉条。(科条谓所施法律。金玉，珍之也。)
《说文》曰：科，程也；程，品也。十发为程，十程为寸。
