○唐玄宗明皇帝
《唐书》曰：玄宗明皇帝，讳隆基，睿宗第三子也，母曰昭成顺圣皇后窦氏。垂拱元年秋八月戊寅，生于东都。性英断多艺，尤知音律，善八分书。仪范伟丽，有非常之表。三年闰七月丁卯，封楚王。天授二年十月戊戌，出阁，开府置官属，年始七岁。朔望车骑至朝堂，金吾将军武懿宗忌上严整，诃排仪仗，因欲折之。上叱之曰："吾家朝堂，干汝何事？敢迫吾骑从！"则天闻而特加宠异。寻即入阁。长寿二年腊月丁卯，改封临淄郡王。圣历元年，出阁，赐第于东都积善坊。大定元年，从幸西京，赐宅于兴庆坊。长安中，历右卫郎将、尚辇奉御。神龙元年，迁卫尉少卿。景龙二年四月，兼潞州别驾。十二月，州境有黄龙白日升天。尝出畋，有紫云在其上，后从者望而得之。前后符瑞凡一十九事。四年，中宗将祀南郊，来朝京师。将行，使术士韩礼筮之，蓍一茎孑然独立。礼惊曰："蓍立，奇瑞非常也，不可言。"属中宗末年，王室多故，上常阴引材力之士以自助。上所居宅外有水池，漫溢顷馀，望气者以为龙气。四月，中宗幸其第，因游其池，结彩为楼船，令巨象踏之。至六月，中宗暴崩，韦后临朝称制。韦温、宗楚客、纪处讷等谋倾宗社，以睿宗介弟之重，先谋不利。道士冯道力、处士刘承祖皆善占兆，诣上布诚款。上所居里名隆庆，时人语讹以"隆"为"龙"；韦庶人称制，改年又为唐隆，皆符御名。上益自负，乃与太平公主谋之，公主喜，以子崇简从。上乃与崇简、朝邑尉刘幽求、长上折冲麻嗣宗、押万骑果毅葛福顺、李仙凫宝昌寺僧普润等定策诛之。或曰："先启大王。"上曰："我拯社稷之危，赴君父之急，事成福归于宗社，不成身死于忠孝，安可先请，怖忧大王乎！若请而从，是王与危事，请而不从，则吾计失矣。"遂以庚子夜率幽求等数十人，自苑南入总监锺绍京又率丁匠百馀人以从。分遣万骑往玄武门杀羽林将军韦璿、韦播、高嵩，持首而至，众欢叫大集。攻白兽、玄德等门，斩关而进，左万骑自左入，右万骑自右入，合于凌烟阁前。时太极殿前有宿卫梓宫万骑，闻噪声，皆披甲应之。韦庶人惶恐走入飞骑营，为乱兵所害。于是分遣诛韦氏之党，比明，内外讨捕，皆斩之。乃驰谒睿宗，谢不先启请之罪。睿宗遽前抱上而泣曰："宗社祸难，由汝安定，神祗万姓，赖汝之力也。"拜殿中监、同中书门下三品，兼押左右万骑，进封平王。睿宗即位，与侍臣议立皇太子，佥曰："除天下之祸者，享天下之福；拯天下之危者，受天下之安。平王有圣德，定天下，又闻成器已下咸有推让，宜膺主鬯，以副群心。"睿宗从之。景午，制立为皇太子。延和元年，凶党因术人间睿宗曰："据玄象，帝座及前星有灾，皇太子合作天子，不合更居东宫矣。"睿宗曰："传德避灾，吾意决矣。"七月壬午，下制曰："皇太子某有大功于天地，定阽危于社稷，温文既习，圣敬克跻。委之监抚，已移年岁，时政益明，庶工惟序。朕之知子，庶不负时，历数在躬，宜陟元后。可令即皇帝位，有司择日授册。朕方比迹洪古，希风太皇，神与化游，思与道合，无为无事，岂不美欤！王公百寮，宜识朕意。"上惶惧，遽驰见叩头，请所以传位之旨。睿宗曰："吾因汝功业得宗社，今帝座有眚，思欲逊避，唯盛德大勋，始转祸为福。易位于汝，吾知晚矣。上始居武德殿视事，三品以下除授及徒罪皆决之。先天二年七月三日。尚书左仆射窦怀贞、侍中岑羲、中书令萧至忠、崔湜、雍州长史李晋、左羽林大将军常元楷、右羽林将军李慈等与太平公主同谋，期以其月四日，以羽林兵作乱。上密知之，因以中旨告歧王范、薛王业、兵部尚书郭元振、将军王毛仲、殿中监姜皎、中书侍郎王琚、吏部侍郎崔日用等定计，因毛仲取闲厩马及家人三百馀人，率太仆少卿李令问、王守一、内侍高力士、果毅李守德等亲信十数人，出武德殿，入虔化门。枭常元楷、李德于北阙。擒贾膺福、李猷于内客省以出，执萧至忠、岑羲于朝堂，皆斩之。睿宗明日下诏曰："朕将高居无为，自今军国政刑一事已上，并取皇帝处分。"上御承天门楼，下制大赦天下。冬十一月甲申，幸新丰之温汤。癸卯，讲武于骊山。兵部尚书、代国公郭元振坐亏失军容，配流新州；给事中、摄太常少卿唐绍以军礼有失，斩于纛下。甲辰，畋猎于渭川。同州刺史、梁国公姚元崇为兵部尚书、同中书门下三品。十一月戊子，上加尊号为开元神武皇帝。十二月庚寅朔，大赦天下，改为开元。
四年六月癸亥，太上皇崩。九年四月甲戌，上亲策试应制举人于含元殿，谓曰："古有三道，今减二策。近无甲科，朕将存其上第，务收贤俊。"十三年冬十月辛酉，东封泰山，发自东都。十一月丙戌，至兖州岱宗顿。丁亥，致斋于行宫。己丑，日南至，备法驾登山，仗卫罗列岳下百馀里。诏行从留于谷口，上与宰臣、礼官升山。庚寅，祀昊天上帝于上坛，有司祀五帝百神于下坛。礼毕，藏玉册于封祀坛之石〈石感〉，然后燔柴。燎发，群臣称万姓，传呼自山顶至岳下，震动山谷。上还斋宫，庆云见，日抱戴。辛卯，祀皇地祗于社首，藏玉册于石〈石感〉，如封祀坛之礼。壬辰，御帐殿受朝贺，大赦天下。封太山神为天齐王，礼秩加三公一等，环山十里，禁其樵采，赐酺七日。甲午，发岱岳。景申，幸孔子宅，亲设奠祭。十二月己巳，至东都。时累岁丰稔，东都米斗十钱，青、齐米斗五钱。是冬分吏部为铨，敕礼部尚书苏颋、刑部尚书韦杭、工部尚书卢从愿等分掌选事。十四年五月癸卯，户部进计帐，今年管户七百六万九千五百六十五，管口四千一百四十一万九千七百一十二。二十二年五月，关中大风拔木，同州尤甚。是夏，上自于苑中种麦，率皇太子己下躬自收获，谓太子等曰："此将荐宗庙，是以躬亲，亦欲令汝等知稼穑之难也。"因分赐侍臣，谓曰："比岁令人巡检苗稼，所对多不实，故自种植以观其成；且《春秋》书麦禾，岂非古人所重也！"二十五年春正月壬午，制曰："朕猥集休运，多谢哲王，然而哀矜之情，小大必慎。自临寰宇，子育蒸黎，未尝行极刑，起大狱。上弘降鉴，应以祥和，思协平邦之典，致之仁寿之域。自今有犯死刑，除十罪，宜令中书门下与法官详所犯轻重，具状奏闻。"秋七月己卯，大理少卿徐岵奏："天下今岁断死刑五十八人，几致刑措。"二十七年八月甲申，制追赠孔宣父为文宣王，颜回为兖国公，馀十哲皆为侯，夹坐。后嗣褒圣侯改封为文宣公。二十九年正月，制两京、诸州各置玄元皇帝庙，并置崇玄学。
天宝元年春正月丁未朔，大赦天下，改元，常赦不原咸赦除之。百姓有欠负租税及诸色并免之。前资官及白身人有儒学博通、文词秀逸及军谋武艺者，所在具以名荐。京文武官才堪官为刺史者，各令封状自举。改黄钺为金钺。内外官各赐勋两转。甲寅，陈王府参军田同秀上言："玄元皇帝降见于丹凤门之通衢，告锡灵符在尹喜之故宅。"上遣使者函谷故关尹喜台西发得之，乃置玄元庙于大宁坊。二月丁亥，上加尊号为开元天宝圣武神文皇帝。辛卯，亲享玄元皇帝于新庙。甲午，亲享太庙。景申，合祭天地于南郊。置天下囚徒，罪无轻重并释放。三载正月景辰朔，改年为载。四载秋八月甲辰，册太真杨氏为贵妃。七载三月乙酉，大同殿柱产玉芝，有神光照殿，群臣请加皇帝尊号曰开元天宝圣文神武应道，许之。夏五月壬午，上御兴庆宫受册徽号，大赦天下。六月，范阳节度使安禄山赐实封及铁券。十一载十一月庚申，御史大夫兼蜀郡长史杨国忠为右相兼吏部尚书。十三载二月，禄山奏前后讨奚契丹立功将士跳荡等，请超三资，于是超授将军者五百馀人，中郎将者二千馀人。十四载冬十月壬辰，幸华清宫。景寅，范阳节度使安禄山率蕃汉之兵十馀万，自幽州南向指阙，以诛杨国忠为名，先杀太原尹杨光翙于博陵郡。壬申，闻于行在所。癸酉，以郭子仪为灵武太守、朔方节度使。封常清自安西入奏，至行在。甲戌，以常清为范阳、平卢节度使，令募兵三万以御逆胡。戊寅，还京。十二月景戌朔，禄山于灵昌郡渡河。辛卯，陷陈留郡，杀张介然。甲午，陷荥阳郡，杀太守崔无诐。景申，封常清与贼战于成皋甖子谷，官军败绩，常清奔于陕郡。丁酉，安禄山陷东京，杀留守李憕、中丞卢奕、判官蒋清。时高仙芝镇陕郡，弃城西保潼关。常山太守颜杲卿与长史袁履谦、贾深等杀贼将李钦凑，执贼将何千年、高邈送京师。辛丑，诏皇太子统兵东讨。十五年春正月乙卯，御宣政殿受朝。其日，禄山僣号于东京。六月庚寅，哥舒翰将兵八万与贼将崔干祐战于灵宝西原，官军大败，死者十六七。甲午，将谋幸蜀，乃下诏亲征，仗下后，士庶恐骇，奔走于路。乙未，凌晨，自延秋门出，微雨沾湿，扈从唯宰相杨国忠、韦见素、内侍高力士太子、亲王，妃主、皇孙已下多从之不及。平明渡便桥，国忠欲断桥。上曰："及来者何以能济？"命缓之。辰时，至咸阳望贤驿置顿，官吏骇散，无复储拟。上憩于宫门之树下，亭午未进食。俄有父老献𪎊，上谓之曰："尔可进饭。"于是百姓献食相继。俄又尚食持御膳至，上颁给从官而后食。是夕次金城县，官吏已遁，令魏方进男允招诱，俄得智藏寺僧进刍粟，行从方给。景辰，次马嵬驿，诸卫顿军不进。龙武大将军陈玄礼奏曰："逆胡指阙，以诛国忠为名，然中外群情，不无嫌恐。今国步艰阻，乘舆震荡，陛下宜徇群情，为社稷大计，杨国忠之徒，可致之于法。"会吐蕃使二十一人遮国忠告诉于驿门，众即呼曰："杨国忠连蕃人谋逆！"兵士围驿四合，及诛杨国忠、魏方进一族，兵犹未解。上令高力士诘之，回奏曰："诸将既诛国忠，以贵妃在宫，人情恐惧。"上即命力士赐贵妃自尽。玄礼等见上请罪，命释之。丁酉，将发马嵬驿，朝臣惟韦见素一人，乃命见素子京兆府司录谔为御史中丞，充置顿使。议其所向，军士或言阿、陇，或言灵武、太原，或言还京为便，韦谔曰："还京，须有捍贼之备，今兵马未集，恐非万全，不如且幸扶风，徐图所向。"上询于众，众以为然。及行，百姓遮路乞留皇太子，愿戮力破贼，收复京城，即日留太子。戊戌，次扶风县。己亥，次扶风郡。军士各怀去就，咸出丑言，陈玄礼不能制。会益州贡春纟采十万匹，上悉命置于庭，召诸将谕之曰："卿等国家功臣，陈力久矣，朕之优奖，常亦不轻。逆胡背恩，事须回避。甚知卿等不得别父母妻子，朕亦不及亲辞九庙。"言发流涕。又曰："朕须幸蜀，路险狭，人若多往，恐难供承。今有此纟采，卿等即宜分取，各图去就。朕自有子弟中官相随，便与卿等诀别。"众咸俯伏涕泣曰："死生愿从陛下。"上曰："去住任卿。"自是悖乱之言稍息。庚子，以司勋郎中、剑南节度留后崔圆为蜀郡长史、剑南节度副大使。以颖王璬为剑南节度大使，以监察御史宋若思为御史中丞充置顿使。韦谔充巡阁道使，并令先发。辛丑，发扶风郡，是夕，次陈仓。壬寅，次散关。分部下为六军，颖王璬先行，寿王瑁等分统六军，前后左右相次。景午，次河池郡，崔圆奏剑南岁稔民安，储供无缺，上悦，授圆中书侍郎、同中书门下平章事，蜀郡长史、剑南节度如故。以前华州刺史魏仲犀为梁州长史。秋七月壬戌，次益昌县，渡吉柏江，有双鱼夹舟而跃，议者以为龙。甲子，次普安郡，宪部侍郎房琯自后至，上与语，甚悦，即日拜为吏部尚书、同中书门下平章事。丁卯，诏以皇太子充天下兵马元帅，都统朔方、河北、河东、平卢等节度兵马，收复两京。庚午，次巴西郡。庚辰，车驾至蜀郡，扈从官吏军士到者一千三百人，宫女二十四人而已。八月癸未朔，御蜀郡府衙宣诏，大赦天下。癸卯，灵武使至，始知皇太子即位。丁酉，上用灵武册称上皇，诏称诰。己亥，上皇临轩降册，册肃宗，命宰臣韦见素、房琯使灵武，册命曰："朕称太上皇，军国大事先取皇帝处分，后奏朕知。俟克复两京，朕当怡神姑射，偃息大庭。"明年九月，郭子仪收复西京。十月，肃宗遣中使啖廷瑶入蜀奉迎。丁卯，上皇发蜀郡。十一月景申，次凤翔郡。肃宗遣精骑三千至扶风迎卫。十二月景戌，肃宗具法驾至咸阳望贤驿，迎奉上皇御宫之南楼。肃宗拜庆楼下，呜咽流涕不自胜，为上皇徒步控辔，上皇抚背止之，即骑马前导。丁未至京师，文武百寮、京城士庶夹道欢呼，靡不流涕。即日，御大明宫之含元殿，见百寮，上皇亲自抚问，人人感咽。上皇诣庙请罪，遂幸兴庆宫。三载二月，肃宗与群臣奉上皇尊号曰太上至道圣皇帝。乾元三年七月丁未，移幸西内之甘露殿。时奄官李辅国离间肃宗，故移居西内。高力士、陈玄礼等迁谪，上皇浸不怿。上元二年四月甲寅，崩于神龙殿，时年七十八，谥曰至道大圣大明孝皇帝，庙号玄宗。初，上皇亲拜五陵，至桥陵，见金栗山岗有龙盘凤翥之势，复近先茔，谓侍臣曰："吾千秋后宜葬此地，得奉先陵，不忘孝敬矣。"至是，追奉先旨以创寝园。广德元年三月辛酉，葬于泰陵。
○安禄山(附)
《唐书》曰：安禄山，营州柳城杂种胡人也。本无姓氏，名轧荦山。母阿史德氏，亦突厥巫师，以卜为业。开元初，与将军安道买男俱逃出突厥中。安道买次男贞节为岚州别驾，收获之。年十馀岁矣，冒姓为安。及长，解六蕃语。二十年，张守珪为幽州节度，禄山盗羊事觉，守珪剥坐，欲棒杀之，大呼曰："大夫不欲灭两蕃耶？何为打杀禄山！"守珪见其肥白，壮其言而释之。令与乡人史思明同捉生，行必克获，授为偏将。以骁勇闻，遂养为子。二十八年，为平卢兵马使。性巧密，人多誉之。授营州都督、平卢军使。厚赂往来者，乞为好言，玄宗益信向之。天宝元年，以平卢为节度，以禄山摄中丞为使。入朝奏事，玄宗益宠之。三载，代裴宽为范阳节度，河北采访、平卢军等使如故，采访使张利贞尝受其赂，及李林甫，并言其美。玄宗意益坚。后请为贵妃养儿，入对皆先拜太真，玄宗怪问之。对曰："臣是蕃人，先母而后父。"玄宗大悦，遂命杨铦已下并约为兄弟姊妹。晚年益肥壮，垂手过膝，重三百三十斤，每行以肩膊左右抬挽其身，方能移步。至玄宗前，作胡旋舞，疾如风焉。为置第宇，穷极壮丽。上御勤政楼，于御座东为设一大金鸡障，前置一榻坐之。十载入朝，又求为河东节度，因拜之。长子庆宗，太仆卿；少子庆绪，鸿胪卿。庆宗又尚郡主。禄山阴有逆谋，于范阳北筑雄武城，外示御寇，内贮兵器，积谷为保守之计，战马万五千匹，牛羊称是。秉三道节度，进奏无不允。每月进奉生口驼马鹰犬不绝，人无聊生矣。禄山既肥大，不任战。十一载八月，禄山并率河东等军十五万以讨契丹，去平卢千馀里，至土护真河，即北黄河也。倍程奄至契丹牙帐。属久雨，弓箭皆涨湿，将士困极，奚又夹攻之，杀伤略尽。禄山被射，以麾下奚小儿二千馀人走上出，坠坑中，其男庆绪等扶之。会夜，解走，投平卢城。杨国忠屡奏禄山必反，玄宗使中官辅璆琳觇之，得其贿赂，盛言其忠。十三载正月，谒于华清宫，因涕泣言："臣蕃人，不识字，陛下擢臣不次，被杨国忠欲得杀臣。"玄宗益亲厚之，遂以为左仆射，却回。又请为闲厩、陇右群牧等都使，又请知总监事。既为闲厩、群牧等使，上筋脚马，皆阴选择之。三月，归范阳，疾行出关，日三四百里，至范阳。人言反者，玄宗必大怒，缚送与之。十四载十一月，反于范阳，矫称奉恩命以讨逆贼杨国忠。以诸蕃马步十五万，以高尚、严庄为谋主，孙孝哲、高邈、何千年为腹心。天下承平日久，人不知战，闻其兵起，朝廷震惊。禁卫皆市井商贩之人，乃以高仙芝、封常清等击之。禄山又严肃，得士死力，无不一当百，遇之必败。十二月渡河，遂入陈留郡。太守郭纳出降。至荥阳，太守崔无诐拒战，城陷死之。次于汜水甖子谷，乃取谷南而过。东京太守李憕、中丞卢奕、使采访判官蒋清烧绝河阳桥。禄山入东京，杀李憕、卢奕、蒋清，召河南尹达奚珣，使之莅事。十五年正月，贼窃号燕国，年号圣武，达奚珣已下署为将相。五月，南阳节度鲁炅率荆、襄、黔中、岭南子弟十万，与贼将武令珣战于叶县城北滍河，王师尽没。六月，李光弼、郭子仪出土门路，大败贼众于常山郡东嘉山，河北诸郡归顺者千馀，禄山窘急，图欲却投范阳。会哥舒翰自潼关领马步八万，与贼将崔干祐战于灵宝西，为贼覆败，翰西奔潼关，为其帐下执送与贼。关门不守，玄宗幸蜀。十一月，遣阿史那承庆攻陷颍州，屠之。禄山以体肥，及造逆后而眼渐暗，至是不见物。又着疽疾。至德二年正月朔，受朝，疮甚而中罢。尤躁急，动用斧钺，严庄亦被捶挞；庄谋立庆绪，领竖李猪儿同入禄山帐中，猪儿以大刀斫其腹。禄山眼无所见，扪床头刀不得，但撼幄帐中大呼曰："是我家贼！"腹已数斗流在床上。言讫气绝。庄即宣言于外，言禄山传位于晋王庆绪。庆绪纵乐饮酒无度，呼庄为兄，事之小大必咨之。庆绪为伪主，素懦弱，精神言词无序。二月，肃宗南幸凤翔郡，始知禄山死，使仆固怀恩使于回纥，结婚，请兵讨逆。九月，广平王领蕃汉之众收西京，走安守忠，贼之死者积如山阜。王师乘胜至陕郡，贼惧，令严庄倾其骁勇而来拒。广平王遣副元帅郭子仪等与贼战于陕西曲沃，大破之，斩首十馀万。严庄奔至东京，告庆绪，庆绪率其馀众奔河北，保节邺郡。严庄至河内，南来归顺。贼将阿史那承庆等麾下三万馀众，悉奔恒、赵、范阳。从庆绪者，惟疲卒一千，骑三百而已。乾元元年九月，肃宗遣郭子仪等九节度率步骑二十万以攻之，子仪使善射者三千人伏于垒垣内。明日接战，子仪麾其属伪奔，庆绪逐之，伏者齐发，贼军大溃。使薛嵩求救于史思明，言禅让之礼。思明先遣李归仁以步骑一万、马军三千，先往滏阳以应之。及至滏阳，子仪之围已固，筑城穿壕各三重，引水以灌城下。思明南攻魏州，节度使崔光远南走，思明据其城。乾元二年正月，思明伪称燕王。庆绪自十月被围至二月，城中人相食。思明引众来救。三月，子仪等战败，遂解围而南，断河阳桥以守谷水。思明领其众营于节县南。庆绪使收子仪等营中粮尚六七万石。张通儒、高尚、平列谓庆绪曰："史王远来，臣等皆合迎谢。"对曰："任公暂往见思明。"思明与之涕泗，厚其礼。复令归城。经三日，庆绪以三百骑诣思明。思明引入，令三军擐甲执兵待之。及诸弟领至于庭，再拜稽首曰："臣不克负荷，弃失两都，久陷重围，不意大王以太上皇之故，将兵远救。"思明曰："弃失两都，用兵不利，亦何事也。尔为人子，杀汝父以求位，庸非大逆乎？吾为太上皇讨贼。"即牵出，并其四弟及高尚、孙孝哲、崔干祐皆缢杀之。禄山父子僣逆三年而灭。
