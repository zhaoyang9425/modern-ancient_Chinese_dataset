○碑
《释名》曰：碑，被也。此本葬时所设也，于是鹿卢以绳被其上，引以下棺，追述君父之功美，以书其上。后人因为焉，故建道陌之头，名其文谓之碑也。
《文心雕龙》曰：碑者，裨也。上古帝皇，纪号、封禅，树石裨岳，故曰碑也。周穆纪迹于弇山之石，亦古碑之意也。又宗庙有碑，树之两楹，事止丽壮，未勒勋绩。而庸器渐阙，故后代用碑，以石代金，同乎不朽，自庙徂坟，犹封墓也。自后汉已来，碑碣云起。才锋所断，莫高蔡邕。观《杨赐之碑》，骨鲠训典；陈、郭二文，词无择言；周、胡众碑，莫不精允。其序事也该而要，其缀采已雅而泽；清辞转而不穷，巧义出而卓立。察其为才，自然至矣。孔融所创，有慕伯喈，张、陈两文，辞洽之来，亦其亚也。及孙绰为文，志在于碑；温、王、郗庾、词多枝离；桓彝一篇，最为辩裁矣。此碑之致也。属碑之体，资乎史才，其序则传，其文则铭；标序盛德，必见清风之华；昭纪鸿懿，必见峻伟之烈。此碑之致也。夫碑实铭器，铭实碑文，因器立名，事光于诔。是以勒器赞勋者，入铭之域；树碑述亡者，同诔之区焉。
《礼记·丧大记》曰：君葬用輴，四绋二碑，御柩用羽葆。大夫葬用輴，二绋二碑，御柩用茅。士丧用国车，二绋无碑。
又《祭义》曰：祭之日，尸牵牲，入庙门，丽于碑。(丽犹击也。)
《东观汉记》曰：窦章女，顺帝初入掖庭为贵人，早卒。帝追思之，诏史官树碑颂德，帝自为之辞。
范晔《后汉书》曰：郭林宗卒，同志者乃共刻石立碑，蔡邕为其文。既而谓卢植曰："吾为碑多矣，皆有惭德，惟郭有道，无愧色耳。"
又《蔡邕传》曰：邕以经籍去圣已久，文字多谬，俗儒穿凿，疑误后学，乃与五官中郎将堂谿典、光禄大夫杨赐、谏议大夫马日䃅、议郎张驯、韩说、太史令单飏等，奏求正定六经文字。灵帝许之。邕乃自书册于碑，使工镌刻，立于太学门外。于是后儒晚学咸取正焉。及碑始立，其观视及摹写者，车乘日千馀两，填塞街陌。
《魏志》曰：王粲与人共行，读道边碑。人问曰："卿能暗诵乎？"曰："能。"因使背而诵之，不失一文。
又曰：邓艾字士载。年十二，随母至颍川，读陈寔碑文，"言为世范，行为士则"，艾遂更名范，字士则。后宗族有与同者，故改焉。
《晋书隐逸传》曰：戴逵字安道，谯国人也。少博学，好谈论，善属文，能鼓琴，工书画，其馀工艺靡不毕综。总角时，以鸡卵汁溲白瓦屑作郑玄碑，又为文而自镌之，词丽器妙，时人莫不惊叹。
又曰：郭璞为庾冰筮曰："墓碑生金。"庾氏大忌。后冰子为广州刺史，碑生金，为桓温所灭。
又曰：杜预好为后世名。常言："高岸为谷，深谷为陵。"刻石为二碑，纪其勋绩，一沉万山之下，一立岘山之上。曰："焉知此后不为陵谷乎？"
又曰：孙绰少以文才垂称，于时文士，绰为其冠。温、王、郗、庾诸公之薨，必须绰为碑文，然后刊石焉。
又曰：扶风武王骏尝都督雍梁，病薨，追赠大司马，加侍中，假黄钺。西土闻其薨也，泣者盈路，百姓为之树碑，长老见碑，无不下拜。其遗爱如此。
又曰：唐彬为幽州，百姓追慕彬功德，生为立碑，作颂。彬初受学于东海阆德，门徒甚多，独目彬有廊庙才。及彬官成，而德已卒，乃为之立碑。
王隐《晋书》曰：《石瑞记》曰：永嘉初，陈国项县贾逵石碑中生金，人盗取，尽复生。此江东之瑞。
《齐书》曰：竟陵王薨，范云是故吏，上表请为立碑。文云："人蓄油素，家怀铅笔；瞻彼景山，徒然望慕。"(油素，绢也。笔所以理书也。)
《三国典略》曰：梁宗懔少聪敏，好读书，语辄引古事，乡里呼为小学士。梁主使制《龙川庙碑》，一夜便就，诘朝呈上，梁王美之。
又曰：陆云，吴郡吴人。曾制《太伯庙碑》。吴兴太守张缵罢郡经途，读其文，叹美之，曰："今之蔡伯喈也。"至都言于高祖，高祖召兼尚书议郎，顷之即真。
《后魏书》曰：卫操，桓帝以为辅相，任以国事。刘、石之乱，劝桓帝匡助晋氏。东瀛公司马腾闻而善之，表加右将军，封定襄侯。桓帝崩后，操立碑于邗城南，以颂功德，云："魏轩辕之苗裔，桓穆二帝驰名域外，九译宗焉。有德无禄，大命不延，背弃华殿。云中名都，远近齐轨，奔赴梓庐。"时晋光熙元年秋也。皇兴初，雍州别驾、雁门段荣，于大邗掘得此碑。
又曰：尔朱荣字天宝，美容貌，幼而明决，长好射猎。葛荣之叛也，荣列围大猎，有双兔超于马前，荣乃弯弓而誓曰："中之，则擒葛荣。"应弦而殪，三军咸悦。破贼之后，即命立碑于其所，号曰《双兔碑》。
《唐书》曰：贾敦实，宛朐人也。贞观中，累除饶阳令。时制大功已下不得联职，敦实兄敦颐复为瀛州刺史，甚有惠政，百姓共树碑于大市通衢。及敦实去职，复刻石颂其政德，立于兄碑之侧。故时人呼为"棠棣之碑"焉。
又曰：贞观中，议封禅，又议立碑，曰："勒石纪号，垂裕后昆；美盛德之形容，阐后王之休烈。其义远矣。"
又曰：高宗御制慈恩寺碑文，及自书镌刻既毕，戊申，上御安福门楼，观僧玄奘等迎碑向寺。诸寺皆造幢盖，饰以金宝，穷极瑰丽。太常及京城音乐，车数百辆，僧尼执幡两行导从。士女观者，填噎街衢。自魏晋已来，崇事释教，未有如此之盛者也。
又曰：《文苑传》曰：李邕尤长碑颂，虽贬职在外，中朝衣冠及天下寺观，多赍金帛往求其文。前后所制凡数百首，受纳馈遗亦至巨万。时议以为自古鬻文获财，未有如邕者。有文集七十卷，其《张干公行状》、《洪州放生池碑》、《批韦巨源谥议》，文士推重之。后因恩思例，得赠秘书监。
又曰：长平中，源寂使新罗国，见其国人传写讽念冯定所为《黑水碑》、《画鹤记》。韦休符之使西蕃也，见其国人写《定商山记》以代屏障，其文名驰于戎夷如此。
又曰：李华尝为《鲁山令元德季墓碑》，颜真卿书，李阳冰篆额。后人争模写之，号为"三绝碑"。
又曰：裴度平淮西，诏韩愈撰《平淮西碑》，其辞多叙裴度事。时先入蔡州擒吴元济，李愬功第一。愬不平之，愬妻出入禁中，因诉碑辞不实，诏令磨之。宪宗命翰林学士段文昌重撰文勒石。
又曰：萧俛在相位时，穆宗诏撰故成德军节度使王士真神道碑，对曰："臣器褊狭，比不能强。王承宗先朝阻命，事无可观，如臣秉笔，不能溢美。又撰进之后，例行贶遗，臣若公然阻绝，则违陛下抚纳之宜；僶俛受之，则非微臣平生之志。臣不愿为之秉笔。"帝嘉而从之。
又曰：李绛，宪宗时中官吐突承璀自藩邸承恩宠，既为神策军护军中尉，尝欲于安国佛寺建立圣政碑，大兴功作。绛即上言："陛下布惟新之政，铲积习之弊，四海延颈，日望德音。今忽立圣政碑以示天下以不广。《易》称：大人者，与天地合德，与日月合明。执契垂拱，励精求理，岂可以文字而尽圣德？又安可以碑表而赞皇猷？若可叙述，是有分限，乃反亏损盛德。岂谓敷扬至道哉？故自尧、舜、禹、汤、文、武，并无建碑之事。至秦始皇，荒逸之君，烦酷之政，然后有之罘、峄山之碑，扬诛伐之功，纪巡幸之迹，适足为百王所笑，万代所讥，至今称为失道亡国之主。岂可拟议于此？陛下嗣高祖、太宗之业，举贞观、开元之政，思理不遑食，从谏如顺流，固可与尧、舜、禹、汤、文、武方驾而行，安得追秦皇暴虐不经之事而自损圣政？近者，阎巨源请立纪圣德碑，严励请立纪圣功碑，陛下详尽事宜，皆不允许。今忽令立此，与前事颇乖。况此碑在安国寺，不得不叙载游观崇饰之事；述游观且乖理要，叙崇饰又匪政经，固非哲王所宜行也。"上纳之。
《后唐史》曰：魏帅杨师厚于黎阳山采巨石，将纪德政。制度甚大，以铁为车，方任负载，驱牛数百，不由道路，所经之处，或坏人庐舍，或发人丘墓。百姓瞻望曰："碑来。"碑石才至而卒，魏人以为应"碑来"之兆。
《祢衡别传》曰：黄祖之子射作章陵太守，与衡有所之，见蔡伯喈所作石碑。正平一过视之，叹之言好。后日各归章陵，自恨不令吏写之。正平曰："吾虽一过，皆识，其中央第四行中，石书磨灭两字不分明，当是某字，恐不谛耳。"因援笔书之，初无所遗，惟两字不着耳。章陵虽知其才明，犹嫌有所脱失，故遣往写之；还以校正平所书，尺寸皆得，初无脱误，所疑两字，故如正平所遗字也。于是章陵敬服。
《世说》曰：魏武尝过《曹娥碑》下，杨修读碑背上题云："黄绢幼妇，外孙齑臼。"魏武谓修曰："卿解不？"答云："解。"魏武曰："卿未可言，待我思之。"行三十里，乃曰："吾已得。"令修别记所知，修曰："黄绢，色丝也，于字为绝。幼妇，少女也，于字为妙。外孙，女子也，于字为好。齑臼，受辛也，于字为辞。所谓绝妙好辞。"魏武亦记之，与修同，乃叹曰："我才不如卿，乃觉三十里。"
王肃答诏问为瑞表曰："太和六年，上将幸许昌，过繁昌，诏问受禅碑生黄金白玉应瑞不？肃奏以始改之元年，嘉瑞见乎，于践祚之坛宜矣。"
《晋令》曰：诸葬者皆不得立祠堂、石碑、石表、石兽。
《语林》曰：孙兴公作永嘉郡，郡人甚轻之。桓公后遣传教令作《敬夫人碑》，郡人云："故当有才，不尔，桓公那得令作碑？"于此重之。
《荆州图记》曰：羊叔子与邹润甫尝登岘山，泣曰："自有宇宙，便有此山，由来贤达登此望如我与卿者多矣，皆湮灭无闻，念此使人悲伤。"润甫曰："公德冠四海，道嗣前哲，令问令望，当与此山俱传。若润甫辈，乃当如公语耳。"后参佐为立碑，着故望处，百姓每行望碑，莫不悲感。杜预名为"堕泪碑"。
盛弘之《荆州记》曰：冠军县有张詹墓，七世孝廉，刻其碑背曰："白楸之棺，易朽之衣，铜铁不入，瓦器不藏。嗟矣，后人幸勿见伤。"及胡石之乱，旧墓莫不夷毁，而此墓俨然。至元嘉六年，民饥始发。说者云："初开，金银铜锡之器，朱装雕刻之饰，烂然毕备。
《齐道记》曰：琅琊城，始皇东游至此，立碑铭纪秦功德，云是李斯所刻。
《西征记》曰：国子堂前有列碑，南北行三十五枚。刻之表里，书《春秋经》、《尚书》二部，大篆、隶、科斗三种字，碑长八尺。今有十八枚存，馀皆崩。太学堂前石碑四十枚，亦表里隶书《尚书》、《周易》、《公羊传》、《礼记》四部，本石塶相连，多崩败。又太学赞碑一所，汉建武中立，时草创未备。永建六年，诏下三府缮治。有魏文《典论》立碑。今四存二败。
《述征记》曰：下相城西北汉太尉陈球墓有三碑，近墓一碑记弟子卢植、郑玄、管宁、华歆等六十人。(其一碑陈登碑文并蔡邕所作。)
郦善长《水经注》曰：昔大禹导河积石，疏决梁山，所谓龙门矣。孟津河口，广十八步，岩际镌迹，遗功尚存。岸上并有庙祠，祠前有石碑三所，碑字紊灭，不可识也。一碑是太和中立。
《述异记》曰：崆峒山中有尧碑、禹碣，皆籀文焉。(伏滔《述帝功德铭》曰："尧碑禹碣，磨古不昧。")
虞喜《志林》曰：赣榆县有始皇碑，潮水至，则加其上三丈，去则见三尺，行有十二字。
《异苑》曰：吴郡岑渊碑在江乘湖西太元村，人见龟从田中出，还其元处，萍藻犹着腹下。
《金楼子》曰：铭颂所称，兴公而已。夫披文相质，博约温润，吾闻斯语，未见其人。班固硕学，尚云赞颂相似；陆机钩沉，犹称碑赋如一。
《国朝传记》曰：魏文贞之薨也，太宗自制其碑文并自书，后为人所间，诏令掊之。及征高丽不如意，深悔为是行，乃叹曰："若魏征在，不使我有此举也。"既渡辽水，令驰驿祀以少牢，复立碑焉。
又曰：率更令欧阳询行见古碑，索靖所书，驻马观之，良久而去。数百步复还，下马伫立，疲则布毯坐观，因宿其傍，三日而后去。
李绰《尚书故实》曰：东晋谢太傅墓碑树贞石，初无文字，盖重难制述之意。
《国史补》曰：韦贯之为尚书右丞，长安中争为碑志，若市贾然。大官卒，其门如市，至有喧竞构致，不由丧家。是时，裴均之子图不朽于贯之，缣帛万匹。贯之举手曰："宁饿不苟。"
