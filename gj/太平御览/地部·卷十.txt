○河北诸山
大伾山
《隋图经》曰：大伾山，按《书》云"至于大伾"。又名青檀山，今名黎阳东山。
刘澄《山川记》云：黎，国也。《诗序》云："黎侯寓于卫，卫以中露，泥中二邑处之。"以国名也。
又，张揖云：成皋山是大伾山，即谬矣。
枉人山
《隋图经》曰：枉人山，俗名上阳三山，或云，纣杀比干于此山，因得名。古凡伯国之地也。
鲋鰅山。
《山海经》曰：鲋鰅山，颛顼葬其阳，九嫔葬其阴，四蛇卫之。鲋鰅山者，盖今广阳山之别名也。
《郡国志》曰：颛顼所葬，俗名青冢山焉。
天门山
《水经注》曰：天门，注曰：谓之百家岩，下可容百家，故以为名。山有石穴，状如门，才得通人。自平地东南入，便至天井。
苏门山
《十道志》曰：苏门山，一曰苏岭，俗又名五岩山。《魏氏春秋》云：即阮籍见孙登长啸，有凤凰集，登隐之处。故号登为苏门先生。
万谷根山
《郡国志》曰：晋阳万谷根山，即羊肠坂也。
皇甫谧云：羊肠塞，在龙山西，即晋阳西北，古西河上郡关于此。隋炀帝大业四年经此幸汾阳，改名深谷岭。
《十二州志》云：晋阳有羊肠，蟠曲在其西北九十里也。
又《隋图经》曰：失山去万谷根山二十里，头上有石墟，魏太武避暑之所，羊肠坂在焉。
郡山
《后魏兴国土地记》曰：太原郡山，有石室，方丈四尺，四壁有篆字，人莫之识。
婴山
《隋图经》曰：婴山，为并州之主。
牢山
又曰：牢山，在太原县东北。
《后魏书》曰：刘聪遣子粲袭据晋阳，猗庐救之，遂猎于寿阳牢山阳，检阅皮肉，山为之赤也。
介山
《并州记》曰：介山，一名横岭。
《左传》曰：僖二十四年，晋侯赏从亡者，介之推不及禄，遂与母偕隐而死。晋侯求不获，以绵上田封之。以志吾过，且旌善人。杜注曰：西河介休县南有地，名绵上也。
静岩山
《郡国志》曰：灵石县有静岩山，在东北二十里，即太岳也。下有五龙泉，即文公封介子推绵上之田是也。
风山
《水经注》曰：河水南经比屈县故城西，十里有风山，上有穴如轮，风气萧瑟，习常不止。当其冲飘也，而略无生寒草，盖常不定，众风之门故也。
管涔山
《水经注》曰：管涔山，汾水所出，土人亦云箕管山，见多菅草，或以为名，又为管子山。
《前赵录》云：刘元海族子曜，尝隐避于管涔之山，夜忽有二童子入，跪曰："管涔王使小臣奉谒赵皇帝。"献剑一口置前，再拜而去。以烛视之，剑长二尺，光辉非常，背有铭云"神剑"。服御除众毒，曜遂服之，随时变为五色也。又有三城堆，故县城于此置也。又有汾阳宫，隋大业四年置，隋末废也。又有汾水出山阳。
《山海经》云：管涔之山，汾水出焉，西流至于河。
《十二州记》云：汾水出周五县之燕京山。盖管涔之异名也。
五台山
《水经注》曰：五台山，其山五峦巍然，故曰五台。晋永嘉三年，雁门郡人五百余家，避乱入此山，见山中人为先驱，因而不返，遂宁岩野，往还之士稀有望见其村居者，至诣寻访，莫知所在，故俗人以为仙者之都矣。中台之山，山顶方三里，西北陬有一泉水不流，谓之太华泉，盖五台之层秀。《仙经》云："此山名为紫府，仙人居之。"其九台之山，冬夏常冰雪，不可居，即文殊师利常镇毒龙之所。今多佛寺，四方僧徒善信之士，多往礼焉。
谒泉山
《隋图经》曰：西河谒泉山，一名隐泉山，有石室，子夏退居之所。
《水经注》曰：谒泉山，俗云阳雨愆时，谒祷是应，故得其名。
悬瓮山
《郡国志》曰：悬瓮山，一名龙山，亦名结绌山。多𫚖鱼，食之不骄。晋水出焉。又有象山。《前赵录》云："刘聪征刘琨不克，略晋阳，逾象山而归也。"又汾水自阳曲县界流入，南过晋阳县，晋水从县南流注之。又有洞过水西入于汾，晋水下口也。又有晋祠。《水经注》曰："沼西际山枕水，有唐叔虞祠。水侧有凉堂，晋川之中，最为胜处。"
姚最《序行记》云：高详天保年中，大修楼观。
五指山
李穆叔《赵记》曰：〈车尞〉阳东北有五指山，岩石孤耸，上有一手一足之迹，厥大如箕，指数俱全。
又《郡国志》云：北齐宣王遣人量之，长七尺。
又《十六国春秋》云：石勒当生之时，此山上草木皆为铁骑之形。
纥真山
《冀州图经》曰：纥真山，在城东北，登之望桑干代郡，数百里内宛然。
又《郡国志》云：望之数百里内，夏恒积雪，故彼人语曰："纥真山头凉死雀，何不飞去生处乐？"又有神泉，人歌曰："纥真山头有神井，入地千尺绝骨冷。"是山北十里，有白登山。
元姬山
《冀州图经》曰：元姬山，在马邑。《后魏书》云："道武侍人姓李，善讴歌，死葬此山，魏主思之，乐府为之曲，其曲存焉。"
白登山
《冀州图经》曰：白登山，在定襄县东北，汉高所困之处，上有台，因山为名。
火山
《冀州图经》曰：火山，在定襄县西五里。
《水经注》曰：西溪水，源出火山，山上有火井，南北七十步，深不见底，炎热上升，常若雷之发响，以草爨之，则烟腾火发。其山一名焚台，井东五六尺，有汤井，井广轮与火井相状，热势亦同。东有火井祠，岁时祀之。井北百步，有东西谷，广十许步。南岸下有风穴，厥大容人，其深不测，而穴中肃肃常有微风，虽三伏亦凛冽。
三山
《隋图经》曰：河东都三山，即舜所耕历山也。《禹贡》所谓"壶口雷首至于太岳。"壶口山在慈州，太岳在晋州，雷首在河东界。此山有九名，谓历山、首山、薄山、襄山、甘枣山、渠猪山、独头山、陑山等名。又汤伐桀，升自陑之所。
稷山
《隋图经》曰：稷山，在绛郡，后稷播百谷于此山。亦《左氏传》谓"晋侯治兵于稷，以略狄土"，是此也。
《后魏书》曰：高凉山，隋以后又为稷山。
霍山
《隋图经》曰：霍山，在洪洞县东北，霍水出焉。
《水经注》云：发源成潭，潭阔七十步，而不测其深。
《尔雅》云：霍山之珠玉焉。
又有圣人崖，崖有七穴相通。
又《水经注》云：霍山，北有雀鼠谷，其间道隘，水左右悉结偏梁阁道，累石成路，俗谓之鲁班桥也。
平山
《隋图经》曰：平山，在平阳，一名壶口山，《尚书》谓"壶口治梁及岐"，即此也。今名姑射山，在县西，平水出其下。
又《山海经》曰：宪山之南三百里，有姑射山。
《冀州图经》云：西入文成郡，以山为界。
又《庄子》云："尧见姑射神人，杳然丧其天下。"即是此山也。
发鸠山
《山海经》曰：上党发鸠山，多柘木，有鸟状如乌而文首、白喙赤足，名曰精卫，其鸣自相呼。云炎帝女东游溺海化鸟，今犹衔石以填之。
抱犊山
《道书福地记》曰：抱犊山，在上党东南，高七丈，有石城，高十丈，方一里，东南角有草名玉照下枝，冬生花，高五六尺，味颇甘。取其末服之，方寸七，日三不饥。宜五谷，多食物，无恶毒，寇贼不至。
《玉匮》云：抱犊山东北，去恒山之南数百里，云南有穴。行三百里，出美阳县西七十里，名洞口。
又《隋图经》曰：卑山，今名抱犊山。四面危绝，山顶有二泉。后魏葛荣乱，百姓抱犊上山，因以名之也。
房山
《隋图经》曰：房山，岭上有王母祠，甚灵。俗号为王母山。
《后汉书》曰：章帝永和三年幸赵，祠房山，即谓此山也。在县西北十里，濊水出焉。亦谓石臼水，又谓之鹿水。出行唐东，入博陵，谓之木刀沟，一谓袈裟水，又从此过石童山，南流入滹沱河。
《前燕录》曰：慕容隽时，房山王母祠前大树自拔，根下得玉圭璧八十三颗，光色稍奇隽，以为岳神之命，以太牢祭之。每祠有一虎来往祠侧，性颇驯，狎而不害于物。
韩信山
《隋图经》曰：韩信山圆峻，俗呼为韩信台，又呼为土门口。西入井陉，即向太原路，是此也。又有韩信城，信破赵，驻军于此。
汤山
《山海经》曰：汤山，汤水出焉。此汤能愈疾，为天下最。
又按《隋图经》云：汤后侧岩上有石室一，户无尘秽，俗号曰圣人室，下经铜马庙，有碑题云"漳河神坛"是也。
干山言山
李公绪记曰：柏仁县有干山、言山，《卫诗》云："出宿于干，饮饯于言。"是此也。
黑山
《九州要记》曰：黑子昔居汲郡黑山，采茯苓饵，五百岁或老或少。
又《魏志》曰：汉献帝初平二年，黑山贼于毒、白绕、睦固等十万余众，以掠魏郡也。又云一名青山。
《列仙传》曰：犊子邺人，在黑山，常牵一黄犊来过邺城沽酒，阳都女见悦之，遂留相奉，阳都女生而连眉，即此者也。
《土地十三州志》云：黑山险，为逋逃幽薮。
《隋区宇图志》云：周太祖讳黑，因改黑山为青山也。
雷公山
《隋图经》曰：雷公山，耆老传曰，魏时黑山郡盗张燕等，不立君长，直以名号为称，多髯者谓之羝公，大声者谓之雷公。时雷公贼保此山，因以为名。
鼓山
《隋图经》曰：鼓山亦名涂山。
《宋永初古今山川记》云：鼓山，如石鼓形二所，南北相当，二鼓相去十里。
《冀州图经》云：邺城西有石鼓，鼓自鸣，即有兵。《魏都赋》云："神钲迢递于高峦"是也。高齐末，此鼓鸣，未几云邺城有兵而齐灭。隋文季年又鸣，闻数百里也。
隆虑山
《隋图经》曰：隆虑山，一名林虑，盖隋县西二十里。山有三峰：南第一峰名仙人楼，高五十丈，下有黄花谷，北岩出瀑布，水注成池。黄花谷西北有洞穴，去地十余仞，下有小山孤竦，谓之玉女台，高九百丈。其山北一峰名举峰，其北有偏桥，即抱犊山也。南接太行，北连恒岳。
又按《颜修内传》曰：桥顺，字仲产，有二子，曰璋，曰琮，师事仙人卢子基于隆虑山栖霞谷，教二子清虚之术，服飞龙药一丸，十年不饥。
魏文帝诗曰："西山有双童，不饥亦不食。"谓此也。
鲜卑山
《隋图经》曰：鲜卑山，在柳城县东南。
崔鸿《十六国春秋》曰：慕容廆先代居辽左，号曰东胡，其后雄昌，与匈奴争盛。秦汉之际，为匈奴所败，分保鲜卑山，因复以山为号也。棘城之东，塞外又有鲜卑山，在辽西之西北一百里，与此异山而同号。
大碣石山
《地理志》云：大碣石山，在右北平骊城西南，王莽改曰碣石也。汉昭帝亦常登之以望巨海，而勒其石。今于此枕海有石如埇道数十里。当山顶有之大石如柱形，往往而见，立于海之中，潮水大至，及潮波退，不动不没，不知深浅，世名之天桥柱也。状若人造，亦非人力所就。韦昭亦指此以为碣石也。
白狼山
《郡国志》曰：白狼山，一曰鹿首山。魏武于此逢狮子处。
鸣鸡山
《隋图经》曰：鸣鸡山，在怀戎县东北，本名磨笄山。昔赵襄子杀代王，其夫人曰："代已亡矣，吾将何归？"遂磨笄于山而自杀。代人怜之，为立祠焉。因名其山为磨笄山。每夜有野鸡群鸣于祠屋上。故亦谓为鸣鸡山。
历山
《后魏舆地图风土记》曰：潘城西北三里有历山，形似覆釜，故因以名之。其下有舜祠、瞽叟祠存焉。
川乔山
《山海经》曰：川乔山有黄帝祠，大荒内有轩辕台，射者不敢西向，畏轩辕故也。
梁湘东王《临终诗》云：寂寥千载后，谁畏轩辕台。
大翮山小翮山
《山海经》曰：大翮山小翮山，有王仲庙。仲字次仲，年小入学而远，常先到，其师怪之，谓不归。使人候焉，实在家。等辈常见次仲捉一小棘木，长三尺余，至著屋间，欲取辄不见。及年弱冠，变苍颉旧文为今隶书。秦始皇时，官务繁多，次仲为文简略，赴急用之大嘉，使征不至，始皇大怒，诏槛车送之。次仲吟咏，化为大鸟出车外，翮然高飞，徘徊长引，至于西门山落二翮，因名之也。
飞龙山
《隋图经》曰：飞龙山，又名封龙山。
《十六国春秋·前赵录》云：王俊遣祁弘率鲜卑讨石勒，战于飞龙山下，勒师大败。
郦元《水经注》云：汶水东经飞龙山北。
又《赵记》云：每岁有疾风雹雨东南而行，俗传此山神女为东海妇，而三石人犹存，衣冠全具，其北即张耳故墟耳。
无终山
《隋图经》曰：无终山，一名步阴山，又名翁同山。
《神仙传》云：仙人白仲理者，辽东人也。隐居无终山中合神丹，又于山中作金五千斤以救百姓，即此山也。
又《水经》云：翁伯周末避乱适无终山，山前有泉水甚清，夏尝澡浴，得玉澡架一双于泉侧。
又《搜神记》云：无终山，又有阳翁玉田，昔雍伯，洛阳人，父母终，葬于无终山。山高八十里，上无水，雍伯置饮，有人就饮。与石一升令种之，后玉生得白璧五双，聘北平徐氏，遂家焉。
燕山
《隋图经》曰：燕山，在易县东南七十里，岩侧有石鼓，去地百余丈，望之若数百石囷，左右梁贯之，鼓东南有石人，援桴之状同击势。云燕山石鼓鸣，则有兵。
龙山
《隋图经》曰：龙山，在易县西南三十里，龙山石上，往往有仙人及龙迹。西麓谷有一坑，大如车轮，春则风出东，夏出南，秋出西，冬出北。有沙门法猛，以夏日入其东穴，见石堂石人，欲穷诸穴，便有一人厉声云："法师有滞，三穴皆如东者，不宜仍来见秽。"猛仍意不息，不觉忽在穴外也。
孔山
《水经注》曰：易水东经孔山北。
又《隋图经》云：孔山有孔，表里通彻，故名尔。
