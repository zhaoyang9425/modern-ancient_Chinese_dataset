○历代乐
《吕氏春秋》曰：昔葛天氏之乐，三人操牛尾，投足以歌八阕：(投犹蹀也。)一曰《载民》，二曰《玄鸟》，三曰《遂草木》，四曰《奋五谷》，五曰《敬天常》，六曰《达帝功》，七曰《依地德》，八曰《总禽兽之极》。
又曰：黄帝命伶伦与营援铸十二锺和五音，以诏英韶，以仲春之月，乙卯之日，日在奎，始奏之，命之曰《咸池》。帝颛顼生自若水。实处空桑，(空桑，邑名。)乃登为帝。惟天之合，正风乃行，德与天合，其音若熙熙凄凄锵锵。帝颛顼好其音，乃令飞龙作效八风之音，命之曰《承云》，以祭上帝。乃命鳝先为乐倡，(倡始。)鳝乃偃寝，以其尾鼓其腹，其音英英。(和盛之貌。)帝喾命咸墨作为《唐歌》、《九招》、《六列》、《六英》，倕有作为击鼓、锺磬、吹笭、展管篪、鼗推衡。帝喾乃令人弃，(两手相击曰弃。)或击鼙，击锺磬，吹笭，展管篪、因令凤、天翟舞之。帝喾大喜，乃以康帝德。(康，乐也，安也。)帝尧立，乃命质为乐。质乃效山溪谷之音以歌，(质当为夔。)乃以糜辂冥缶而鼓之，乃拊石击石，以象上帝玉磬之音，以舞百兽，瞽叟乃拌五经之瑟，(拌，分。)作以为十五弦之瑟，命之曰《大章》，以祭上帝。舜立，卯延乃拌瞽叟之所为琴，益之八弦以为二十三弦之瑟。帝舜乃令质修《九招》、《六列》、《六英》，以明帝德。禹之勤劳天下，日夜不角，通大川，决壅塞，凿龙门，降通漻水以道河，疏三江五湖，注之东海，以利黔首。于是命皋陶作为《夏龠》、《九成》，以昭其功。殷汤即位，夏为无道，暴害万民，侵削诸侯，不用度轨，天下患之。汤于是率六州以诛桀之罪，功名大成，黔首安宁。汤乃命伊尹作为《大护》，歌晨露，修《六招》、《六列》、《六英》，以见其善。周文王处岐，诸侯去殷三淫而翼文王。(三淫：割心，断胫，刳孕。)散宜生曰："殷可伐也。"文王弗许。周公旦乃作诗曰："文王在上，于昭于天。周虽旧邦，其命新。"以绳文王之德。武王即位，以六师伐殷。六师未至，以兑以兵，克之于牧野。乃荐俘馘于京大室，乃令周公作《大武》。成王立，殷民反，王命周公伐之。商服象(兽名。)为虐于东夷，周公遂以师逐于江南。乃为《三象》，以嘉其德。故乐之所由来者尚矣。生于度量，本于太一。太一出两仪，两仪出阴阳，阴阳变化，一上一下，合而成章。浑浑纯纯，离而复合，合而复离，是谓天常。天地车轮，终则复始，极则复反，莫不盛当。日月星辰，或疾或徐，宿日不同，以尽其行。四时代兴，或寒或暑，或短或长，或柔或刚。万物所出造，本于太一，化于阴阳；萌芽始厥，(厥动。)凝寒以刑，形体有处，莫不有声；声出于和，和出于适先王定，乐，由此生。天下太平，万民安宁，皆化其上，乐乃可成。夫音亦有适，大钜则志荡，以荡听钜，则耳不容；不容则横塞，横塞则振大，(振，动。)小则志嫌；以嫌听小，则耳不充，不充则不詹，(詹，詹音也。)不詹则窕。大清则志危，以危听清，则耳溪极；(溪灵极病。)溪极则不监，不监则竭。(监，察。)太浊则志下，以下听浊，则耳不收；不收则不搏，不搏则怒。(不搏，入不专一人。)故大钜、大小、大清、大浊皆非适也。桀纣作为侈乐，大鼓锺磬管箫之音，以巨为美，以众为观；俶诡殊瑰，耳所未尝闻，目所未尝见，务以相过，不用度量。宋之衰也，作为十锺。(锺律之名。)齐之衰也，作为大吕。楚之衰也，作为巫音。侈则移矣，自有道者观之，则失乐之情。其乐不乐，其民怨，其生伤。其生与乐也，若冰之于炭，反以自外，此生乎，不知乐之情，而以侈为务故也。
又曰：帝颛顼好音，乃令飞龙作八风之音，命之曰承云。帝喾命咸池黑作《唐歌》、《九招》、《六列》。禹疏三江五湖，命皋繇为《夏龠》、《九成》。汤率六州以诛桀之罪，命伊尹为《大护》、歌《晨露》。武王以六师伐殷，乃命周公作为《大武》。商人服象为虐于东夷，周公以师逐之，至于江南，乃为《三象》，以嘉其德。
《乐书》曰：谨案《礼记》疏云："伏羲乐曰《立基》，言伏羲之代五运成立，甲历始基，画八卦以定阴阳，造琴瑟以谐律吕，继德之乐，故曰《立基》也。神农乐曰《下谋》，言神农播种百谷，济育群生，造五弦之琴，演六十四卦，承基立化，设降神谋，故乐曰《下谋》，以明功也。黄帝乐曰《云门》，言黄帝之道成名百物，明民共财，德如云出其门，民可有于族类，故乐曰《云门》。"
《帝系谱》曰：女娲命娥陵氏制都良管，以一天下之音。又命圣氏为班管，合日月星辰，名曰《充乐》。乐既成，天下幽微无不得理。
《乐纬》曰：黄帝之乐曰《咸池》，(池者，施也。造施于民，故曰咸池。)颛顼之乐曰《六茎》，(道有根茎，故曰六茎。)帝喾之乐曰《五英》，(道有英华，故曰五英。)尧曰《大章》，(尧时仁义大行，法度彰明，故曰大章。)舜曰《箫韶》，(韶，绍也。舜绍尧之后，修行其道，故曰箫韶。)禹曰《大夏》(禹承二帝之后，道重太平，故曰大夏。)，殷曰《大护》，(汤承衰而起，护先王之道，故曰大护。)周曰《勺》，又曰《大武》。(周承衰而起，斟酌文武之道，故曰勺。)
《春秋元命包》曰：王者不空作乐。乐者，和盈于内，动发于外。应其发时，制礼作乐以成之，是故作乐者必反天下之始乐于巳为本。舜之时，民乐其绍尧业，故韶者，绍也。禹之时，民大乐其骈三圣相继，故夏者，大也。(骈读曰频。频犹凡也。)汤之时，民大乐其救于患害，故护者，救也。文王之时，民乐其兴师征伐，故武者，伐也。四者，天下所同乐一也，其所同乐之端，不可一也。(各乐其君所为，故不可合四家以为一也。)
《乐苑》曰：文王乐名《巨业》，武王乐名《象武》。
《汉书》曰：乐家有能制雅乐声律，世世在大乐官，但能记其铿锵锺鼓而已，不能言其义。高祖时，叔孙通因秦雅人制高庙乐，太祝迎神于庙门奏《嘉至》，(李奇曰：嘉，善也。善神之至。)犹古降神之乐也。皇帝太庙奏《永至》，以为行步之节，犹古《采荠》《肆夏》也。干豆上奏登歌，不以管弦乱人声，欲在位者遍闻之，犹古《清庙》之歌也。登歌再终，下奏《休成》之乐，(服虔曰：叔孙通所奏乐也。)美神明既飨也。皇帝献酒，东厢坐定，奏《永安》之乐，美礼已成也。语裥《房中祠》乐，高祖唐山夫人所作也。(韦昭曰：唐山，姓也。)曰：周有《房中乐》。至奏，名曰《寿人》。孝惠二年，使乐府令夏侯宽备其箫管，更名曰《安世乐》。高祖奏《武德》、《文始》、《五行》之儛。孝文庙奏《昭德》、《文始》、《四时》、《五行》之舞。《武德》者，高祖四年作，以象天下乐已行，武以除乱也。《文始》武者，曰本《韶舞》也。高祖六年，更名曰《文始》，以示不相袭也。《五行》舞者，本周舞也。秦始皇二十六年，更名曰《五行》也。四时舞者，孝文所作，以明宗天下之安和也。盖乐已所自作。明者，制也。乐先王之乐，明有法也。孝景采《武德》儛，以为《昭德》，以尊大宗庙。至孝宣采《昭德》舞，以为《采德》，以尊世宗庙。世宗庙、诸帝庙皆常奏《文始》、《四时》、《五行》舞云。高祖六年，又作《昭容》乐。《昭容》乐者，犹古之《韶夏》也，主出武德舞。礼容乐者，出《文始》、《五行》舞。舞入无乐者，将至至尊之前，不敢以乐也。出用乐者，言武不失节，能以礼乐终也。皆因秦旧事焉。初，高祖既定天下，过沛，与故父老相乐，醉酒，作风起之诗，令沛中儿童百二十人习而歌之。至武帝定郊祀之礼，祠太一于甘泉，就位也，祭后土于汾阴、泽中方丘也，乃立乐府，采诗依诵，有赵代秦楚之讴。以李延年为协律都尉，举司马相如等数十人，善为诗赋，略论律吕，以合八音之调，作十九章之歌；以正月上辛用是甘泉圆丘，使童男女七十人俱，欲昏祠至明，夜，常有神光如流星，上集于祠坛，天子自竹宫而望拜。(韦昭曰：以竹为宫，天子居之。)
《后汉书》东平王苍议，以为汉制旧典，宗庙各奏其乐，皆不相袭，以明功德。光武帝受命中兴，拨乱反正，修建三雍，肃祗禋祀，德化巍巍，比隆前代。歌所以咏德，舞所以象功。世祖庙乐舞名宜曰《大武》之舞。谨采百官颂可登者，歌一章四句以为曲。上从其议。
《魏志》曰：明帝时，有奏武皇帝拨乱反正为魏太祖，里衩《武始》之舞；文皇帝应天受命为魏高祖，里衩《咸熙》之舞；明帝制作兴治为魏列祖，里衩《章斌》之舞。
沈约《宋书》曰：周存六代之乐。至秦惟馀《韶舞》而已。始周舞曰《五行》，汉高改《韶舞》曰《文始》，以示不相袭也。高祖又作《昭容乐》。《昭容》生于《武德》，礼容生于《文始》、《五行》也。汉语裥《云翘》、《育命》之舞，虽莫知其所从来，然旧以祀天地也。至明帝初，东平宪王苍总定公卿之议，曰："宗庙亦各奏乐，不应相袭，所以明功德也。"采《文始》、《五行》、《武德》《真修》为文武之舞。又制舞歌一章，荐之始祖之庙。皇初二年，改汉《巴渝》舞曰《昭武》舞，改宗庙《安世乐》曰《正世乐》，《加至乐》曰《迎灵乐》，《琥德乐》曰《武颂乐》，《昭容乐》曰《昭业乐》，《云翘舞》曰《凤翔舞》，《育命》舞曰《灵应舞》，《武德舞》曰《武颂舞》，《文始舞》曰《大韶舞》，《五行舞》曰《大武舞》。其众歌诗多即前代之辞，惟魏国初建，使王粲改作《登歌》、《安世》及《巴渝》诗而已。
又曰：晋武帝太始二年，改郊庙新歌，其乐舞亦仍旧。文改魏《昭武》、《羽龠》舞曰《宣文舞》。咸宁元年，诏定祖宗之号，而庙乐同用《正德》、《大豫》之舞。至江左初立宗庙，尚书下太常祭祀宜周乐名。太常贺修答云："旧京荒废，今既散亡，音韵曲折，又无识者，则于今者难以音言。"于时以无雅乐器及伶人，省太乐并鼓吹令。是后颇得登歌，食举之里裉有未备。故太宁末，又访防孚等增益之。咸和中，乃复置太乐宫，鸠习遗逸，又未有金石也。初，荀勖既以新律造一舞，次更修正锺磬。勖薨，事犹不竟。元康三年，诏其子黄门郎蕃修定金石，以施郊庙。寻值丧乱，莫有记者。
又曰：魏公卿奏曰："烈祖未制乐舞，非所以昭德著功。夫歌以咏德，舞以象事。于文武为斌，兼秉文武，圣德所以彰明也。臣等谨制乐名曰《章斌》、《文武》之舞。"
又曰：武帝永初元年，有司奏皇朝肇建庙祀，应设雅乐，乃晋乐也。太常郑鲜之等各撰立新歌，黄门侍郎王韶之撰歌七首，并令施用。十二月，又奏依旧正朝设乐，改大乐诸歌诗。王韶之撰二十二章。又改《正德》舞曰《前舞》，《文悦》舞曰《后舞》。文帝元嘉九年，大乐令锺宗之更调金石。至十四年，治书令史奚纵又改之。二十二年，南郊始设登歌，诏颜延之造歌诗，庙舞犹阙。孝武建元元年，有司奏前殿中曹郎荀万秋议郊庙宜设备乐。于是使内外博议，竟陵王诞等并同万秋议。建平王宏议，以《凯容》为《韶舞》，《宣烈》为《武舞》，祖宗庙乐总以德为名，章皇太后《永乐》、《永至》等乐仍旧，皇帝祠南郊及庙迎神、送神并奏《肆夏》，皇帝入庙门奏《永至》皇帝南郊初登及庙中诸东壁奏登歌。其初献、奏《凯容》、《宣烈》之舞，终献、奏《永安》之乐，郊庙同。孝武又使谢庄造郊庙、明堂诸乐歌辞。二年，有司又奏先郊庙舞乐，皇帝亲奉，初登坛及入庙诣东壁，并奏登歌，不及三公行事。左仆射建平王宏重议，公卿行事，亦宜奏登歌。有司又奏元会及二庙斋祠歌伎旧，并于殿设作庙祠，依新仪主登歌，人上殿弦管住下。今元会登歌亦上殿，弦管住下。
《隋书·音乐志上》：武帝思弘古乐，天监元年，下诏求学术通明者皆陈所见。时对乐者七十八家，咸言乐之宜改，不言改乐之法。帝素善音律，遂自制四器，名之为通，以定雅乐，莫不和韵。初，齐永明中，舞人冠帻并簪。武帝曰："笔笏盖以记事受言，舞不受言，何事簪笔？岂有身服朝衣，而足綦宴履？"于是去笔。乃定郊禋宗庙及三朝之乐，以武舞为《大壮舞》，取《易》云"大者，壮也"，正大而天地之情可见也。以文舞为《大观舞》，取"大观在上"观天之神道而四时不忒也。国乐以雅为称，取《诗序》云"言天下之事，形四方之风，谓之雅。雅者，正也。"止乎十二，则天数也。乃去阶步之乐，增撤食之雅。皇帝出入，宋孝建二年，奏《永至》齐及梁初亦同，至是改为"《皇雅》，取《诗·皇矣》上帝，临下有赫"也，二郊、太庙同用。皇太子出入奏《胤雅》，取《诗》"君子万年，永锡尔胤"。王公出入奏《寅雅》，取《尚书》、《周官》贰公弘化，寅亮天地"也。上寿酒，奏《介雅》，取《诗》"君子万年，介尔景福"也。食举，奏《需雅》，取《易》"云上于天，需君子以饮食宴乐"也。撤馔，奏《雍雅》，取《礼记》"大飨客以《雍撤》"也，并三朝用之。牲出入，宋废帝元徽二年《仪注》奏《引牲》，齐及梁初亦同，至是改为涤《雅》，取《礼记》"帝牛必在涤三月"荐毛血，宋元徽三年《仪注》奏《嘉荐》，至是改为《牲雅》，取《左氏传》"牷牲肥腯"，北郊、明堂，大庙并同用。降神及迎送，宋元徽三年《仪注》奏《昭夏》，齐及梁初亦同。至是改为𫍯雅，取《尚书》"至𫍯感神"。皇帝饮福酒，宋元徽三年《仪注》奏《嘉胙》，至齐不改，梁初，为永胙。至是改为《献雅》，取《礼记·祭统》"尸饮五君洗玉爵献卿"。今之福酒，亦古之献义也。北郊、明堂、太庙同用。就燎位，宋元徽三年《仪注》奏《昭远》，及齐不改，就埋位，齐永明六年《仪注》奏《隶幽》。至是燎埋具奏《禋雅》，取《周礼·太宗伯》"以禋祀昊天上帝"也。众官出入，宋元徽三年，《仪注》奏《肃咸乐》，齐及梁初亦同。至是改为俊雅，取《礼记》"司徒选士之秀者而升之于学，曰俊士也。"二郊、太庙、明堂三朝，同用焉。其辞并沈约所制。是时礼乐制度粲然有序。鼓吹，宋、齐并用汉曲，又充庭用十六曲。武帝乃去其四，留其十二，合四时也。更制新歌，以述功德。天监七年，将有事太庙，诏曰："《礼》云：'斋日不乐。'今亲奉始出宫，振作鼓吹。外可详议。"八座承郎参议，请舆驾始出，鼓吹从而不作，还宫如常仪。帝从之，遂为定制。初，武帝之在雍镇，有童谣云："襄阳白铜蹄，反缚扬州儿。"识者言："白铜谓金，蹄谓马也，白，金色。"及义师之兴，实以铁骑，扬州之士皆面缚，果如谣言。故即位之后，更造新声，帝自为之词三曲，又令沈约为三曲，以被管弦。帝既笃敬佛法，又制《善哉》、《大乐》、《大欢》、《天道》、《仙道》、《神王》、《龙王》、《灭过恶》、《除爱》、《水》、断《苦转》等十篇，名为正乐，皆述佛法。语裥法乐童子伎，童子倚歌梵呗，设无遮大会则为之。其后台城沦没，侯景以简文女溧汤公主为妃，请帝及主母范淑妃宴于西州，奏梁所常用乐。景仪同索超世亦在宴筵。帝潸然屑涕，景曰："陛下何不乐也？"帝强笑曰："丞相言索超世闻此以为何声？"景曰："臣且不知，何独超世？"自此乐府不修风雅咸尽。及破侯景，诸乐并在荆州，经乱，工器颇阙，元帝诏有司补缀才备。荆州陷没，周人初不知采用，工人有知音者并入关中，随例多没为奴婢。
《陈书·姚察传》曰：陈武帝欲设乐，有司议以武帝议为非。时硕学名儒、朝端在位者，咸希上旨，惟祠部侍郎姚察乃转引经籍，独违群议，据梁乐为是。当时惊骇，莫不惭伏。
又曰：周乐曰《武》，曰《勺》。《武》象武王能以武禁暴也，《勺》象周公制礼斟文武之道也。语裥房中之歌，后妃之德。周备六代之乐，惟阙《六茎》与《五英》。至秦，馀《韶》、《武》、《房中》而已。始皇改《武》曰《五行》，《房中》曰《寿人》，衣服用五行之色。
又曰：汉高帝改《韶乐》曰《文始》。高帝好《寿人》之声。惠帝使太乐令夏侯宽合之弦管，改名曰《安世》。魏复《文始》曰《大韶》，《五行》曰《大武》，改《安世》曰《正世》。晋改《大韶》曰《宣文》，《正世》曰《房中》。晋乱，后亡。文舞秉羽籥，皆宣文之遗法。
又曰：汉乐曰《武德》、《昭容》、《巴渝》、《四时》、《昭德》、《盛德》、《大武》、《云翘》、《育命》。《武德》、《昭容》、《巴渝》，并高祖所造也。《武德》，舞人执干戚，以象天下行武除乱也。《四时》，文帝所作，以象天下太平。《昭德》，景帝作之，以享太宗庙。《盛德》，宣帝作之，以享世祖庙。诸帝之庙，常奏《文始》、《四时》、《五行》之舞，武帝加《武德》而去《四时》。酎祭，高祖歌《海泰》、《龟龙》，语裥《青阳》、《朱明》、《西皓》、《玄冥》等歌，以迎四气，春夏舞《云翘》，秋冬舞《育命》，季夏则歌《朱明》而兼舞二舞。光武平陇蜀，尊郊祀，高祖配享南祀，兼用五郊歌舞，他时常亦如之。魏武改《武德》曰《武颂》，《昭容》曰《昭业》，《巴渝》曰《昭武》，《云翘》曰《凤翔》，《育命》曰《灵应》。晋改《昭武》曰《宣武》。遭晋乱，惟《巴渝》存，隋隶清乐部。
又曰：宋乐曰《凯容》、《宣烈》，并文帝所造，至梁亡。梁乐曰《大壮》、《大观》，并武帝所造，至陈亡。隋乐以《夏》为名，舞曰《大武》，文帝所造。自东晋至隋，易服变名为异，其实不全殊也。
又曰：晋乐曰《正德》、《大豫》，并武帝所造。武帝因汉魏旧礼定会仪正。且夜漏未尽七刻，设庭燎；漏尽，皇帝出，锺磬作；公卿奉贽币讫，太乐令跪请奏雅乐，皇帝乃入，谓之晨贺。昼漏上三刻，皇帝又出，百官上寿酒，太乐令跪奏请进乐，鼓吹合作；鼓吹令又奏请进伎，别置女乐三十人于黄帐外，奏房中之歌。江左始废此礼。宋改《正德》为《前舞》，《大豫》为《后舞》，至齐亡。
《唐会要》曰：太宗七年正月七日，制破《阵乐舞》，左圆右方，先偏后五，鱼丽鹅贯，箕张翼舒，交错屈伸，首尾回牙，以像战阵之形。起居郎吕才依图教乐工一百二十人，被甲执戟而习之。凡舞三变，每变为四陈，有来往疾徐击刺之象，以应歌节。数日而就。其后令魏征、虞世南、褚亮、李百药改制歌词，更名《七德》之舞。十五日，奏之于庭，观者睹其抑扬蹈厉，莫不扼腕踊跃，悚然震悚。武臣列将咸上寿云："此舞皆陛下百战百胜之形容。"于是咸称万岁。
又曰：贞观元年正月，三殿宴群臣，奏《秦王破阵乐》之曲。太宗谓侍臣曰："朕昔在藩邸，屡有征伐，世间遂有此歌，岂意今日登于雅，乐然其发扬蹈厉虽异文容，功业由之，致有今日！所以被于乐章，示不忘本也。"尚书右仆射封德彝进曰："陛下以圣武戡难，立极安人，功成化定，陈乐象德，实弘济之盛烈，为将来之观，文容习仪岂得为比！"太宗曰："朕虽以武功定天下，终当以文德绥海内。文武之道，各随其时。公谓文容不如蹈厉，斯为过矣。"
又曰：贞观中，太宗幸庆善宫，(宫在武功县，即高祖旧宅。)宴从臣于渭滨。其宫即上降诞之所，上乃赋诗十韵，(寿丘惟旧迹，丰邑乃前基。奥余承累圣，悬弧亦在兹。弱龄逢运改，提剑郁匡时。指麾八荒宝，怀柔万国夷。梯山盛入欸，驾海亦耒思。单于陪武帐，曰逐卫文仪。端宸朝四岳，无为任百司。霜节明秋景，轻冰结水湄。芸黄遍原隰，禾颖积成坻。兵乐还谯宴，欢此大风诗。)赏赐闾里，有同汉之宛沛焉。于是起居郎吕才播于乐府，被之管弦，名曰《功成庆善乐》之曲。令儿童八佾皆冠进德冠紫裤褶，为《九功》之舞。每冬享燕及国有大庆，与《七德》之舞皆奏于庭。先是，神功破阵乐、功成庆善乐二舞每奏，上皆立对。高宗时，太常博士裴守真奏议曰："窃惟二舞肇讴吟属，赞九成之茂烈，叶万国之欢心，义均韶夏，用兼宾祭，皆祖宗盛德，而子孙享之。详览博记，未有皇王正观之礼。"并谓守真议是也。
又曰：咸享中，高宗自制乐章十二首，有《上元》、《二仪》、《三才》、《四时》、《五行》、《六律》、《七政》、《八风》、《九宫》、《十洲》、《得一》、《庆云》之曲，诏有司诸大祠享并奏之。
