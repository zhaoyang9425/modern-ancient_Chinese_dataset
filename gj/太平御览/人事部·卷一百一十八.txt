○施恩下
《宋书》曰：范叔孙少而仁厚，周穷济急。乡曲贵其义行，无有呼其名者。
又《刘凝之传》曰：衡阳王伊季荆州年饥，伊季虑凝之馁，饷钱十万。凝之大喜，将钱至市门，观其饥色者悉分与之，俄顷立尽。
又曰：张进之少有志，历郡五官主簿，永宁、安固二县领校尉。家世富足，经荒芜年散其财，救赡乡里，遂以贫罄，全济者甚多。
又曰：严世期，会稽山阴人也。好施慕善，出自天然。同里张迈三人，妻各产子，时岁饥俭，虑不相存，欲弃而不举，世期闻之，驰往拯救，分食解衣，以赡其乏，三子并得成长。
又曰：萧惠开为益州牧。太始四年，还至京师。初，惠开府录事参军刘希微负蜀人债将百万，为债主所制，未得俱还。惠开甚耻之，辄之厩中，凡有马六十匹，悉以与希微偿债，其意趣不常皆如此。
《齐书》曰：刘善明，平原人，怀珍族弟。祖徐州刺史镇北将军；父怀民，宋世为齐、北海二郡太守。玄嘉末，青州饥荒，人相食，善明家有积粟，躬食𫗴粥，开仓以救乡里，多获全济，百姓呼其家田为"续命田"。
崔鸿《前凉录》曰：张冲，字长思，敦煌人。散家财巨万，施之乡闾，时人为之谣曰："推财不疑张长思。"
又《后燕录》曰：赵秋，字子武，汲郡朝歌人。少而轻财好施，邻人李玄度母死，家贫无以葬，秋谓其兄曰："起死生，救不足，人之本也。"家有二牛，以一与之，玄度得以葬。它年，秋夜行见一老母遗金一饼，曰："子能葬我，是以相报。子五十已后当富贵不可言，勿忘玄度也。"
《后魏书》曰：祖岩，字洪山。于固安县世有积粟至数万石。自延昌已来，北州频经灾俭，岩兄弟倾家赡遗。尝见州郡征租甚急，岩遂以家粟万斛代输，闻者莫不嗟叹。
又曰：张普惠不营财业，好有进举，敦于故旧。冀州人侯坚固少时与其游学，早终，其子长瑜，普惠每于四时请禄，无不减赡给其衣食。
《隋书》：郭衍授瀛州刺史，遇秋霖大水，其属县多漂没，民皆上高树，依大冢。衍亲备船筏，并赍粮拯救之，民多获济。衍先开仓赈恤，后始闻奏，上大善之。
《唐书》曰：孟简，性俊拔，尚义，早岁交友。先殁者视其孤，每厚于周恤，议者以为有前辈风。
又曰：李藩，少恬淡修俭，雅容仪，好学。父卒，家富于财，亲族吊者有挈去，不禁。愈务散施，不数年而贫。年四十馀未仕，读书扬州，困于自给，妻子怨尤之，晏如也。
又曰：卢钧为岭南节度使。自贞玄已来，衣冠得罪流放岭表者，因物故，子孙贫悴，虽遇赦不能自还。凡在封境者，钧减俸钱为营槥椟。其家疾病死丧，则为之医药殡敛，孤儿稚女，为之婚嫁，凡数百家。李皋贬温州长史。无几，摄行州事。岁俭，州有官粟数十万斛，欲行赈救，掾吏叩头乞候上旨，皋曰："夫人一日不再食，当死，安暇禀命！若杀我一身，活数千命，利莫大焉。"于是开仓尽散之。以擅贷之罪，飞章自劾。天子闻而嘉之，答以优诏。
《崔氏家傅·座右铭》曰：无论人之短，无道己之长。施人慎勿念，受施慎勿忘。隐心而后动，谤议庸何伤。虚誉不足慕，古诫不可抗。
《家语》曰：子游问于孔子曰："夫子亟言子产之惠也，可得闻乎？"孔子曰："夫子产者，犹众人之母也，能食之，不能教，以其乘车济冬涉者，尽爱而无教也。"
又曰：孔子曰："好学则智，恤孤则惠，恭则近礼，勤则有继。"
《尚书大传》曰：老而无妻谓之鳏，老而无夫谓之寡，幼而无父谓之孤，老而无子谓之独，行而无资谓之乏，居而无食谓之困。此皆天民之至悲哀而无告者。故圣人在上，君子在位，能者任职，必先施此，无使失职。
《战国策》曰：襄王立，田单相之。过淄，有老人涉淄而寒，出不能行，坐沙中。田单见其寒也，解裘而衣之。王乃赐田单牛酒，召单而揖于庭，劳之。乃布令求百姓之饥寒者收谷之。乃使人听于闾里，闻大夫相与语，曰："单之爱人，乃王之教之也。"
《江表传》曰：全琮罢东安郡，还钱唐，修祭坟墓，麾幢节盖，曜于旧里，请会邑人平生知旧、宗族六亲，施散惠与，千有馀万，本土以为荣。
又曰：司马徽字德操。人有临蚕求簇者，徽便与之，自弃其蚕。或有难之者，曰："凡人有损己以赡人，谓彼事急，己事缓耳。今彼此正等，何为急之以与人邪？"徽曰："人不当求耳。人己求，拒之将惭，何有以财货令人惭者也？"
《董卓别传》曰：太常张奂将师北征，表卓为军司马。从军行，卓手斩购募羌酋，拜五官中郎，赐缣九十匹。卓叹曰："为者则己，有者则士。"悉以缣分与兵吏。
葛洪《神仙传》曰：焦先日日入山，伐薪以布施，从西村头一家起，周而复始。
《秦书》曰：尚书令苻雅为人乐施，乞人填门。尝曰："天下物何常吾今日富，后日贫耳？"忽一日不施则意不泰。时人为之语曰："不为权异富，宁作苻雅贫。"
贾谊《新书》曰：楚昭王当房而立，愀然有寒色。是日也，出府衣裘以衣寒者，出仓之粟以赈饥者。二年，吴袭郢，当房赐者请还，战死。阖闾曰："昔事徒当房之德也。"
《三辅决录》曰：挚茂，字子华。以茂才为郡去。治财致大富，悉散以分宗人。先从贫始，以寿终。
虞预《会稽典录》曰：骆俊，字远。孝灵皇帝擢拜陈相。汝南葛陂盗贼并起，与接境四面受敌。俊整厉吏人，为之保障，出仓见谷，以赡贫乏。
刘邵《人物志》曰：中材之人，财随损益。是故籍富贵则货财充于内，施惠周于外；见赡者求可称而誉之，见援者阐小美而太之。虽无异材，犹行成而名立也。
《英雄记》曰：王匡，字公节，泰山人。轻财好施，以任侠闻。辟大将军何进府，使匡于徐州发强弩五百诣京师。会进败，匡还乡里。
刘义庆《世说》曰：顾荣在洛，尝应人请，觉行炙人有欲炙之色，因辍已施焉。后遭乱渡江，每经危急，常有一小人左右，问其故，乃受炙人也。
颜延之《庭诘》曰：善施者，岂惟发自人心，乃出天财。
裴启《语林》曰：大将军王敦尚武帝女。此主特所重爱，遣送十倍诸主。主既亡，人就王乞，始犹分物与之，后乞者多，遂指库屋间数以施。
《孔丛子》曰：卫公子友馈马四乘于子思，为宾主之饩焉。子思曰："伋寄命以来，度身以服卫之衣，量腹以食卫之粟，且又朝夕受酒脯及祭膰之赐。衣食已优，意气已足，以无行志，未敢当车马贶。礼，虽有爵赐人，不逾父兄。今重违公子之盛指，则有陷礼之愆焉，若何？"公子曰："友已言于君矣。"
又曰：季桓子以粟千锲殽夫子，夫子受之而不辞，既而以班门人之无者。子贡进曰："季孙以夫子贫，故致粟，夫子受之而以施人，无乃非季孙之意乎？"子曰："受人财，不以成富，与季孙之惠于一人，岂若惠数百之人哉！"
《列子》曰：卫端木叔者，子贡之世父也。籍其先资，家累万金。奉养之馀，先散之宗族，次散之邑里，乃散一国。行年六十，气干将衰，弃其家事，都散其库藏、珍宝、车服、妾媵。一年之中尽焉。及其病也，无药石之储；及其死也，无埋葬之资。一国之人受其施者，相与赋而藏之，及其子孙之财焉。金屈牦闻之，曰："端木叔，狂人也，辱其祖矣。"段干生闻之，曰："端木叔，达人也，德过其祖矣。"
《庄子》曰：青青之麦，生于陵陂，生不布施，死何含珠为！
《孟子》曰：子产听郑国之政，以其乘舆，济人于溱洧。
《孟子》曰：惠而不知为政。岁十一月，徒杠成；十二月，舆梁成，民未病涉。
《韩子》曰：吴起为魏将而攻中山，军人有病疽者，吴起跪而自吮其脓伤者。母立而泣，人曰："将军于若子如是，何为泣？"对曰："昔吴子吮其父伤，而杀之泾水之上，今又将安知不杀是乎？"
《吕氏春秋》曰：秦缪公乘马车败，右服失。公自往求马，见野人方将食之于歧山之阳。缪公笑曰："食马肉而不饮酒，余恐其伤生也！"遍饮而去。居一年，为韩原之战，晋人以环缪公之车矣，尝食马肉者三百馀人疾斗车下，遂大克晋，反获晋公以归。
《吕览》曰：鲁国之法：鲁人为人臣妾于诸侯，有能赎之者，取其金于府。子贡赎鲁人于诸侯而辞不受其金。孔子曰："赐！失之矣。自今以往，鲁人不赎人也。"
《淮南子》曰：为鱼德者，非挈而入渊也，为猿赐者，非负于缘木也，纵其所之，利之而已矣。
