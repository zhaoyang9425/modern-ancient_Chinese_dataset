○天仙
《天仙品》曰：飞行云中，神化轻举，以为天仙，亦云飞仙。
《神仙众真戒经》曰：大方诸山，对会稽之东，上有天仙宫室，金玉杂为栋宇。
《金根经》曰：天阙上有层楼玉台，主众仙出入之所也。
《玉清刻石隐铭》曰：珮玉帝隐文者得，为上仙。
《戒文经》曰：天西北有仙堂。差次职署则度名。着九宫五斗仙府。中天上有东西南北及中央也。皆有石城。应其方位。百官曹局。皆纪在中列纪。
《后圣列纪》曰：若斗中有玄玉录籍者，皆为上仙。
《登真隐诀》曰：三清九宫，并有僚属，例左胜于右。其高总称曰道君，次真人、真公、真卿。其中有御史玉郎诸小号，官位甚多也。女真则称元君夫人，其名仙夫人之秩比仙公也。夫人亦随仙之大小，男女皆取所治处，以为署号，并有左右。凡称太上者，皆一宫之所尊。又有太清右仙公，蓬莱左仙公，太极仙侯，真伯仙监、仙郎、仙扶。
《皇民谱录》曰：自三象明曜己来，至于累亿劫会，天地成败，非可胜载。数极唐尧，是为小劫。丁亥之后，甲申之年，阳九百六之气离合，壬辰之始，数有九周。至庚子之年，赤星见于东方，白彗见于月窟。唐尧之后四十六丁亥，是小劫之周；又五十五丁亥，至壬辰癸巳，是大劫之周也。六合冥一，二道盈亏，时运周劫，始转一仙阶。
《金根下经》曰：有学仙品日进叙退降簿录，侍仙玉晨之典祀。
《集仙录》曰：后汉南阳公主降驸马都尉王咸。公主素尚至道，属汉末乱离，谓咸曰："但当自保，必可延生。若碌碌随时，与世进退，恐不免乖离之苦，奔迫之患也。"咸黾勉世利，未从其言。公主遂入华阴山长往。咸入山追之，无见。忽于岭上见朱履一双，前取之，化为石，谓其山为公主峰。
又曰：张正礼，汉末在衡山学道，服黄精，授西城君虹茎觿。患药之难得，至广州为道士，遂得内外洞彻砂，兼修守一之法。仙去。
《真诰》曰：章震，南郡人，少学经昼，周幽王时人，而常叹曰："人生世间，日失一日，去生转远。"乃着道书百馀篇。精于五行，演其微妙，以养性治病为旨。后入崆峒山仙去。
又曰：王远字方平，东海人。举孝廉，除郎中，累迁至中散大夫，博学，尤明天文图谶河洛之要，逆知天下盛衰之期。汉桓帝词位，闻之，连诏不出，使郡国逼载以至京师，但低头闭口不答诏。乃题宫门板四百馀字，皆说方来。帝恶之，归乡里。同郡故太尉公陈耽为方平驾道室，旦夕事之。方平在耽家四十馀年，后语耽云："吾当去，明日日中发。"至明日，果卒。耽知仙去，曰："先生舍我矣。"
又曰：严青，会稽人，家贫，常于山中作炭。忽有一人与青语，不知其异人也。临别，以一卷书与青，曰："汝得长生，故以相授，当以洁器盛之，置于高处。"青授之。后得其术，入霍山仙去。
又曰：张陵字辅汉，沛国丰人也。本大儒，晚学长生之道，得九鼎丹经。闻蜀中多名山，乃入鸣鹄山，着道书二十馀篇。仙去。
又曰：赵广信，阳城人。魏末来渡江，入剡小白山中学道，授左慈玄中之道，并彻视法。如此积年，周行郡国，或卖药，人莫知也。多来都下市丹砂，作九华丹。仙去。
又曰：郭景世，晋初学道于庐江灊山中，授孟德然口诀，兼服胡麻玄丹，仙去矣。
又曰：赵伯威，东郡人也，少学于邯郸张先生。晚在中岳，授玉珮金珰经。道成，仙去。主仙籍，并记学道者。
又曰：李方回，晋武帝时人也。学道在华山，授管成子蒸丹饵术法。又授苏门周寿陵丹霞之法。五十年精心内视，仙去。
又曰：李修着书四十篇，名曰《道源》。其书曰："弱能制强，阴能蔽阳。常若临深履危，御奔乘朽，长生之道也。"年四百岁，颜色不衰。后仙去。
刘向《列仙传》曰：马师皇者，黄帝马师。后数有病，龙出于水治之。一旦仙去。
又曰：王子乔，周灵王太子晋也，好吹笙作凤鸣。浮丘公接上嵩山，三十馀年仙去。
葛洪《神仙传》曰：苏仙公名林，字子玄，周武王时人也，家濮阳曲水。林少孤，以仁孝闻。贫，常自牧牛得道。母食思鲊，仙公以匕著置器中，携钱去即以鲊至。母曰："便县有鱼，去此百馀里，汝欺我哉！"仙公跪曰："不妄。"明日舅至，云昨见仙公便县市鲊。母方骇其神异。后仙去。有白鹤来上郡城东北楼，以爪画楼板，似漆书，云城郭是，却蜀非。于今仙公故弟犹在。丁令威亦如此。
又曰：沈文泰者，九疑人，得红泉神丹法，去土符还年之道，服之甚效。欲之昆仑，留息积年，以传李文渊曰："土符不去，服药行道尾嫳也。"文渊遂授其秘要，后亦仙去。令以竹根汁煮丹及黄神去三尸法。
又曰：沈羲，吴郡人，学道于蜀，能治病救人，甚有恩德。后遇羽衣侍节人，以白玉版青玉丹书授羲，羲不能读。须臾大雾，雾解，失其人。羲还，后仙去。
又曰：陈安世，京兆人，为灌叔本佣，禀性慈仁。叔本好道，有二道人托为书生，从叔本游，以观试之。叔本不知其异人也，久而益怠。书生乃问安世曰："尔好道否？"曰："无缘知之。"曰："审好道，明日早会道北大树下。"安世承言，早往，无所见。曰："书生诈我哉？"三期，安世辄早至，乃以药授安世，后仙去。
又曰：吴睦，长安人，少为县吏，堂局枉克人。民讼之，睦逃去，入山林。饥累日，行至石室，遇孙先生，令学种黍及胡麻，扫除驱使。经四年，先生遂授其道，后服丹仙去。
又曰：董威辇，不知何许人，晋武帝末，在洛阳白社中，寝息土上。衣服蓝缕，常吞一石子，经日不食。或市乞佣作，人或往观之，亦不与言。时或着诗，莫知所终。
又曰：萧史，秦缪公时人，善吹箫，能致孔雀白鹄。公女字弄玉，好之，以妻焉。遂教弄玉作凤鸣，居十数年，凤凰来止，公为作凤台，夫妇止其上，数年仙去。故秦人为作凤女祠雍宫，世有箫声。
又曰：河上公，莫知姓名也。汉孝景时，结草庵于河上。帝读老子经，茎好其言，有所不解，闻公以问之。以素书二卷与帝曰："读此析疑，勿示于非人。"公后仙去。
又曰：黄子阳少知长生之道，隐博落山中九十馀年，但食桃，饮石泉。后逢司马季主。季主以导仙八方与之，遂度世仙去。
又曰：王生，阳城人，居壶谷中，不知时。汉武帝登嵩山，东方朔等从，忽见一神人，长丈馀。帝礼而问之，曰："其九疑山人也，闻中岳有石菖蒲，一寸九节，食可长生，故来彩之。"忽失神人。帝遂彩服之。帝性热烦闷不快，从官皆服，皆能迟久。惟王生闻神人教服，遂彩食之，仙去。
又曰：刘根字君安，京兆长安人。少明五经，汉武帝时人也。入嵩山石室峻绝之处。尝曰："上药有九转还丹，太一金液，次有云母雄黄之属，亦可长生。次乃草木之药，能治病益气。上可数百岁，下即全其所禀而己。必欲长生，即先定心志，除嗜欲，乃可授神方五色篇。"根后入鸡头山，仙去。
又曰：阴长生，新野人，后汉阴皇后之属籍也。少居富贵，不好荣利。知马明生得度世之术，乃求寻之，遂相见，执御者之礼事之，十馀年不懈。明生曰："子真得道矣。"乃入青城山，授以太清神丹经，告别，后于平都山仙去。
《风俗通》曰：汉明帝时，尚书郎王乔为叶令。月朔，常诣朝堂。明帝知其来而无车骑，密令太史候望。言其临至时，常有双凫从东南飞来。使因见凫，举罗得一舄，使尚方识之，乃四年所赐尚书官履也。每朝，叶门下鼓不击自鸣，闻于京师。后天上乃下一玉棺于厅前，乔曰："天帝召我。"沐浴寝其中，盖便上覆，葬于城东，土自成坟。百姓为立祠，号叶君祠。
《三洞珠囊》曰：壸公谢元，历阳人，卖药于市，不二价，治病皆愈。语人曰："服此药，必吐某物，某日当愈。"事无不效。日收钱数万，施市内贫乏饥冻者。费长房为市令，知其人。后诣公，公携长房去，授以治病之术，令还。壸公后仙去。戴公柏有太微黄书十馀卷，即壶公之师也。
又曰：乐子长，齐人也，少好道，到霍林山，服巨胜赤松散，方去仙。
又曰：卫叔卿，中山人，服云母。子度世入山见父，叔卿语曰："吾齐书室西北墉大柱下，有玉函，中有书，取而按合服之。"度世归，果如言。饵五色云母，仙去。
又曰：魏伯阳者，吴人也。好道不仕，封己养高，后入山，饵神丹，仙去。撰《参同契》，其说以周易爻象论作丹之意，而世不知神丹之事，多作阴阳注之，殊失其旨。
又曰：尹轨，字公度，太原人。博极群书，晚乃学道，常服黄精，年百馀岁，言天下盛衰安危吉凶，未尝不效。入太和山，仙去。
又曰：东郭延年者，山阳人也。服灵飞散，能在暗室中夜书。又身生光，远照小物，见其彩色。一旦，数十人乘虎豹来迎之，延年遂诣昆仑山，仙去。
又曰：王真，上党人，七十九乃学道，徐行若飞，有兼人之力。壅椽节事真十馀年，真以蒸丹小饵法授之，容常不衰。乡人计真之年，以四百馀岁。后登女几山，仙去。
又曰：平中节，河东人，晋真羯胡乱华，遂隐苍梧山，授宋君存心之道。积四十五年，精思不懈，体有真气，后仙去。
又曰：葛玄善于奕幻，拙于用身。初在长山，近入盖竹，亦能乘虎使鬼，但未得授职耳。常与谢稚坚、黄子阳、郭声子相随也。葛玄是抱朴子从祖，即郑思远之师也。时人莫测所处，传言东海中仙人寄书，呼为仙公。
又曰：鲁妙典者，九疑山女道士也。生而好道，忽谓母曰："人之上寿，所传得者稀。喜乐悲哀，日以相害，况埋没真性，混于流俗乎？"有道士过其门，授以《大洞黄庭经》谓曰："所患人不能知，知不能修，修不能精，精不能久。不惟有玄科之责，亦将苦报无穷也。"妙典奉其言，入九疑山，累有魔试，介特不挠。山上一石盆中有泉，用之不竭。又有大铁臼，不知何处来。今并在山中石坛上，宛然有仙履迹，及古镜一，广三尺，古钟一，形如偃月，在无为观中。妙典后仙去。
又曰：谢自然，女道士也，果州人。词气高异，其家在大方山下，顶有古象老君，其形自然。因拜礼，不愿下山。母从之，乃迁居山顶。自此常诵《道德经》、《黄庭内篇》，于开元观授紫虚宝录，于金泉山居之。山有石坛，烟箩修竹。一十三年，昼夜不寐，两膝上忽有印，似小于人间官印，四壖若朱，有古篆六字，粲如白玉。忽于金泉道场有云气遮匝，一川散漫弥久。仙去。其《金泉碑略》曰：天上有白玉堂，壁上列高仙、真仙之名，如人间壁记。时有朱书注其字下曰：降世为某官某职。又自然所居堂东壁上书数字，皆道德之意，真迹有焉。
又曰：王奉仙，宣州当涂县民家女也。得其道，尝以忠孝正直之道，清净俭约之言，修身密行之要训于人，故远近瞻仰，金玉委前，弃而不顾。后入洞庭山，无疾而化。有云鹤异香之瑞，仙去。
