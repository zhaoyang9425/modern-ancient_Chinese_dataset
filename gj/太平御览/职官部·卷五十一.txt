○内史
《史记》曰：汲黯，字长孺。公孙弘为相，乃上言曰："右内史界部中，多贵人宗室，难治，非素重臣不能任，请徙黯为内史。"数岁官事不废。
《汉书》曰：倪宽迁右内史。宽既治民，劝农业，表奏开六辅渠，(六辅谓京兆、冯翊、扶风、河东、河南、河内也。)定水令以广溉田。收租税，时裁阔狭，与民相假贷，以故租多不入。后有军发，右内史以负租课殿，当免。民闻，皆恐失之，大家车牛，小家担负，输租襁属不绝，课更最。上由此愈奇宽。
《晋书》曰：孔季恭为吴兴内史。吴兴频丧太守，言项羽神为祟。君居郡事，竟无害也。
又曰：王荟，字敬文。恬虚守靖，不竞荣利，少历清官，除吏部郎、侍中、建威将军、吴国内史。时年饥粟贵，人多饥死，荟以私米作𫗴粥以饴饿者，所济活甚众。
《梁书》曰：顾宪之为衡阳内史。先是，郡境连岁疾疫，死者大半，棺木尤贵，悉裹以生席，弃之路傍。宪之下车，分告属县，求其亲党，悉令殡葬。其家人绝灭者，宪之为出公禄，使纲纪营护之。又土俗，山民有病，辄云先祖为祸，皆开冢剖棺，水洗枯骨，名为除祟。宪之晓谕，为陈生死之别，事不相由，风俗遂改。时刺史王奂新至，惟衡阳独无讼者，乃叹曰："顾衡阳之化至矣。"
又曰：傅昭为安成内史。郡自宋以来，兵乱相接。郡府舍称凶，每昏旦闻人鬼相触，在任者鲜以吉终。及昭至，有人夜见甲兵出，曰："傅公善人，不可侵犯。"乃腾虚而去。有顷，风雨忽至，飘郡厅事入隍中。自是郡遂无患，咸以昭贞正所致。
又曰：傅昭为安成内史。郡多猛兽为害，昭乃命去槛阱，猛兽竟不为害。
又曰：殷钧，字季和，陈郡长平人也。为临川内史。钧体多疾，闭阁卧理，而百姓化其德，劫盗皆奔出境。
又曰：伏恒为永阳内史。在郡清洁，政务安静。郡人何贞秀等一百五十四人诣州言状，湘州刺史以闻。诏勘有十五事为吏人所，帝善之。
《隋书》曰：樊子盖为河南内史，屡有治绩，文帝谓曰："今为公别造玉麟符，以代铜兽也。"
《唐书》曰：王及善。契丹作乱，山东不安，起授滑州刺史。则天谓曰："边贼反叛，卿虽疾阖，可将妻子日行三十里，缓步至彼，与朕卧理此州，以断河路也。"因问朝廷得失及善备，陈理乱之宜十馀道，则天曰："彼末事也，此为本也，卿不可行。"乃留拜内史。
○郡丞
《汉书》曰：黄霸为颍川郡守。有郡丞老，病聋，督邮欲逐之，霸曰："许丞廉吏，虽老，尚能拜起送迎，止颇重听，何伤其善？助之，无失贤者意。"
又曰：黄霸为河南太守丞。霸为人明察内敏，又习文法，为丞处职，当于法令，太守甚任之，吏民爱敬焉。
《东观汉记》曰：光武议灵台所处，上谓桓谭曰："吾欲谶决之，何如？"谭默然，曰："臣不读谶。"上问其政，谭复言谶非经。上大怒，曰："桓谭非圣无法，将下斩之！"谭叩头流血，良久乃得解，出为六安郡丞。意忽忽不乐，病卒。时年七十馀。
又曰：赵典兄子温，初为京兆郡丞，叹曰："大丈夫生当雄飞，安能雌伏？"遂弃官而去，后官至三公。
谢承《后汉书》曰：刘平为济阳郡丞，太守刘育甚重之，任以郡职。
《汉名臣奏》曰：张禹奏曰："案令丞相奏事，司直持案，长史将簿；中二千石奏事，皆与其丞合缘。是以臣下各得心竭诚，而事公明。"
王隐《晋书》曰：范晷，字彦长，南阳人。侨居清河，仕为郡五官，后为河内郡丞。时裴叔则为河内郡，知之，为裴所伏，后为侍御史。
《隋书》曰：张须陁，为齐郡丞。属岁饥，谷米踊贵，须陁将开仓赈给，官属咸曰："待诏敕，不可擅与。"须陁曰："今帝在远，遣使往来，必掩岁序。百姓有倒悬之急，如待报至，当委沟壑矣。吾若以此获罪，死无所恨。"先开仓而后上状，帝知之而不责也。
又曰：王文同为恒山郡丞。有一人豪猾，每持长吏短，前后守令咸惮之。同下车，闻其名，召而数之。因令左右剡木为大撅，埋于庭，出尺馀，四角各埋小橛。令其露心于木撅上，缚四支于小撅，以棒殴其背，应时溃烂。郡中大骇，吏人相视慑气。
《唐书·官品志》曰：丹阳、会稽、吴郡、吴兴及万户郡丞，并六百石。
《汝南先贤传》曰：周防，字伟公。年十六，任郡小吏。世祖巡狩汝南，召掾史试经，防尤能诵读，拜为守丞。防以未冠，请去，师事徐州刺史盖豫，明经，举孝廉，拜郎中。
《陆机集上表》曰：伏见司徒下谏议大夫张畅，除当为豫章内史丞。畅才思清敏，志节贞厉，秉心立操，早有名誉。其年时旧比，多历郡守，惟畅陵迟白首，末齿而佐下藩，遂蹈碎浊，于畅名实损，居之为剧，前后未始有此。愚以为宜解举，试以近县。"诏畅既为是人所称，便差代。
○郡参军
《晋书》曰：阮孚避乱渡江，元帝以为安东参军。蓬发饮酒，不以王务萦心。
《北史》曰：卢文伟，少孤，有志尚，颇涉经史，年三十八始举秀才，除本州平北府长流参军，说刺史斐隽案旧迹修督冗陂，溉田万顷，人赖其利。
晋·刘弘教曰：太康以来，天下无虞，遂共尚无为，贵谈庄老，少有说事。外托论公务，内但共谈笑，今既同舟而载，安可不人人致力耶？
○督邮
韦昭《辩释名》曰：释云：督邮主诸县罚，以负邮，殷纠摄之也。
《汉书》曰：田延年为河东太守，行县在平阳，召故吏五六十人，延年皆临见，令有文者东，有武者西。阅数十人，次到尹翁归，独伏不肯起，对曰："翁归文武兼备，惟所施设。"延年召上辞问，甚奇其对，使归府，案事发奸，穷竟事情。延年大重之，徙署督邮。河东二十县分为两部，闳孺部汾北，翁归部汾南。
又曰：孙宝为京兆尹，以立秋日署故吏侯文为东部督邮。入见，敕曰："鹰隼始击，常顺天气取奸恶，以成严霜之诛，掾部讵有其人乎？"文曰："无其人不敢空受职。"宝曰："谁？"文曰："霸陵杜稚季。"宝曰："更言其次。"文曰："豺狼方横道，不宜复问狐狸。"稚季闻之，杜门不通水火，穿后墙为小户，不敢犯法。
《东观汉记》曰：赵勤，字孟卿，南阳棘人。明达好学，介然特立。太守骆珍召署曹吏至掾、督邮，太守桓虞下车，叶令雍霸及新野令皆不遵法，乃复勤督邮。到叶，见霸，不问县事，但高谈清论以激厉之，霸即陈责解印绶去。勤还，入新野界，令闻霸已去，遣吏奏记陈罪，复还印绶去。虞乃叹曰："善吏如良鹰矣！下鞲即中。"
又曰：虞延，陈留人。光武东巡过小黄，高帝母昭灵后园陵在焉。延为部督邮，诏呼引见，问园陵之事。延占拜可观，其园陵树蘖皆谙其数，俎豆牺牲颇晓其礼。帝善之，敕延从驾到鲁。还，经封丘城门，大小不容羽盖，上怒，使挞侍御史。延因陛见，引咎，以为罪在督邮。上诏曰："以陈留督邮虞延故，贷御史罪。"
《后汉书》曰：马援为郡督邮，送囚至司命府。(王莽置司命官，上公已下皆列纠察。)囚有重罪，援哀而纵之，遂亡命北地。遇赦，因留牧畜。
又曰：陈球为繁阳令。时魏郡守讽县求贿，球不与，太守怒挝督邮，令逐球。督邮不肯，曰："魏郡十五城，独繁阳有异政，今逐之，将致议于天下。"太守乃止。
司马彪《续汉书》曰：锺离意仕郡，为督邮。县亭长受民鸡酒，府下记考之。意封还记，诣合白"见以《春秋》责重，先内后外；政化之本，由近及远；宜先清府内，且阔细微。"太守贤之。
谢承《后汉书》曰：会稽谢夷吾，字尧卿，为西部督邮。乌程长有罪，太守第五伦使夷吾往收之。到县，入合便大哭，以三百钱为礼，便归。伦问其故，对曰："三十日中当死，故不收之。"至时，果如其言。
谢承《后汉书》曰：许庆，字子伯。家贫，为郡督邮。乘牛车，乡里号曰"辂车邮"。庆尝与友人谈论汉无统嗣，幸臣专势，世俗衰薄，贤者放退，慨然据地悲哭。时人称许子伯哭世。
又曰：闻人袭为郡督邮，行则负担，卧则无被，连麕皮以自覆，不受人食之费。
《魏志》曰：蒲宠，字伯宁，山阳昌邑人。年十八，为郡督邮，时郡内李朔等拥部曲害于平民，太守使宠纠焉。朔等请罪，不复侵掠。
又曰：高堂隆，字叔平，平阳人，鲁高堂生后也。少为诸生，太守薛悌命为督邮。督军与悌争，名悌面呵之，隆按剑叱督军曰："昔鲁定见侮，仲尼历阶；赵弹秦筝，相如进缶。临臣名君，义之所讨也。"督军失色，悌起止之。
《列异传》曰：汝南北部督邮西平刘伯夷，有大才略，案行到惧武亭，夜宿，或曰："此亭不可宿。"伯夷乃独住宿，去火，诵《诗》、《书》五经讫。卧有顷，转东，首以絮巾结，两足以帻冠之，拨剑解带。夜时有异物稍稍转近，忽来覆伯夷，伯夷屈起以袂掩之，以带系魅。呼火照之，视得一老狸，色赤无毛。持火烧杀之。明日发视楼屋间，得魅所杀人发结数百枚。于是亭遂清静。旧说狸髡千人，得为神也。
《汉魏先贤行状》曰：故宗正南阳刘伯，字奉先。少履清节，忠亮正直，研精文学，无不综览。尝为督邮，时豫章太守虞绩以饕餮秽污，征至郡界，当就法车，不肯就坐。伯乃拨刀殴绩，绩恐就车。乃径上尚书，以肃王道。
《广州先贤状》曰：徐征，字君求，苍梧荔浦人。少有方直之行、不挠之节，颇览书传，尤明律令。延熹五年，征为中部督邮。时唐衡恃豪贵，京师号为唐独语。遣宾客至苍梧，颇不拘法度，征便收客郡市髡笞。乃白太守，太守大怒，收征送狱，主簿宁阁曰："此人无故卖买，既侵百姓，污辱妇女。徐征上念明政，据刑申耻，今便治，郡无复爪牙之吏，后督邮当徒跣行，奉诸贵戚宾客耳。"太守答知征为是，迫不得已。
《会稽先贤传》曰：茅开，字季阖，馀姚人。为督邮，平决厌众心，尝之部，历其家，不入门，当路向堂朝拜。府君益善之。
《锺离意别传》曰：汝南黄谠拜会稽太守，召意署北部督邮。时郡中大疫，黄君转署意中部督邮。意乃露车不冠，身循行病者门，入家赐与医药，诣神庙为民祷祭。其所临户四千馀人。后日府君出行灾眚，百姓攀车言曰："明府不须出也。但得锺离督邮，民皆活也。"
马融《长笛赋序》曰：融既博览，又好音乐，能鼓琴吹笛。为督邮，独卧平阳邬中，有洛客舍逆旅吹笛，融闻甚悲，遂作《长笛赋》云尔。
