○赦
《易》曰：雷雨作解，君子以赦过宥罪。
《书》曰：眚灾肆赦。(眚，过；灾，害；肆，缓。言大过害当缓赦之。)又曰：五刑之疑有赦，五罚之疑有赦，其审克之。(刑疑赦从罚，罚疑赦从免，其当伺察，能得其礼。)
《周礼》曰：国君过市，刑人赦。
又曰：司刺，掌三宥三赦之法。一宥曰不识，再宥曰过失，三宥曰遗忘；一赦曰幼弱，再赦曰老耄，三赦曰蠢愚。
《尔雅》曰：赦，舍也。(舍，放置也。)
《论语》曰：子路问政。子曰："先有司，赦小过，举贤才。"
《史记》曰：陶朱公子煞人，囚于楚。公曰："煞人而死，职也。"使少子往视之，乃装黄金千溢以置褐器中。载以一牛车，遣其少子。朱公长男固请欲行，公不许。长男曰："长子，家督也。今弟有罪，大人不遣，是吾不肖。"欲自煞，其母为言，不得己而遣长子。为一封书及金，令遗故所善庄生。生乃见楚王曰："某星犯某宿，独以德为可以除之。"王乃使封三钱之府。长男以为赦，弟固当出也，重千金虚弃无所为也，乃复见庄生曰："弟今自赦，故辞去。"生知其意曰："自入室取金。"庄生耻为儿所卖，乃入见楚王曰："臣出，道路皆言陶之富人朱公子多将金赂王左右，王非能恤楚而恩赦，乃以陶朱公子也。"楚王大怒，遂煞陶朱公子。明日乃赦，令长子持其弟丧归也。
《汉书》曰：惠帝冠，赦天下，省法令妨吏民者，除挟书律。(如淳曰：秦皇令，敢有挟持书偶语者，为城旦舂。)
又曰：惠帝崩，太子立为皇帝，年幼，太后临朝称制，大赦天下。
又曰：武帝元封二年四月，临决河塞堤，作《瓠子歌》，赦所过徒。六月，诏曰："甘泉宫内铜池中产芝，九茎连叶，赦天下。"作《芝房之歌》。五年冬，行南巡，还至泰山，增修封禅，赦天下。六年，诏曰："朕礼首山，昆田出珍物，化为黄金。祭后土，神光三烛。其赦汾阴殊死以下，赐天下贫民布帛人一匹。益州、昆明反，赦京师亡命令从军，击之。后元元年三月，诏曰："朕郊见上帝，巡于北边，见群鹤留止，以不罗网，靡所获。献荐于泰畤，光景并见，其赦天下也。"
又曰：宣帝地节元年四月，凤凰集鲁，群鸟从之。戊申，立皇太子，赦天下。神爵四年春二月，诏曰："嘉瑞并见，修兴太一、五帝、后土之祠，祈为百姓蒙福。鸾凤万舞，集止于旁。斋戒之暮，神光显着。荐献之夕，神光交错，或降于天，或登于地，或从四方来集于坛。上帝嘉飨，海内承福，其赦天下。"
又曰：成帝建始元年二月，诏曰："乃者火灾降于祖庙，有星孛于东井，其大赦天下，咸得自新。"永嘉元年丙寅，立皇后赵氏，大赦天下。四年正月，行幸甘泉，郊泰畤，神光降集紫殿，大赦天下。
又曰：哀帝建平二年四月，诏曰："汉家之制，推亲亲以显尊尊。定陶恭皇之号，不宜复称定陶。尊恭皇太后，称永信宫，立恭皇后庙于京师。赦天下。"
《东观汉记》曰：吴汉疾笃，上乃亲自临问所欲言。对曰："臣愚，无所知识，惟愿无赦而己。"
又曰：郭躬家世掌法，务在宽平。章和元年，赦天下系囚，在四月丙子以前，减死罪一等，勿笞，诣金城，而文不及亡命。躬上封事曰："伏惟天恩莫不荡宥，死罪以下并蒙更生，而亡命捕得独不沾泽。臣以为赦前犯死罪而系在赦后者，可皆勿笞，诣金城，以全民命益于边。"上善之，即下诏赦焉。
谢承《后汉书》曰：学士中诸生与李应等更相褒重，莫不畏其贬议。时河内张成善说风角，推占当赦，遂教子煞人。李应为河南尹，督促收捕，既而逢宥获免。应愈怀愤疾，竟案煞之。
又曰：度尚为荆州刺史。尚见胡兰馀党南走苍梧，惧为己负，仍伪上言苍梧贼入荆州界，于是征交趾刺史张磐下廷尉。辞状未正，会赦见原，磐不肯出狱，方更牢持械节。狱吏谓磐曰："天恩旷然，而君不出，何乎？"磐因自列曰："前长沙贼胡兰作难荆州，馀党散入交趾。磐身婴甲胄，涉危履险，讨击凶患，斩殄渠帅，馀烬鸟窜，冒遁还奔。荆州刺史度尚惧磐先言，怖畏罪戾，伏奏见诬。磐备位方伯，为国爪牙，而为尚所枉，授罪牢狱。夫事有虚实，法有是非，磐实不辜，赦无所除。如忍以荀免，永授侵辱之耻，生为恶吏，死为弊鬼。乞传尚诣廷尉，面对曲直。"廷尉以其状上，诏书征尚到廷尉，辞穷授罪，以先有功得原。
又曰：董卓死，陕中诸将后共相要，遣使诣长安相闻，求乞大赦。尚书令王允等以为煞卓时己赦，今复求，一岁不可再赦。李傕等曰："京师不赦我，我当死，不若决之。若攻长安，克之则可大得天下；不克则尽钞取三辅妇女财物西上陇，归乡里作贼，延命尚可数年。"于是帅兵西向长安。
《魏志》曰：文帝延康元年，授禅即位，改延康为黄初，大赦天下。
又曰：陈留王奂即位，咸熙二年二月，加相国晋王冕十二旒、天子旌旗、出警入跸、乘金银车等。癸未，大赦。八月辛卯，晋王薨。壬辰，晋太子炎绍封袭位。襄武县言有大人见，长三丈馀，迹长尺二寸，白发，着黄单衣，黄巾，柱杖，呼人王，始语云，今当太平。九月乙未，大赦。
《吴志》曰：吕蒙病发，孙权迎置内厩，夜不能寐，病中有瘳，为下赦令。
又曰：孙皓天玺元年，吴都言临平湖自汉末草秽拥塞，令更开通。长老相传，此湖边石函中有小石，青白色，长四寸，广二寸余，刻作皇帝字。于是改年，大赦。
《蜀志》曰：孟光字孝裕，河南人延熙九年秋，大赦。光责大将军费祎曰："大赦者，偏枯之物，非明世所宜有也。衰弊穷极，必不得己，然后乃可权而行之耳。今主上仁贤，百僚称职，有何旦夕之危，倒悬之急，而数施非常之恩，以惠奸宄之恶乎？又鹰隼始击，而更原宥有罪，上犯天时，下违人理。老夫耄朽，不达治体，窃谓斯法难以经久，岂具瞻之高美所望于明德哉？"祎但顾谢踧踖而己。
干乏《晋纪》曰：庶人杨氏卒于金墉城。陈留董仲道游于太学，喟然而叹曰："建斯室也，何为者乎？每见国家赦书，谋反大逆皆除，其煞祖父母父母者不除，以为道法所不容也。何今日公卿而处议，文饰礼典，以至此事乎？天人之理既惑，大乱将作矣。"顾谓谢鲲、阮千里等曰："《易》称知几其神，卿等各可深逃。"乃身荷担，妻子推鹿车以入于蜀山，莫知所至。
王隐《晋书》曰：武帝咸熙二年十二月丙寅，上乃设坛授命于郊，即洛阳宫，幸太极前殿，大赦天下。
又曰：愍帝建兴元年夏四月壬申，上即位于长安宫，改年，大赦天下，与之更始，前后不及者，皆除之。
崔鸿《前秦录》曰：王猛疾病未瘳，符坚大赦死己下。
又曰：永兴元年，符坚将为赦，与尚书左仆射王猛、右仆射符融密议于露堂，屏左右为赦文。有一大苍蝇入自牖间，鸣声甚大，集于笔端，驱而复来，久之乃去。俄而长安市里相告曰："官今大赦。"有司以闻，坚惊谓猛、融曰："禁中何从泄也？"于是敕外推之，咸言有一小人衣黑衣，大呼于市曰："官今大赦。"须臾不见。坚叹曰："其向者苍蝇也。"
《后魏书》曰：崔玄伯，太宗时，郡国豪右大为人蠹，乃优诏征之。人多恋本而长吏逼遣，于是轻薄少年因相扇动，所在聚结，讨之不能禁，太宗乃引玄伯及元成侯屈等议赦之。屈曰："人逃不罪，而反赦之，似若有求于下，不如先诛首恶，赦其党类。"玄伯曰："王者治天下，安人为本，何能顾小曲直也？譬琴瑟不调，必改弦而更张。夫赦虽非正道，而可以权行，自秦汉已来，莫不相踵。屈言先诛后赦，会于不能两去，孰与一行便定？若其赦而不改者，诛之不晚。"太宗从之。
《后周书》曰：明帝三年夏，诏："比屡有纠发官司赦前事。此虽意在疾恶，但先王制肆眚之道，令天下自新。若又推问，自新何由哉？如此之徒，有司勿为推究。惟库厩仓廪与海内所共，汉帝有云，朕天下守财耳。若有侵盗公家财畜钱粟者，魏朝之事，年月既远，一不须问。自周有天下以来，虽经赦宥，而事迹知者，有司宜即推穷。得实之日，但便免其罪，征备如法。
《北齐书》曰：宋世良，字元友。为清河太守，甚有善政。天保初，大赦，清河狱内蓬蒿但满，无囚可赦，惟率将吏拜诏而己。
又曰：后主将大赦，时临漳令李世业为台所劾，赃多至死。世业即穆提婆对门陆令宣言于齐主，所以大赦。后由是频赦，遂以为常。平恩县功曹贺肫，小人奸贪，数犯刑宪，但入狴牢，无不遇赦，故世人以肫为赦之候。
又曰：赦日，武库令设金鸡及鼓于阊阖门外之右。勒集囚徒于阙前，挝鼓千声，脱枷锁遣之。
《隋书》曰：张煚为天官司会，与宗伯斛斯征素不协。征出为齐州刺史，坐事下狱，自知罪重，遂逾狱而走。帝大怒，购之急。煚上密奏曰："征自以负罪深重，惧死遁逃，若不北窜匈奴，则南投吴越。征虽愚陋，久历清显，奔波敌国，尾嫳圣朝。今者炎旱为灾，可因兹大赦。"帝从之。征赖以获免，煚卒不言。
《唐书》曰：太宗以法吏舞文，尤留意于刑政，每亲录囚徒。贞观初，时方发生，乃悉放京城死罪系囚徒归家，期以秋分还系所囚，敕天下皆放之。是岁，天下死罪囚如期而还者，凡二百九十人。太宗愍其奉法，悉赦之。自是犯法者鲜。贞观二年，上谓侍臣曰："凡殊，惟及不轨之辈。古语曰：'小人之幸，君子不幸。一岁再赦，奴人喑哑。'凡养稂莠者，伤禾稼；惠奸宄者，贼良人。昔文王作罚，刑兹无赦。夫小仁者，大仁之贼。故我有天下以来，不甚放赦。今四海安静，礼义兴行，数赦则愚人常冀侥幸，惟欲犯法，不能改过。当须慎赦。"
《尚书大传》曰：有过必赦，小罪勿增，大罪勿增，老弱不授刑，有过不授罚。故老而授刑谓之悖，弱而授刑谓之克，不赦有过谓之贼。故与其煞不辜，宁失有罪；与其增以有罪，宁失过以有赦。
《家语》曰：孔子为司寇，有父子讼者，夫子同狴(狴，狱也。)而执之，三月而不别也。其父请止，夫子赦焉。季孙闻之不悦，曰："司寇欺余。曩告余曰：'为国家必先以孝。'余今戮一不孝以教民孝，不亦可乎？又赦之，何哉？"冉有以其言告，孔子喟然叹曰："上失其道而煞其下，非理也。不教以孝而听以狱，是煞不辜；三军大败，不可斩也；狱犴不理，不可刑也。何者？上教之不行，罪不在民故也。
《管子》曰：凡殊者，小利而大害也，故久而不胜其祸。无赦者，小害而大利也，故久而不胜其福。故赦者，奔马之委辔也。无赦者，痤疽之砭石也。
又曰：赦者，先易后难；法者，先难后易。故惠者，民之仇雠也；法者，民之父母也。
《庄子》曰：闻在宥天下，不闻治天下。(郭家注曰：宥使自有则治，法治之则乱。)在也者，恐天下之淫其性也。宥也者，恐天下之迁其德也。天下不淫其性也，不迁其德，有治天下者哉！(无治乃不迁淫耳。)
《淮南子》曰：或曰知天且赦也而煞人，或曰知天且赦而活人，其望赦同，其所利害异。故或吹火而灯，或吹火而灭，所以吹者异也。
《李燮别传》曰：燮年逃亡，匿临淄界为酒家佣。灵帝即位，时月经阴道晕五车，史官曰："有流星升汉而北，阳芒迫卯，荧惑入大角，犯帝座，其占当有大臣被诛者。故太尉李固，西土人，占在固。今月经阴道，围五车，宜有赦令，以除此异。"上感此变，大赦天下，求公子孙，酒家且车乘厚送之。
《汉旧仪》曰：践祚改元，立皇后、太子，赦天下。每赦，自殊死以下及谋反，大逆、不道、诸不当得赦者，皆赦除之。令下，丞相御史复奏可，分遣丞相御史乘传驾行郡国，解囚徒，布诏书。郡国各分遣吏，传厩车马，行属县，解囚徒。
《海内先贤传》曰：王允字子师，诛董卓。阻喃郭汜、李傕等闻卓死，引兵还围长安，燔掠官省，死者万数，大赦天下。允忠节三朝，更赦书云："其赦射帝营宫阙，不从此令。"是日遂及于难。
《华阳国志》曰：丞相诸葛亮，时有言公惜赦，亮答曰："治世以大德，不以小惠，故匡衡、吴汉不愿为赦。先帝亦言吾周旋陈元方、郑康成间，每见启乱之道悉矣，曾不语赦也。若刘景升父子岁岁赦宥，何益于治也？"
王符《潜夫论》曰：凡治疾者，必先知脉之虚实，气之所结，然后为之方，故疾可愈也。为国者，必先知人之所苦，祸之所起，然后为之禁，故奸可塞也。夫贼良人之甚者，莫大数赦。赦数，则恶人昌而善人伤矣。养稂莠者伤禾稼，惠奸宄者贼良人。《书》曰：文王作罚，刑兹无赦。孝明帝时，荆州举茂才。初过谢恩赐食。事讫，问何异闻，曰："巫有剧贼九人，刺史数以互郡，讫不能得。"帝曰："汝非部南郡从事耶？"对曰："是。"帝乃震怒曰："贼发部中不能擒，煞才何以为茂？"乃捶数百，便免官，而切让州郡。十日之间，贼即伏诛。由此观之，擒盗贼在于明法，不在数赦。
崔实《政论》曰：孝文皇帝即位二十三年乃赦，示不废旧章而己。近永平、建初之际，亦六七年乃赦，亡命之子皆老于草野，穷困惩艾皆至于死。顷间以来，岁旦赦，百姓轻为奸非。前年一期之中，大小四赦。谚曰："一岁再赦，奴儿喑哑。"况不轨之民，孰不肆意？遂赦为常俗，赦以趣赦，转相驱踧而不得息，虽日赦之，乱甫繁击耳。
郭子曰：孙秀降晋，武帝厚存宠之，撇馛姨妹蒯氏，室家甚睦。妻尝怒，乃骂秀为貉子，秀大不平，遂出不复入。蒯氏自悔责，遂请救于帝。时大赦，群臣咸见。既出，帝独留秀，从容言天下旷荡，蒯夫人可得从其例不。秀免冠谢，为夫妇如初。
《傅子》曰：若亲贵犯罪，大丈必议，小丈必赦，是纵封豕于境内，放长蛇于左右也。
荀悦《汉纪论》曰：大赦，权时之宜，非常典也。汉兴，承兵革之后，大过之代比屋可刑，故设三章之法，申以大赦之令，荡涤秽流，与人更始，时势然也。后代承业，习而不革，失时宜矣。
《风角书》曰：春甲寅日，风高去地三四丈，鸣条从甲上来，为大赦期六十日。
又曰：候赦法，冬至后尽丁巳之日，南风从己上来，满三日以上，必有大赦。
《望气经》曰：黄气四出，注期五十日，赦。
《古乐府歌》诗曰：始出上西门，遥望秦氏楼。秦氏有好女，自名为女休。女休年十五，为宗行报雠。左执白杨刀，右援宛景矛。上山四五里，问吏得女休。女休前置辞：平生为燕王妇，于今为诏狱囚。刀矛本及下，忄龙橦击鼓赦书下。
