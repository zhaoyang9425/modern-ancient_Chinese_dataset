○将帅上
《开元文字》曰：将，率也。
《春秋元命苞》曰：上天一星为郎将。
《左传》曰：楚子及诸侯围宋，宋公孙固如晋告急。(公孙固，宋庄公孙。)先轸曰："报施救患，取威定霸，于是乎在矣。"(先轸，下军之佐原轸也。报宋赠马之施也。)狐偃曰："楚始得曹而新婚于卫，若伐曹、卫，楚必救之，则齐、宋免矣。"(前年楚使申叔戍谷以逼齐。)于是乎搜于被庐，(晋常以搜礼改政令，敬其始也。被庐，晋地。)作三军，(闵元年晋献公作三军，令复大国之礼。)谋元帅。(中军师。)赵衰曰："郤縠可。臣亟闻其言矣。说礼乐而敦诗书。诗书，义之府也；礼乐，德之则也；德义，利之本也。《夏书》曰："赋纳以言，明试以功，车服以庸。(尚书，虞夏书也。赋纳以言观其志也，明试以功考其事也，车服以庸报其劳也。赋，犹取也。庸，功也。)君其试之。"乃使郤縠将中军，郄溱佐之；使狐偃将上军，让于狐毛，而佐之；(毛，狐偃之兄。)命赵衰为卿，让于栾枝、先轸。(栾枝，贞子也。栾宾之孙。)使栾枝将下军，先轸佐之。荀林父御戎，魏犨为右。(荀林父，中行桓子。)
《公羊传》曰：君将使射姑将，阳处父谏曰："射姑民众不说，不可使将。"于是废将。
《战国策》曰：秦与赵兵相距长平，赵孝成王使赵奢之子将。蔺相如曰："王以名使括，若胶柱而鼓瑟耳。此子徒能读其父奢书传，而不知合变也。"赵王不听。奢子括少时学兵法，言兵事，以天下莫能当。尝与其父言兵事，奢不能难，然不谓之善。其母问其故，奢曰："兵，死地也。而乃易言之。赵若以为将，破军者必是儿。"及括将行，其母上书具言不可，曰："始妾事其父，时为将，大王及宗室所赏者尽以与军吏士大夫，受命之日，不问家事。今此儿为将，东向而朝，军吏无敢仰视之者，王所赐金帛，归藏于家，而日视便利田宅买之。王以为如其父？父子异心，愿王毋遣。"王曰："吾已决矣。"其母因曰："即有如不称，妾得无随罪乎？王许之："诺。"遂与秦军战，死，军败，数十万降秦，秦悉坑之。
《国语》曰：公使赵衰为卿，辞曰："栾枝贞慎，(枝，晋大夫栾共子之子也。)先轸有谋，胥臣多闻，皆可以为辅，臣弗若也。"乃使栾枝将下军，先轸佐之。前取五鹿，先轸之谋也。(五鹿，卫地。)郤縠卒，使先轸代之。(从下军之佐超将中军。传曰：尚德也，代先轸之。)胥臣佐下军。
又曰：公使原季为卿，(原季，赵衰也，文公二年为原大夫卿次卿。)辞曰："夫三德者，偃之出也。(偃，狐偃。三德谓劝文公纳襄王以示民义，伐原以示民信，大搜以示民礼，故以三德纪民。三德纪之语在下。)以德纪民，其章大矣，不可废也。"(章，著也。)使狐偃为卿，辞曰："毛之智，贤于臣，其齿又长。(毛，偃之兄也。)毛也不在位，不敢闻命。"乃使狐毛将上军，狐偃佐之。(尚齿也。《传》曰："使狐偃将上军，让于狐毛而佐之。"是也。)狐毛卒，使赵衰代之，(虞唐云：代将新军。昭谓代将上军。)辞曰："城濮之役，先且居之佐军也善，(先且居，先轸之子，蒲城伯复受霍为霍伯也。)军伐有赏，(伐，功也。)善君有赏，能其官有赏。且居有三赏，不可废也。且臣之伦，箕郑、胥婴、先都在。"(伦匹三子，晋大夫。)乃使先且居将上军。(代狐毛也。)公曰："赵衰三让。(三使为卿，三让之。进栾枝等八人。)其所让，皆社稷之卫也。废让，是废德也。"以赵衰之故，搜于清源，作五军。(清源，警地。晋本三军，有中军上下，今有五，益新上下。)使赵衰将新上军，箕郑佐之；胥婴将新下军，先都佐之。子犯卒，蒲城伯请佐，(蒲城伯，先且居。)公曰："夫赵衰三让不失义。(义，宜也。)让，推贤也。义，广德也。德广贤至，有何患矣！请令衰也从子。"(从先且居。)乃使赵衰佐新上军。(此有新字，误也。赵衰从新上军之将进佐上军为外一等，新上军之将位在上军佐之下。此章或在狐毛卒上，非也，当左下。)
《史记·孟尝君传》曰：文闻将门必有将，相门必有相。
又《项羽本纪》曰：项氏世世为楚将，封于项，故姓项氏。
又曰：章邯已破项梁军，则以为楚兵不足忧，乃渡河击赵，大破之。当此之时，赵歇为王，陈馀为将，张耳为相。
又曰：魏文侯问曰："吴起何如人？"李克曰："起贪而好色，然其用兵，司马穰苴弗能过也。"于是魏文侯以为将，击秦，拔五城。
又《王翦传》曰：或曰："王离，秦之名将也。今将强秦之兵，攻新造之赵，举之必矣。"客曰："不然。夫为将三世者必败。何以？其杀伐多矣，其后受其不祥。"
又《淮阴侯传》曰：韩信曰："陛下非能将兵，而善将将，此乃信之所以为陛下禽也"。
《汉书·韩信传》曰：汉王使郦生往说魏王豹，豹不听，乃以信为左丞相击魏。信问郦生："魏得毋用周叔为大将乎？"曰："栢直也。"信曰："竖子耳。"遂进击魏。
又《陆贾传》曰：贾谓陈平曰："天下安，注意相；天下危，注意将。将相和，则士豫附，士豫附，天下虽有变，则权不分。为社稷计，在两君掌握耳。"
又《齐王传》曰：祝午绐琅琊王曰："吕氏为乱，齐王发兵欲西诛之。齐王自以儿子年少，不习兵革之事，愿举国委大王。大王自高帝将也。"
《后汉书·虞诩传》曰：李循曰："关西出将，关东出相，观其习兵壮勇，实过馀州。"
又曰：大将曹公每攻城破邑，得靡丽之物则悉以赐有功者。若勋劳宜赏，则不吝万金。无功冀施，分毫不与。
《魏志》曰：太祖既破张绣，东擒吕布，定徐州，遂与袁绍相距。孔融谓荀彧曰："绍地广兵强，田丰、许攸智计之士为之谋；审配、逢纪，尽忠之臣也任其事；颜良、文丑勇冠三军，统其兵。殆难克乎？"彧曰："颜良、文丑，匹夫之勇，可一战而擒。"
又曰：太祖征荆南，刘备奔吴，论者以为权必杀备。程昱料之曰："孙权新立，未为海内所惮。曹公无敌于天下，初举荆州，不能独当。刘备英名，关羽、张飞皆万人敌，权必资之以御我。难解势分，备资以成，又不可得而杀也。"权果多与备兵以御太祖。
《晋书》曰：王导，字茂弘，光禄大夫览之孙也。父裁，镇军司马。导少有风鉴，识量清远。年十四，陈留高士张公见而奇之，谓其从兄敦曰："此儿容貌志气，将相之器也。"
又《张华传》曰：今之所要在军帅，然议者举将，多推宿旧。
又《莫容德载记》曰：昔韩信以裨将伐齐，有征无战；耿弇以偏军讨张涉，克不移朔。
《后周书》曰：王励，性忠果，有才干。年七十，从太祖入关，及太祖平秦陇、定关中，励常侍从。太祖尝谓之曰："为将，坐见成败者上也，被坚执锐者次也。"励曰："意欲兼之。"太祖大笑。
《隋书》曰：炀帝之在东宫，尝谓弼曰："杨素、韩擒虎、史万岁，三人俱称良将。其间优劣何如？"弼曰："杨素是猛将，非谋将；韩擒虎是斗将，非领将；史万岁是骑将，非大将。"太子曰："然则大将谁也？"弼拜曰："惟殿下所择。"弼意自许为大将。(弼，贺若弼。)
《唐书》曰：太宗尝论将帅，谓左右曰："当今名将，惟李𪟝、任城王道宗、薛万彻三人而已。李𪟝、道宗不能大胜亦不大败，万彻非大胜即大败。"
又曰：太宗与长孙无忌、薛万彻等宴于丹霄殿，各赐膜皮，而误呼"万彻"为万均，因怆然曰："万均，朕之勋旧，不幸早亡，不觉呼名，岂其魂灵欲朕之赐也。"因取膜皮，呼"万均"以同赐而焚之于前，侍坐者无不感泣。潞公薛万均，万彻兄也，国初立大功，故太宗思之。
又曰：贾言忠，干封中为侍御史。时朝廷有事辽东，言忠奉使往支军粮。及还，高宗问以军事，言忠画其山川、地势，具陈辽东可平之状，高宗大悦。又问诸将优劣，言忠曰："李𪟝先朝旧臣，圣鉴所悉；庞同差虽非斗将，而持军严整；薛仁贵勇冠三军，名可振敌；高侃俭素自处，忠果有谋，契苾何力，沉毅持重，有统御之才，然颇有忌前之癖。诸将夙夜小心，忘身忧国，莫逮于李𪟝者。"高宗深然之。
又曰：裴度使蔡州行营，宣谕诸军既还，帝问诸将之才，度曰："臣观李光颜，见义能勇，终有所成。"不数日，光颜奏大破贼军于时曲。帝尤叹度之知人。
又曰：朱滔效顺，代宗临轩劳问，既而曰："卿自谓才孰与泚多？"滔曰："各有长短。统御士众，方略明辨，臣不及泚。臣年二十八获谒龙颜，泚长臣五岁，未朝凤阙，泚不及臣。"代宗愈喜。
《古司马兵法》曰：上贵不伐之士。不伐之士，上之器也。苟不伐，则无求，无求则不争。国中之听，必得其情；军旅之听，必得其宜。此贵不伐之士也。(不伐之士治国必得其实，在军必得其宜，故先贵而用之。)从命为士上赏，犯命为士上戮，故其勇力不相犯。既致教其民，然后谨选而使之。事极修则百官给矣。教极省则人兴良矣。
又曰：凡战，胜则与众分善。(将虽有独见之知，战胜不自取功，常推与下分者也。)选良，先无功者。(勇猛劲才，战不得功，后战必选为前，当以激致其锐气也。)若使不胜，使过在已。(战有失利，当为吏士引其过咎，令无惭愧，使复可使。)
又曰：上同无获，(将智与众同等不能自用，又不能用人，随众取同，故无功也。)上专多死，(将无明智，耻求贤问智，自专事为众所弊，故战多死也。)上生多疑。(将无义必，苟求全免害避难，则士多疑者也。)上死不胜。(将无善略，苟以死当敌，故不胜也。)凡民死爱，死怒，死威，死义，死利。(视下如子，则民生爱；志意激扬，则民怨怒；使民以礼，征伐以义，则民死威；赏赐分明，则民死义；爵赏厚，则民死利。)
《孙子》曰：将者，智信仁勇严也。故知兵之术，人之司命，国家安民之主也。将者，国辅。辅周，则国必强；(将周密谋不泄也。)辅隙，则国必弱。
又曰：故君之所以患于军者三。三者何也？曰：不知军之不可进而谓之进，不知军之不可退而谓之退，是谓縻军；(縻，御。)不知军中之事而同军中之政，则军士惑也；不知三军之任权而欲同三军之任，则军事覆疑。(不得其人也。)三军既惑且疑，则诸侯之难至矣，是谓乱军而引胜；(引，夺也。)故知胜有五：知可以战与不可以战者胜；识众寡之用者胜；上下同欲者胜；以虞待不虞者胜；将能而君不御者胜。(司马法曰：进退惟时，无白寡人。)此五者，知胜之道。(此上五事。)故曰：知彼知己，百战不殆。不知彼而知己，一胜一负；不知彼不知己，每战必殆。
又曰：凡用兵之法，将受命于君，合军聚众，汜地无舍，(无所依也。)衢地合交，(结诸侯也。)绝地无留，(无久止也。)围地无谋，(发奇兵也。)死地则战。途有所不由，(死难之地所不当从也，不得也。)军有所不击，(军难可击。以地险难，不留之失前利，若得之，又利薄。)城有所不攻，(城小固粮饶，不可攻也。)地有所不争，(皆与上同操所以置华费而深入徐州拔十四县。)君命有所不受。(苟便于事，不苟于君命也。)故将通于九变之利者，则知用兵矣。(九事之变。)将不通于九变之利，虽知地形，不能得地之利矣。
又曰：治人不知五变，虽知五利，不能得人之用矣。(下五事也。)是故智者之虑必杂于利害，(在利思害，在害思利。)杂于利而务可信，(计敌不能依五地为我害信，务为可信也。)杂于害而患可解。(并计于害，虽有患可解也。害中杂利，陷之死地而后生也。)趣之以利。(令自来也。)故用兵之法，无恃其不来，恃吾有以待之。(安不忘危，常备之也。)无恃其不攻吾也，恃吾不可攻。故将有五危：必死可杀，(勇无疑也。)必生可虏，(见利不进将怯弱必生之意，上下犹豫，可急而取。)忿速可侮，(忿疾之人可忿怒侮而致也。)廉洁可辱，(廉洁之人可污辱而致必来战。)爱人而烦，(出必所走，爱人者必倍道兼行救之，则烦劳也。)凡此五者，将之过，用兵之灾。覆军救将，必以五危，不可不察也。
又曰：吏强卒弱，曰陷。(吏强欲进，卒弱辄陷，败也。)大吏怒而不服，遇敌怼而自战，将不知其能，曰崩。(大吏小将也，大将怒之，不厌服，忿而赴敌，不量轻重，则必崩坏也。)将弱不严，教道不明，吏卒无常，陈兵纵横，曰乱。(为将若此，乱之道也。)将不能料敌，以少合众，以弱击强，兵无避锋，曰北。(兵势若此，必走也。)凡此六者，胜败之道，将之至任也。
又曰：明主虑之，良将修之。非利不起，非得不用，非危不战。(不得已而用兵)主不可以怒而兴军，将不可以愠而合战，合于利而用，不合于利而止。(不得以喜怒而用兵。)怒不可复喜，愠不可复悦，亡国不可复存，死者不可复生。故曰：明主虑之，良将警之，此安国之道也。
《吴子》曰：人有三不和；不和于国，不可以出军；不和于军，不可以出阵；不和于阵，不可以进战。
又曰：将之所慎者五，一曰理，二曰备，三曰果，四曰戒，五曰约。戎者，虽克如始战。
《孔丛子》曰：子思居卫，言荀变于卫君曰："其才可将五百乘。君任军旅率得此人，则无敌于天下矣。"卫君曰："吾知其才可将。变也尝为吏，赋于民而食人三鸡子，以故弗用也。"子思曰："夫圣人官人，犹大匠之用木也，取长弃短，故材连抱而有数尺朽者，良工不弃，以其所妨者细也。卒成不訾之器。今君处战国之世，选爪牙之士，以三卵焉弃扞城之将！此不可使闻于邻国也。"卫君再拜曰："谨受诏矣。"
