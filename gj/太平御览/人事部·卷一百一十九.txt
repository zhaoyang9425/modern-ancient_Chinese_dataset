○赠遗
《毛诗》曰：《鸡鸣》，刺不说德也。"知子之来之，杂佩以赠之。知子之顺之，杂佩以问之。"
又曰：惟士与女，伊其相谑，赠之以芍药。
又曰：《渭阳》，康公念母也。康公之母，晋献公之女。文公遭骊姬之难，未返，而秦姬卒。穆公纳文公。康公时为太子，赠送文公于渭之阳，念母之不见也。"我见舅氏，如母存焉。我送舅氏，曰至渭阳。(渭，水名。秦时都雍至渭阳者，盖东行送舅氏于咸阳之地。)何以赠之？辂车乘黄。我送舅氏，悠悠我思。何以赠之？琼瑰玉佩。"
《礼记》曰：孔子之卫，遇旧馆人之丧，入而哭之哀。出，使子贡脱骖而赙之。子贡曰："无乃已重乎？"夫子曰："余向者入而哭之，遇于一哀而出涕；余恶夫涕之无从也，小子行之！"
《左传》曰：鄢陵之战，郤至三遇楚子之卒，必下，免胄而趋风。楚子使工尹襄问之以弓，曰："方事之殷，有韎韦之跗注，君子也。适见不谷而趋，无乃伤乎？"郤至见客，免胄承命。
又曰：越图吴，赵孟使楚隆使于吴王曰："黄池之役，君之先臣志父得承齐盟，曰好恶同之，今君在难，无恤不敢惮劳。非晋国之所能及也，使陪臣敢展布之。"王拜稽首曰："寡人不佞，不能事越，以为大夫忧。拜命之辱。"与之一箪珠。
又曰：吴公子札聘于郑，见子产如旧相识，与之缟带，(缟带，大带也。)子产献纻衣焉。(纻衣，禅衣。)谓子产曰："郑之执政侈，难将至矣。政必及子，子为政，慎之以礼，不然郑国将败。"
又曰：叔鲋欲求货于卫，淫刍荛者。(淫，放也。使欲卫患之而致货焉。)卫人使屠伯馈叔向羹，与一箧锦，(屠伯，卫大夫。)曰："诸侯事晋，未敢携贰，况卫在君之宇下，(屋宇之下，喻近。)而敢有异志？刍荛者异于它日，敢请之。"(请正之意。)叔向受羹反锦。(受羹示不逆其意。且非货赂也。)
《论语·乡党》曰：康子馈药，拜而受之。曰："丘未达，不敢尝。"(馈，遗也。拜受，敬也。曰："丘未达"，言不服之意。药从中制外，故当慎也。)
又《微子》曰：齐人馈女乐，季桓子受之，三日不朝，孔子行。
《汉书》曰：文帝赐赵它书，上褚五十衣、中褚三十衣遗王。(上褚、下褚，谓之多少、厚薄，袷复之名。)
范晔《后汉书》曰：李恂征拜谒者，领西域副校尉。西域殷富，多珍宝，诸国侍子及督使贾胡数遗恂奴婢、宛马、金银、香罽之属，一无所受。
《东观汉记》曰：陈遵为大司农护军，尝使匈奴，过辞于王丹。临诀，丹谓遵曰："俱遭时反复，惟我二人为天地所遗。今子当之绝域，无以相赠，赠子以不拜。"遂揖而别，遵甚悦。
《后汉书》曰：王丹，字仲回。资性清白，少修节义。时京师大豪陈遵朋友丧亲，遵为护丧事，赙缣数百匹。丹怀缣一匹至丧主前，出缣授之，谓曰："如丹是缣，出自机杼。"遵有惭色。
又曰：闵中叔，太原人。好黄老，清志洁行，不仕王莽之世，恬静养神，弗役于物。与周党相友，党过叔舍，共含菽饮水，无菜茹党。尝遗其生麻，叔叹曰："我欲省烦耳。"受而不食。
又曰：光禄勋杜林与马援乡里，亲厚。援南方还时，林马适死，援遣子将马一匹遗林曰："朋友有车马之馈，可以备之。"居数月，林还之。
后汉书曰：或问第五伦曰："公有私乎？"对曰："昔人有与吾千里马者，虽不受，每三公有所选举，心不能忘而亦终不用也。吾兄子尝病，一夜十往，退而安寝。吾子有病，虽不省视而竟夕不眠。若是者，岂谓无私乎？"
又曰：张奂少立志节，常与士友言曰："大丈夫处世，当为国家立功边境。"及为将帅，果有勋名。董卓慕之，使其兄遗缣百匹。奂恶卓为人，绝而不受。
《吴志》曰：太史慈，字子义。曹公闻其名，遗慈书，以箧封之，发省无所道，而但贮当归。
《蜀志》曰：宗预东聘吴，孙权捉预手，涕泣而别曰："君每衔命结二国之好。今君年长，孤亦衰老，恐不复相见！"遗预大珠一斛。
《宋书》曰：王弘之征为通直散骑常侍，不就。从兄敬弘常解貂裘与之，即著以采药。
又曰：王弘之隐居，性好钓。日夕载鱼入往上虞郭，经亲故门，各以一两头置门内而去。
又曰：《陶潜传》：颜延之为始安郡，经过，日日造潜，每往必酣饮致醉。临去，留二万钱与潜，潜悉送酒家，稍就取酒饮。
《宋书》曰：郭原平。高阳许谣之居在永兴，罢建安郡丞还家，以绵一斤遗原平，不受，送而复反者前后数十。瑶之乃自往曰："今岁过寒，而建安绵好，以此奉尊上耳。"平乃拜而受之。
《齐书》曰：庾易征辟不就，以文义自乐。安西长史袁彖钦其风，通书致遗。易以连理机竹翘书格报之。
又曰：张融，字思光，吴郡吴人也。祖祎，晋琅琊王国郎中令。父畅，宋会稽太守。融年弱冠，道士同郡陆修静以白鹭羽尾扇遗融，曰："此既异物，以奉异人。"
又曰：何点隐居不仕，豫章王命驾造门，点从后门逃去。竟陵王子良闻之，曰："豫章王尚不屈，非吾所议。"遗点嵇叔夜酒杯、徐景山酒枪以通意。
范享《燕书》曰：高祖少有大度，雄略杰出。晋安北将军张华镇蓟，总御诸部。高祖童冠往见，华甚异之，谓高祖曰："君必为命时之器，匡时济难者也。"脱所着帻簪以遗高祖，结殷勤而别。
崔鸿《后燕录》曰：王猛伐洛阳，将发，谓慕容垂曰："吾将遂清东夏，或为东山之别。见物思人，卿将何以为信？"垂以佩刀遗之。
崔鸿《前秦录》曰：慕容冲进逼长安，苻坚遣使送锦袍一遗冲。使者称有诏："古人兵交，使在其间。卿远来草创，得无劳乎！今送一袍，以明本怀，朕于卿恩分如何？而于一朝忽为此变！"
《后魏书》曰：西域厌达、波斯诸国，各因公使并遗任城王澄骏马一匹，请付太仆，以充国闲。诏曰："王廉贞之行，有过楚相，可敕付厩以成君子大哉之美。"
《陈书》：贺德基少游学于京邑，积年不归，衣资罄乏，又耻衣服故弊，盛冬止衣夹襦袴。尝于白马寺前逢一妇人，容服甚盛，呼德基入寺门，脱白纶巾以赠之。仍谓德基曰："君方为重器，不久贫寒，故以此相遗耳。"德基问妪姓名，不答而去。
《唐书》曰：陆贽以博学弘词登科，授华州郑县尉。罢秩，东归省母，路由寿州，刺史张镒有时名，贽往谒之。镒初不甚知，留三日，再见与语，遂大称赏，请结忘年之契。及辞，遗贽钱百万，曰："愿备太夫人一日之膳。"贽不纳，惟受新茶一串而已。曰："敢不承君厚意。"
又曰：陆贽丁母忧，东归洛阳，寓居嵩山丰乐寺。藩镇赙赠乃别陈饷遗，一无所取；与韦皋布衣时相善，惟西川致遗，奏而受之。
《家语》曰：子路将行，辞于孔子。子曰："赠汝以车乎，赠汝以言乎？"对曰："请以言。"孔子曰："不疆不达，不劳无功，不忠无亲，不信无复，不恭失礼，慎此五者而已矣。"子路曰："由请终身奉之。"
《战国策》曰：苏秦说李兑，抵掌而谈。李兑送苏秦以明月之珠，和氏之璧，黑狐之裘，黄金百镒。苏秦得以为用，西入于秦。
又曰：张仪为秦破从连横，说楚王遗车百乘，献骇鸡之犀、夜光之璧于秦王。
梁祚《魏国统》曰：初，太祖过故人吕伯奢也。遂行，日暮，道逢二人，容貌威武，太祖避之路。二人笑曰："观君有奔惧之色，何也？"太祖始觉其异，乃悉告之。临别，太祖解佩刀与之曰："以此表吾丹心，愿二贤慎勿言。"
刘向《说苑》曰：田子方使人遗子思狐白之裘，恐其不受，因谓之曰："吾与之也，如弃之。"子思辞曰："伋闻：妄与不如遗弃于沟壑。伋虽贫，不忍以身为沟壑也。"
《说苑》曰：孔子之楚，有渔者献鱼，孔子不受。献鱼者曰："天暑市远，卖之不售，思虑欲弃之，不若献之君子。"孔子再拜受，谓弟子曰："扫除将祭之。"弟子曰："夫人将弃之，今夫子将祭之，何也？"孔子曰："吾闻之务施而不腐馀财者，圣人也。今受圣人之赐，可无祭乎？"
刘向《列仙传》曰：安期先生者，时人皆言千岁公。秦始皇请与语，三日三夜，赐金璧数千万，出于阜乡亭，皆置去，留书，以赤玉舄一量为报。曰："后千岁求我于蓬莱山下。"
《费祎别传》曰：孙权以手中尝所执宝刀赠祎，答曰："臣不才，何以堪明令？然刀所以讨不庭，禁暴乱者也。但愿大王勉建功业，同奖汉室，臣虽暗弱，不负采顾。"
《蜀王本纪》曰：蜀王猎于褒谷，见秦王，以金一笥蜀王，报以礼物，尽化为士。秦王大怒。臣下拜贺曰："土者，地也。"
葛洪《西京杂记》曰：朱买臣为会稽太守，怀章绶，至金亭，而国人未知也。所知钱勃，见其曝露，乃劳之曰："得无罢乎？"遗以纨扇。买臣至郡，引为上客。
《杂记》曰：公孙弘为国士所推，上为贤良。国人邮长赠以生刍一束、素丝一䍁、朴玉一枚。
孟仪《周载》曰：悼公时，晋智伯为政，强暴好侵伐，欲谋袭卫，乃遗卫君野马四、白璧一，以结好。
《韩子》曰：仲尼为政于鲁，齐景公患之。黎鉏谓景公遗哀公女乐。景公曰："善！"乃以女乐二人遗哀公，哀公果怠于政。仲尼谏，不听，去而之齐。
又曰：晋献公欲伐虞虢，乃遗之屈产之乘、垂棘之璧、女乐二八，以萦其心，而乱其政。
《孔丛子》曰：子思居贫，其友有馈之粟者，受二车焉。或献樽酒束修，子思弗为当。或曰："子取人粟而辞吾酒，是辞少取多也。"子思曰："伋不幸而贫于财，至乃困乏，将绝先人祠。夫所以受粟，为周乏也。酒脯则饮宴，方乏于食，而乃饮宴，非义也，吾岂以为介哉！"
又曰：孔子使宰予于楚，楚昭王以安车蒙饰，因宰予遗孔子焉。宰予曰："夫子无以此为也。臣窃见其行不离道，动不违仁，贵义尚德，清素好俭，仕而有禄，不以为费，不合则去，退无吝心，妻不服彩，妾不衣帛，车器不雕，马不食粟，道行则乐其治，不行则乐其身，臣知夫子之不用此车也。"
古诗曰：客从远方来，赠我一端绮。文作双鸳鸯，裁为合欢被。
谢惠连诗曰：客从远方来，赠我鹤文绫。裁为亲身服，着以便寝兴。
古诗曰：客从远方来，赠我一端绮。相去万余里，故人心尚尔。
张衡《四愁诗》曰：美人赠我金错刀，何以报之英琼瑶。
又云：美人赠我翠琅玕，何以报之双玉盘。
又云：美人赠我锦绣缎，何以报之青玉案。
又云：美人赠我貂襜褕，何以报之明月珠。
傅玄《四愁诗》曰：美人赠我明月珠，何以报之比目鱼。
又云：美人赠我苏合香，何以报之翠鸳鸯。
张载《拟四愁诗》曰：美人遗我绿绮琴，何以赠之双南金。
《琴操》曰：许由无有杯器，手掬水。人见由无器，以瓠瓢遗之。由操饮，饮讫，挂于树枝，风吹树动，有历历声。由以为烦忧，取损之。
《楚辞》曰：折疏麻兮瑶华，(疏麻，神麻也。瑶，玉华。)将以遗兮离居。(离居，隐者也。)
皇甫规《与刘司空笺》曰：明公至德，佐国忧世，虽赠两梁冠及鲐鱼一双，服厚尊贶，荣施其弘。
《班固集》曰：窦宪饷身所服物：虎头绣盘囊一双，又遗身所服袜三具，错镂铁一。
魏武帝《与杨彪书》曰：今赠足下青毡床褥三具。
慕容晃《与顾和书》曰：今致绣鞋一两。
《张敞集·敞答朱登书》曰：登为东海相，遗敞蟹酱，敞答曰：蘧伯玉受孔子之赐必以及其乡人，敞谨分斯贶于三老尊行者，曷敢独享之。
