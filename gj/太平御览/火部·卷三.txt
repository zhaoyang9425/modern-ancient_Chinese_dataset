○灯
《汉书》曰：王莽好变改制度，政令烦多。莽常御灯火至明。
《东观汉记》曰：上从长安东归，过汧，幸祭遵营，士众作黄门武乐，至夜御灯火。
《晋书》曰：温峤往武昌，至牛渚矶，水深不可测。世云其下多怪物。峤遂毁犀灯而照之。须臾，见水中奇形异状，或乘车马、著赤衣者。峤其夜梦人谓曰："与君幽明道隔，何故相照？"意甚恶之，至镇，逾旬而卒。
《唐书》曰：皇甫无逸为益州长史。尝夜宿人家，遇灯炷尽，主人将续之，无逸抽佩刀断衣带以为炷。其廉介如此。
又曰：睿宗好乐，听之忘倦。玄宗又善音律。先天二年正月望日，胡僧娑陀婆请夜开门，燃百千灯，睿宗御延喜门观乐，凡经四日。从大酺，睿宗御安福门楼观百司酺宴，以夜继昼，经月馀日。
《汉武内传》曰：西王母遣使谓帝曰："七月七日，当暂来。"帝至日，扫除宫内，然九光之灯。
《荀采传》曰：采，荀爽女，为阴瑜妻，而夫早亡，爽逼嫁与太原郭弈。采入郭氏室，暮乃去帷帐，建四灯，敛衽正坐，郭氏不敢逼。
《三秦记》曰：始皇墓中，燃鲸鱼膏为灯。
《邺中记》曰：石虎正(平声。)会，于殿前设百二十枝灯，以铁为之。
《西京杂记》曰：长安巧人丁缓者，为恒满灯，七龙五凤，杂以芙蓉莲藕之奇。
又曰：高祖初入咸阳宫，周行府库，金玉珍宝，不可称言。其尤异者，有青玉枝灯，高七尺五寸，下作蟠螭，以口衔灯，灯燃则鳞甲皆动，炳烂若列星而盈室焉。
《洞冥记》曰：汉武帝燃芳苡灯于合上，有白凤黑龙足来戏于合上。芳苡草出奔卢国。
又曰：丹豹髓、白凤膏，磨青锡为屑，以淳苏油和之，照于神坛，夜暴雨灯光不灭。
《羊头山记》曰：汉有常满灯，不添常满，光明不绝也。
《法显山记》曰：舍卫国精舍道东有外道天寺，名曰影覆，与佛论议处，精舍夹道相对，亦高六丈许。所以名影覆者，日在西时，佛精舍影则照外道天寺，日在东时，外道天寺影北映，不得照佛精舍也。外道常遣人守天寺，洒扫烧香，燃灯供养，至明旦，其灯辄移在佛精舍中。娑罗门恚言诸沙门取我灯自供养佛。婆罗门于夜自伺候，见其所有天神持灯绕佛精舍三匝，供养佛已，忽然不见。婆罗门乃知佛神，即舍家入道。
《王子年拾遗记》曰：董偃常卧于室中，以画石为榻，高三尺，广六尺，石体甚轻，郅支国所献也。上设紫琉璃屏风，列金麻油烛，如屈龙形，杂采为之。侍人惟见灯明，以言无碍，乃于屏风外扇之。偃曰："玉石岂扇而后消凉！"侍者乃以手摸之，知有屏风之碍。
又曰：穆王东至大〈木戏〉(音奇。)之谷，起春霄之宫，集诸方士问佛道法。时已将夜，闻殷然雷声，伏蛰皆动，俄而有流光照于宫内。王更设常生之灯，一名恒明。亦有凤脑之灯，缀水莲冰谷之花，上去灯七八尺，不欲使烟光远照也。西王母来，乘翠凤之辇，共王饮会。
又曰：燕昭王时，海人乘霞舟，以雕壶盛龙膏以献昭王。王坐通云之堂，亦曰通霞台，以龙膏为灯，照耀百里，烟色丹紫。国人望之，咸言瑞光，遥加拜之。以火浣布为缠炷，光满于宫内。
《孙子》曰：火光明于天者，灯烛何施焉。
《符子》曰：不安其昧而乐其明也，是犹夕蛾去暗赴灯而死。
《秦子》曰：智惠多则引血气，如灯火消脂膏，炷大而朗，朗则膏消；炷小而暗，暗则息膏至久也。
《说苑》曰：楚庄王赐群臣酒，日暮，灯烛既灭，乃有人引美人者，美人挽绝其冠缨。
桓谭《新论》曰：余与刘伯师夜坐，灯中脂炷焦秃将灭，余谓伯师曰："人衰老亦如彼秃炷矣！"伯师曰："人衰老应自续。"余曰："益性可使白发更生黑，至寿极亦死耳。"
王朗《秦故事》曰：五华灯树，正月朔，朝贺设于下三阶之前，月照星明，虽夜犹昼。
《淮南万毕术》曰：取蚢脂为灯，置火中，即见诸物。
《语林》曰：嵇中散灯下弹琴，忽有一人面甚小，斯须转大，遂长丈馀，单衣革带。嵇视之既熟，吹其灯灭曰："吾耻与鬼魅争光。"
○烛
《记》曰：侍坐于所尊敬，烛至，起。(异昼夜。)
又曰：烛不见跋。(跋，本。烛昼则去之，嫌若烬多有厌倦也。)
又曰：曾子寝疾，童子隅坐而执烛。(隅坐，不与成人并也。)
又曰：孔子曰："嫁女之家，三夜不息烛，思亲离也。"(亲，骨肉也。)
又曰：祭之日，泛扫反道，乡为田烛。(反道，铲合新士在上。田烛，田首为烛。)
又曰：凡饮酒为献主者，执烛抱燋，(主人亲执烛敬宾，示不倦也。)执烛不让，不辞不歌。(以烛继昼，礼杀。)
又曰：礼者何也？即事之治也。君子有其事，必有其礼。治国而无礼，譬如终夜有求于幽室之中，非烛何见？
又曰：女子夜行以烛，无烛则止。
《周礼》曰：司几筵掌吉凶之事，祖庙之中，沃盥执烛。(吉事，四时祭也。凶事，后王丧，朝于祖庙之奠。)
又曰：凡邦之大事，共坟烛庭燎。(故书坟为蕡。郑司农云：蕡烛，麻烛也。玄谓：坟，大也。树于门外曰大烛，于门内曰庭燎，皆所以照众为明也。)
《仪礼》曰：主人爵弁𫄸裳，从车二乘，执烛前马。(大夫已上亲迎，执烛前马。)
又曰：宵则庶子执烛于阼阶上，司宫执烛于西阶上，甸人执烛于庭中，阍人执烛于门外。
《尚书大传》曰：后、夫人将侍君，前息烛，后举烛。
《战国策》曰：甘茂去秦之齐，出门遇苏子，曰："君闻夫江上夜女乎？夫江上夜女，有家贫无烛者，夜女相与欲去之。无烛者曰：'妾以无烛之故，常先至扫室布席，何爱东壁之馀光照西壁者？幸以赐妾，何为去我？'诸女以为然而留之。今臣弃逐于秦而出关，为足下扫室布席，幸无我逐也。"苏子曰："善"。
《史记》曰：始皇冢中，以人膏为烛。
谢承《后汉书》曰：巴祇为扬州刺史，与客坐暗冥之中，不燃官烛。
《晋书》曰：周𫖮弟嵩尝因酒瞑目，谓𫖮曰："君才不及弟，何乃横得重名？"以所执蜡烛投之。𫖮神色无忤，徐曰："阿奴火攻，固出下策耳。"
《齐书》曰：竟陵王子良常集学士刻烛为诗，四韵者具刻一寸，以此为奇。萧文琛曰："烧一寸烛为四韵诗，何难之有！"乃与丘楷、江洪共打铜钵为五韵诗，响灭，皆可观览。
《后魏书》曰：高祖尝幸清徽堂，命黄门郎崔光邺、郭雅、邢峦、崔休等赋诗言志。烛至，公卿辞退。高祖曰："烛至辞退，无同姓之礼，在夜载考宗族之义，卿等且还，朕与诸王宗室欲成此夜饮。"
《北齐书》曰：郎茂年十五，师事国子博士河间权会，受《诗》《易》、《三礼》、玄象、刑名之学，至忘寝食。家人恐成病，恒节其烛。
《唐书》曰：刘沔为忠武小校，从李光颜讨淮西，为捉生将，前后与贼血战，锋刃所伤几死者数四。尝伤重卧草中，月黑不知归路，昏然而睡，梦人授之双烛曰："子方大贵，此行无患，可持而还。"既行，然有双光在前。自后破虏危难，每行尝有此光。及罢镇后，双光遂息。
又曰：柳公权充翰林侍书学士，每居堂召对，继烛见跋，语犹未尽，不欲取外宫人，以蜡泪揉纸继之。
《会稽典录》曰：盛吉拜廷尉，吉性多仁恕，务在宽矜。每至冬月罪囚当断，其妻执烛，吉手持丹笔，夫妻相对垂泣。
又曰：陈修字奉迁，乌伤人也，为豫章太守。修性清洁，履约恭俭，十日一炊，不然官烛。
《神仙传》曰：汉章帝问刘冯曰："殿下有怪，常著朱衣，被发持烛，相随而走，为可劾否？"冯曰："可。"帝因使人伪为之，冯以符掷之，数人顿地。帝惊曰："以相试耳。"乃解之。
《列女传》曰：齐女徐吾者，东海上贫妇人，与其邻妇李吾之属合烛夜绩。徐吾最贫而无烛，李吾曰："徐吾烛数不属，请无与夜作。"徐吾曰："妾以贫故，起常先，洒扫陈席，以待来者。今一室之中，益一人，烛不为益暗，去一人，烛不为益明，何爱馀光？"莫之能应，遂复与夜绩。
《西京杂记》曰：闽越王献高帝石蜜五斛，蜜烛二百枝。
又曰：匡衡勤学而无烛，邻舍有烛，乃穿壁引其光，以书映光而读矣。
《王子年拾遗记》曰：融鼻西有销明之草，丛生千叶，阴覆地，夜视之如列烛，昼则灭矣。
又曰：昆仑者，西方曰须弥山，对七星之下，出碧海之中，有五色玉树，夜望水上，光焰如烛。
《抱朴子》曰：慕恶者，犹宵虫之赴明烛焉。
又曰：夫明烛宵举，则飞虫群起。
又曰：有自无而生焉，形须神而立焉。有者无之宫，形者神之宅。故譬之于堤，堤坏则水不留；方之于烛，烛尽则火不居也。
《文子》曰：鸣铎以声自毁，膏烛以明自销。
《韩子》曰：郑人有遗燕相国书者，夜书，火不明，因谓持烛者曰："举烛。"而误书"举烛"，非书意也。燕相国受书而说之，曰："举烛者，高明；高明者，举贤而任之。"国以治也。
《淮南子》曰：天下时有盲妄自失之患，此高烛之类也，火愈燃而消愈亟。(愈，益也。亟，疾也。)
《说苑》曰：晋平公问于师旷曰："吾年七十，欲学恐已暮矣。"师旷曰："臣闻少而学者如日出之阳，壮而学者如日中之光，老而学者如秉烛之明。老而不学，昧昧如夜行焉。秉烛之明，孰与昧行？"公曰："善。"
《世说》曰：君夫王恺字，以饴糖澳釜，石季伦以蜡烛灼炊。
《玄晏春秋》曰：予读《汉书·匈奴传》不识撑黎孤涂之字，有故奴执烛，顾而问之，奴曰："撑黎，天子也。盖匈奴之号单于，犹汉人有天子也。"予于是乎旷然发悟。
《潜夫论》曰：偶烛之施明于幽室也，前烛则尽照之，后烛而益明，二者相因而成大火。
《论衡》曰：《太公阴谋书》称武王伐纣，兵至牧野，晨举脂烛，权掩不备。
《地镜图》曰：相玉者见美女子载烛行坛，阴从其所出入处寻之，石中有玉矣。
蔡氏《化清论》曰：伏龙非我马，白日非我烛，藏之默之，保此小朴。
《楚辞》曰：室中之观多珍怪，兰膏明烛华容备。
古诗曰：人生不满百，常怀千载忧，昼短苦夜长，何不秉烛游？
魏明帝乐府诗曰：昼作不辍手，猛烛继望舒。
刘桢诗曰：天地无期竟，民生甚局促。为称百年寿，谁能应此录？低昂倏忽去，炯若风中烛。
傅玄《烛铭》曰：煌煌丹烛，焰焰飞光。取则龙景，拟象抚桑。照彼玄夜，炳若朝阳。焚形监世，无隐不彰。
○炬
《东观汉记》曰：光武平河北，任光伯卿暮入堂阳县，骑皆持炬火，天地赫然尽赤。堂阳惊怖，即夜降。
《魏志》曰：满宠字伯宁，以前将军都督扬州诸军事。孙权自将号十万至合淝新城。宠驰往赴募壮士十数人，折松为炬，灌以麻油，从上风放火烧贼。攻具射杀权弟子泰，贼于是引退。
《宋书》曰：王懿字仲德，太原人也。符氏之败，仲德年十七，与兄睿同起义兵。与慕容垂战，败，仲德被创退走。至滑台，复为翟辽所留，使为将帅。仲德志欲南归，乃弃辽奔太山。辽追骑甚急，夜行忽见前有猛炬导之，乘火夜行百里许，得以免难。
《六韬》曰：三军有行，临领士众，旦则有云梯远望，夜则设云火万炬。
《淮南子》曰：亡者不敢夜揭炬。(为人见也。)
又曰：宁戚欲干齐桓公，困穷无以自达。于是为商任车(任，载也。)商于齐。暮至于郭门外，桓公郊迎客，爝火甚盛(，爝火，炬火。)戚饭牛车下，望见桓公，击牛角而疾商歌。
《汝南先贤传》曰：许嘉字德珍，事郡功曹为小吏，常持剑侍功曹，日朝暮并令持炬。嘉于是忿然曰："男儿为吏，不免贱役！"投火于池，以剑带槐树，趋诣府门。主者问其故，对曰："本去刍牧，来入天朝观庠序之化，今右手持剑，左手把炬，此等之事，乞得受罚而归。"
《神仙传》曰：王遥字伯辽，夜大雨晦冥，遥出行不沾雨，有炬火常在于前。
《英雄记》曰：公孙瓒与破虏校尉邹靖俱追胡，靖为所围。瓒回师奔救，胡即破散，解靖之围。乘胜穷追，日入之后，把炬逐北。
又曰：周瑜败曹操于赤壁。密使轻船走舸百馀艘，艘有五十人施棹，人持炬火。
