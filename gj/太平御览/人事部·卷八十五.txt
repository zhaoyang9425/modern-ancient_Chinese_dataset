○知人下
《唐书》曰：王珪，幼孤，性雅澹，少嗜欲，志量沉深，能安于贫贱，体道履正，交不苟人。叔父颇，当时通儒，有人伦之鉴，尝谓所亲曰："门户所寄，惟在此儿耳。"
又曰：裴行俭，有人伦之鉴。自掌选及为大总管，凡遇贤俊，无不甄采。每制敌摧凶，必先期捷日。时有后进杨炯、王勃、卢昭邻、骆宾王并以文章见称，吏部侍郎李敬玄，盛为延誉，引以示行俭，行俭曰："才名有之，爵禄盖寡。杨应至令长，馀并鲜能令终。"是时，苏味道、王勮未知名，因调选，行俭一见，深礼异之，仍谓曰："有晚年子息，恨不见其成长。二公十数年当居衡石，愿记识此辈。"其后相继为吏部，皆如其言。行俭尝所引偏裨，有程务挺、张虔勖、崔知辩、王方翼、党金毗、刘敬同、郭待封、李多祚、黑齿常之，尽为名将，位至刺史、将军者数十人。其所知赏，多此类也。
又曰：狄仁杰授汴州判佐。时工部尚书阎立本为河南道黜陟使，仁杰为吏人诬告，立本见而谢曰："仲尼云：观过知仁矣。足下可谓海曲之明珠，东南之遗宝。"荐授并州都督府法曹。
又曰：张守珪仪形瑰壮，善骑射，性慷慨，有节义。时卢齐卿为幽州刺史，深礼遇之，常共榻而坐，谓曰："足下数年外必节度幽、凉，为国之良将，方以子孙相托，岂得以僚属常礼相期耶！"
又曰：李勉以故吏前密县尉王晬勤干，俾摄南郑令，俄有诏处死，勉问其故，乃为权幸所诬。勉询将吏曰："上方藉牧宰为人父母，岂以谧稍而杀不辜乎！"即停诏拘晬，飞表上闻，晬遂获宥，而勉竟为执政所非，追入为大理少卿。谒见，面陈王晬无罪，政事条举，尽力吏也。肃宗嘉其守正，即日除太常少卿。王晬后以推择拜大理评事、龙门令，终有能名，时称知人。
又曰：李晟，德宗之幸山南，既入骆谷，谓浑瑊曰："渭桥在贼腹内，兵势悬隔，李晟可办事乎？"瑊对曰："李晟秉义执志，临事不可夺，以臣计之，破贼必矣。"帝意始安。
又曰：杨嗣复，字继之，仆射于陵之子也。初，于陵十九登进士第，二十再登博学弘词科，调补润州句容尉。渐西观察使韩滉有知人之鉴，见之甚悦。滉有爱女，方择佳婿，谓其妻柳氏曰："吾阅人多矣，无如杨生贵而寿，生子必为宰相。"于陵秩满，寓居杨州而生嗣复。后滉见之，扶其首曰："名位果逾于父，杨门之庆也。"因字曰庆门。竟如其言。
又曰《于邵传》云："樊泽尝举贤良方正，邵一见之于京师，谓樊将相之才也。不五年，择为节将。
又曰：李德裕与牛僧孺有隙。或以韦温厚于牛僧孺，言于德裕，裕曰："此人坚正中立，君子也。"
又曰：刘三复，长庆中李德裕拜浙西观察使，三复以德裕禁密文臣，以所业文诣郡干谒，德裕阅其文，倒屣迎之，乃辟为从事。
《后魏书》曰：《崔亮传》云："崔亮，字敬儒，清河东武城人也。时陇西季冲当朝任事，亮从兄言之于冲，冲与亮语，因谓亮曰："比见卿先人《相命论》，使人胸中无复怵迫之啮拢"冲奇之，延为馆客。冲谓兄子彦曰："大崔生宽和笃雅，汝宜友之；小崔生峭整清彻，汝宜敬之。二人终将大至。"
《孔丛子》曰：魏安厘王问子顺："马回之为人，虽少文，然梗直，有丈夫之节，吾欲以为相，可乎？"答曰："知臣莫若君，何有不可？至于亮直之节，臣未之明也？"曰："何故？"答曰："臣闻诸孙卿，其为人，长目而永视者，必体方而心圆，每以其法相人，千百不失。臣见回非不伟其体干，然甚疑其目。"王卒用之，三月，王果以谄得罪。
《淮南子》曰：宁戚欲干齐桓公，困穷无以自达。于是为商旅，将牛车，暮宿于郭门之外，桓公郊迎客，夜爝火甚盛，从者甚众。戚饭牛车下望，见桓公而悲，击角而疾《商歌》。桓公闻之，扶其仆之手曰："异哉，歌者非常人也！"命后车载之，赐衣冠。
《说苑》曰：楚令尹虞丘子，复相庄王，曰："臣闻奉公行法，可以得荣，能浅行薄，无望上位。臣为令尹十年矣，国故不治，狱讼不息，臣窃选国俊士孙叔敖，秀才多能，其性无欲，君举而授之政，则国可使宁，而士民可使附。"庄王从之。虞丘子彩田三亩，号曰国老，以孙叔敖为令尹。虞丘子家干法，叔敖执而戮之。虞丘子喜曰："叔敖果可使持正矣。"
《傅子》曰：刘备袭蜀，丞相椽赵戬曰："刘备其不济乎？拙于用兵，每战每败，奔亡不暇，何以图人？"征士傅斡曰："刘备宽仁有度，能得人死力。诸葛亮达治知变，正而有谋，而为之相；张飞、关羽勇而有义，皆万人之敌，而为之将：此三人者，皆人杰也。以刘备之略，三杰佐之，何为而不济也？"
《郭子》曰：冀州刺史杨淮，字彦清。二子乔、髦有识，俱总角为成器。淮与裴頠、乐广友善，遣见之。頠谓淮曰："乔当及卿，髦小减也。"广谓淮曰："乔自及卿，髦尤精出。"淮笑曰："我二儿之优劣，乃裴、乐之优劣。"议者皆许之。
又曰：王仲祖云："真长知我，胜我自知。"
又曰：王浑妻锺，生女甚贤明，令武子为妹择嘉婿，而未有其人。兵家子有才，欲以妻之，独与母议。初不告，事定乃白母曰："诚是地也，自可贵。""要当令我见之。"于是，武子令此兵与群小杂处，使母帷察之。母曰："刑衣者，汝可拔乎？"武子曰："是。"母曰："此才足以拔萃，然地寒，非长年不足展其才用，观其形骨，恐不可与婚。"数年果死。
《吕氏春秋》曰：魏公叔痤疾，惠王往问之曰："公叔之病甚矣，将奈社稷何？"对曰："臣之御，庶子鞅也，愿王以国听之。若不能听，勿使出境。"王不应，出而谓左右曰："岂不悲哉！以叔之贤，而今谓寡人以听鞅，悖也。"公叔死，公叔鞅西游秦，秦孝公听之，秦果强，魏果弱。
《竹林七贤论》曰：山涛与阮籍、嵇康皆一面，而契若金兰。涛妻韩氏尝以问涛，涛曰："当年可为友者，惟此二人耳。"妻曰："负羁之妻亦观狐赵，意欲一窥之，可乎？"涛曰："可也。"二人至，妻劝涛留之宿，□其酒食，夜穿牖而窥之。涛入曰："所见何如吾？"妻曰："君才殊不如也。正当以识度相友。"涛曰："然，伊辈亦当谓我识度胜。"
《世说》曰：袁弘少贫，常为人佣载运租。谢镇西常夜泊舟江渚，清风明月，闻贾客舫上有咏声，甚有情致，听所咏诗，又所未尝闻，叹美不能已。即遣人委曲讯问，乃是袁弘自诵其《咏史》诗，遂厚相赏重。
又曰：郄太尉遗门生与王丞相书，求女婿，曰："请往东齐中选之。"门生归白郄云："王家诸郎亦皆可然，闻觅女婿，咸自矜持，惟有一郎在东床上坦腹食，如不闻。"郄云："此正嘉婿。"既而访焉，乃逸少也。
又曰：顾和始为杨州从事，月旦当朝，停车州门外。周侯诣丞相，历和车边过，和觅虱，夷然不动。周既过，返还，指顾心曰："此中何所有？"顾择虱如故，徐应曰："此中最是难量地。"周侯既入，语丞相曰："卿州吏有一令仆才。"
《语林》曰：夏少明在陈国不知名，闻裴逸民知人，乃裹粮寄载入洛，从之，未至裴家。少许，见一人着黄皮袴褶，乘马将猎。夏问逸民家远迩，答曰："君何以问？"夏曰："闻其名知人，故从会稽来投之。"裴曰："身是逸民，明可更来。"明往，逸民果知之，又嘉其志扃，乃用为西门侯，于此遂知名。
又曰：魏武将见匈奴使，自以形陋不足雄远国，使崔季珪代，乃自捉刀立床头坐。既毕，使仆问曰："魏王何如？"使答曰："魏王信自雅望非常，然床头捉刀人，此乃英雄。"魏王闻之，驰遣杀此使。
《世说》曰：王濬冲、裴叔则二人于总角时诣锺士季。须臾去，后客问："向二童子是谁？"曰："裴、王。"客曰："何如？"锺曰："裴楷清通，王戎简要。须三十年，此二贤当为吏部尚书，冀尔时天下无复滞才。"
崔鸿《前燕录》曰：慕容廆，幼而魁岸，美姿貌，身长八尺，雄杰有大度。晋安北张华一见奇之，谓廆曰："君长必为命世之器，定难济时者也。"遗廆冠簪，以结殷勤。
崔鸿《前秦录》曰：姜宇，字子居，天水冀人也。少孤贫，为河北陈不识家牧羊，年十五，身长七尺九寸，聪惠美风仪。每夜专读书，睡则悬头于屋梁，达旦而止。不识奇之，将妻以女，其妻弗听。不识乃置酒引宇，令女潜观之，问女曰："姜宇人士才明，吾欲以汝妻之，汝母难曰：宇，家之牧人，汝意云何？"女曰："观宇之姿才，岂复为人牧羊也。"遂妻之。宇后历位京兆尹、御史中丞。
《郭林宗别传》曰：郭泰，字林宗。入颍川则友李玄礼，至陈留则结苻伟明，之外黄则亲韩子助，过蒲亭则师仇季知，止学舍则收魏德公，观耕者则拔茅季伟，皆为名士。至汝南见袁闳，不宿而去，从黄宪三日乃去。过新蔡，薛{勤心}问之曰："足下见袁奉高，不宿而去，从黄叔度乃弥日，何也？"泰曰："奉高之流虽清而易挹，叔度汪汪若千亩之陂，澄之不清，挠之不浊，难测量也。"
《何颙别传》曰：颙，字伯求，有人伦鉴。同郡张仲景，总角造颙，颙谓曰："君用思精而韵不高，将为良医。"卒如其言。
《顾和别传》曰：和，字君孝。总角时，顾荣曰："此吾家骥，兴衰宗，必此子也。"顾珠亦有令问，荣谓珠曰："卿速步，君孝超卿矣。"
《孟嘉别传》曰：庾亮拔孟嘉为劝学从事，褚褒为豫章太守。出朝，亮正旦大会州府人士，率嘉集坐，第甚远，问亮曰："江州有孟嘉，其人何在？"亮曰："在坐，卿但自觅。"褒历观之久，指嘉谓亮曰："此君小异，将无是乎？"
《卫玠别传》曰：刘真长、谢仁祖并知名。时人商略中朝人士，或问弘可得方卫洗马不，谢曰："安得相比，其间可容数人。"
《三辅决录》曰：庞知伯名勃，为郡小吏。东平卫农为书生，穷乏，乃客锻于睬家。知伯知其贤，尤加礼待，雇直过偿，及去，送十里，过舅家，复贷钱赠之，农不肯受。勃曰："有受，令勃不告。"农乃受，曰："为冯翊，乃相报。"后果为冯翊太守，勃子为门下书佐。
又曰：游殷，字幼齐，与司隶校尉胡轸有隙，轻诬，构杀之。初，殷为郡功曹，有童子张既者，时未知名，为郡书佐，殷察异之。既过家，具设宾馔，及既至，殷妻笑曰："君甚悖乎？张德容童昏小儿何异？"殷曰："卿勿怪，乃方伯之器也。"殷遂与既论霸王之事，飨讫，以楚子托之。轸害殷，月馀得病，目脱，但言伏罪，游幼齐将鬼来，于是遂死。谚曰："生有知人之明，死有鬼灵之验。"
又曰：王谌，字子嗣，博学有才辩。洛阳种景伯、武原吴季高未知名，谌数称二人于朱伯厚，有宰辅之器。退语二人曰："卿必为公，而景伯至司徒，季高至司空。"世以是服谌之知人也。
《会稽典录》曰：盛宪，字孝章，尝出行逢一童，容貌非常，宪怪而问之，是鲁国孔融。融时年十馀岁，宪下车执手，载以归舍。与融谈宴，知其不凡，便结为兄弟，因升堂见亲。
《汝南先贤传》曰：薛勤，字恭祖，仕郡功曹。陈仲举，时年十五，为父赍书诣勤，勤见而察之。明日往造焉，仲举父出见勤，勤曰："足下有不凡子，吾来候之，不从卿也。言议尽日，乃叹曰："陈仲举有命世才，王才之具。"又见黄叔度于童幼，云当为内盛德。其后二贤英名并耀于世。
又曰：谢甄禀气聪爽，明识达理。见许子将兄弟弱冠之岁，曰："平舆之渊，有二龙出焉。察其盼睐则赏其心，睹其顾步则知其道。"
《襄阳耆旧记》曰：刘备访世事于司马德操，操曰："儒生俗士，岂识时务哉！此间自有伏龙凤雏。"备问："谁？"曰："诸葛孔明、庞士玄也。"并用为军师中郎。
又曰：潘记见温习十数岁时曰："此儿名士，必为吾州里议主。"敕子弟与善，温后果为荆州太公平令。
又曰：李衡，字叔平。汉末，父将走入吴，以下户调为武昌渡民。闻羊道有人物之鉴，往干之，道曰："多事之世，尚书剧曹郎才也。"劝习筮仕，以女配之。
