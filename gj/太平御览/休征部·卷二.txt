○地
地
《礼》曰：地不爱其宝。
《符瑞图》曰：地得其性，不震摇也。
《祥瑞图》曰：王者益土地，则社稷及市中地长。
山
《管子》曰：霸王之主兴，则升山之神见。
《休子》曰：少皞生于稚华之渚，渚一旦化为山，郁郁葱葱焉。
湖
《吴志》曰：孙皓天玺中，吴郡言临平湖自汉来草秽壅塞，今更开通。长老传言：此湖塞，天下大乱；此湖开，天下宁。
河
《北齐书》曰：武帝大宁二年，齐州黄河清，改河清元年。
《隋书》曰：炀帝大业三年，武阳言河水清。
《唐书》曰：贞观十四年，陕州奏：界内二百馀里正月元日河水变清，四日乃止。
又曰：高宗永徽五年六月，济州黄河清十六里。
又曰：肃宗乾元二年，岚州言：黄河三十里清如井水。十月，李光弼破史思明众五万。
《易干凿度》曰：圣人受命，瑞应先见于河，河水清。
又曰：孔子云："天之将降嘉应，河水清变为白，白变为赤，赤变为黑，黑变为黄，各三日。"(郑玄曰：圣王为政治之所致。)
《礼斗威仪》曰：君乘土而王，其政太平，则河溓。(宋均曰：溓，不决不溢也，谓溓然不盛也。溓，勒兼切。)
《符瑞图》曰：河溓者，河水清也。
孙氏《瑞应图》曰：王者循天命而行，天道四通，则河出龙图。
《东观汉记》曰：光武从邯郸避王郎兵，南至下曲阳滹沲河，道吏还言："河水流澌，无船不可渡。"左右皆惶畏为王郎所及。上命王霸前往视之，实然。霸念还言惊众，虽不可渡，且临水止尚阻，即白"冰坚可渡"。士众大喜，上大笑曰："果妄言也。"比至河，流澌冰合可履，马欲僵，以囊盛沙布冰上。既度未数里，冰陷也。
海
孙氏《瑞应图》曰：王者出而王道通移，则海不扬鸿波。
《礼斗威仪》曰：君乘水而王，其政和平，则江海著其神象。(宋均曰：神不见，但著象而已，青黄赤白玄，水具有此色焉。)
《春秋运斗枢》曰：摇光则海出明珠。
洛
谢承《后汉书》曰：沛国陈宣，字子建。建武十年，洛水出造津城门，或欲筑塞之，宣谏曰："昔王尊正身，金堤水退，况圣主耶？"言未绝而水去。
《尚书中候》曰：尧沉壁于洛，赤光起。
又曰：武王沉璧，青云浮洛。
《易干凿度》曰：帝德之盛，应于洛水先温，九日乃寒，五日变为五色玄黄。
水
《陈书》曰：高祖至南康破蔡路养、李迁仕。赣石旧有二十四滩，多巨石，行旅者以为难。高祖之发也，水暴起，三百里石皆没。
《唐书》曰：武德元年七月，新丰鹦鹉谷水清。世传此水清，天下平。
《礼斗威仪》曰：君乘土而王，其政太平，则蒙水出于山。(宋均曰：蒙，小水也。出可溉灌，生无不植也。)
《异苑》曰：临淄牛山下有女水。齐人谚曰："世治则女水流，世乱则女水竭。"慕容超时干涸弥载，暨宋武薄伐而激洪波。
醴泉
《礼》曰：地出醴泉。
《东观汉记》曰：光武中元元年祠长陵还，醴泉出。京师饮之者，痼疾皆差也。
《唐书》曰：贞观二十三年，肃州醴泉出，有文石五彩盖泉。
《尚书中候》曰：醴，甘也，取名醴酒。
又曰：尧砥德匪懈，醴泉出。
又曰：文命盛德，俊乂在官，醴泉出山。
《礼斗威仪》曰：醴泉味甘，王政和可贵，故水甘也。
《礼稽命征》曰：王者刑杀当罪，赏赐当功，得礼之仪，则醴泉出。(阙庭也。)
又曰：王者得礼之制，则泽谷之中白泉出，饮之使寿长。
《礼含文嘉》曰：神农修德，作耒耨，地应以醴泉。
《春秋潜潭巴》曰：君德应阳，则醴泉出焉。
《春秋运斗枢》曰：旋星得则醴泉出。
《春秋感精符》曰：德沦于地则醴泉出焉。
《孝经援神契》曰：王者德至渊泉，则醴泉出。
孙氏《瑞应图》曰：醴泉者，水之精也，味甘如醴。泉出流所及，草木皆茂，饮之令人寿也。
又曰：理讼得所，醴泉出于京师，有仙人以爵酌之。
《白虎通》曰：德至渊泉则醴泉涌。醴泉者，美泉也，状如醴酒，可以养老也。
《鹖冠子》曰：圣人德上及太宁，中及万灵，则醴泉出。
徐整《正历》曰：黄帝上时，以醴泉为浆。
井
孙氏《瑞应图》曰：王者清净则浪井出，有仙人主之。
《典略》曰：浪井者，不凿自成之井。
池
《唐书》曰：大历八年，解州安邑两池生乳盐，后赐号宝应灵庆池。
土
《左传》曰：晋文公过卫，卫文公不礼。出于五鹿，乞食于野，野人与之块。公子欲鞭之，子犯曰："天赐也。"稽首受而载之。
《史记》曰：黄帝时有土瑞，故以土德。
王庚温《瑞应图》曰：王者德温远方，则物化为土。
《蜀王本纪》曰：蜀王猎于褒谷，秦王以金一笥遗蜀。报以礼物，尽化为土，秦王大怒。臣下拜贺曰："土者，地也，今秦当有蜀矣。"
社
《汉书》曰：昌邑王门社有枯树复生枝叶，后宣帝立。
《晋书》曰：武帝时，洛阳太社中有青气，占者以为东莞后当有天子。东莞王改封琅琊王，江东之应也。
《春秋潜潭巴》曰：里社鸣，此里有圣人。其呴，百姓归之。(呴，鸣之怒者。汤起放桀时有此祥。呴，呼后切。)
石
《汉书》曰：昭帝时，太山莱芜山匈匈有数千声。民视之，有大石自立，高一丈五尺，大三十八围，入地深八尺，三石为足立。后有白鸟数千集其旁。宣帝中兴之瑞也。
《唐书》曰：贞观十九年，陕州有石理成文，曰："李君王"，三字甚明。又曰：永征二年，蓝田县令田仁注献瑞石，文理成字，曰："天安永得立。"
《祥瑞图》曰：张掖之柳谷有石，始见于建安，成形于黄初，文备于太和。(建安、黄初、太和，皆年号。)其石状像龟，嶷然盘峙，广一丈六尺，长一丈七尺，周围五丈馀，苍质。麟凤龙马，炳燠成形，文字粲然。斯盖大晋受终，圣德兼该之应也。
《魏氏春秋》曰：明帝青龙三年，张掖删丹县金山玄川溢涌，宝石负图，状象灵龟，立于川西。有石马七，其一仙人骑之，其一羁绊，其五有形而不善成。有玉匣关阖于前，上有玉字，玉玦二，玉璜一。又有麒麟在东，凤凰在南，白虎在西，牺牛在北，马自中布列。南方有字，曰"大讨曹金但取之"。此司马氏革运之征。
《瑞应图》曰：碧石玉者，玩弄之物不用则出。
《礼稽命征》曰：王者得礼之制，则泽谷之中乃生白石。
又曰：王者君臣、父子、夫妻、尊卑有别，则石生于泽也。
《礼含文嘉》曰：内外之制，各得其宜，则山泽出龟宝石。
○草
△莆
孙氏《瑞应图》曰：莆，王者不征滋味，庖厨不逾深盛，则生于厨。一名倚扇，一名实闾，一名倚。生如莲，枝多叶少，根如丝转而生风，主于饮食清凉，驱杀虫蝇。舜时生于厨。又尧时冬死夏生。又舜时生于厨及阶左。
《春秋潜潭巴》曰：君臣和，得道叶度中，则莆生于庖厨。
《孝经援神契》曰：王者德至山陵，则阜出莆。(宋均注曰：文典备则莆应也。)
华苹
《祥瑞图》曰：双莲为苹。
又曰：华苹者，其枝正平，王者德刚则仰，弱则低。
又曰：王者政令均，则华苹生。
《孝比援神契》曰：王者德至于地，则华苹感而生。
朱草
孙氏《瑞应图》曰：朱草，草之精也，圣人之德无所不至则生。
又曰：朱草者，百草之精也，王者德无所不通、四方有歌咏之声则生。
《大戴礼》曰：朱草日生一叶，至十六日落一叶，周而复始。
《尚书大传》曰：王者德下究地之厚，则朱草生。
又曰：帝命周公践祚，朱草畅生。
《尚书中候》曰：文命咸得俊乂在官，则朱草在郊。
又曰：尧德清平，比隆伏羲，故朱草生郊。
《礼斗威仪》曰：君乘火而王，其政颂平，则地生朱草。
《春秋感精符》曰：王者德洽于地，则朱草生，食之令人不老。
《春秋运斗枢》曰：枢星则朱草生。
《春秋繁露》曰：君劝农事，无夺民时，使之岁不过三日，行十一之税，进经术之士，开阊阖，通障塞，恩及草木，则朱草生。
《孝经援神契》曰：王者德至草木，则朱草生。
《后汉书》曰：光武时，朱草生于水涯。
《晋书》曰：武帝时朱草生。
《白虎通》曰：朱草，赤色也，可以染绛，别成黼黻之服，列为尊卑之差。
《淮南子》曰：太清之世，四时不失其序，日月扬光，五星循轨，则朱草生。
《抱朴子》曰：朱草，状似小桑，裁长三四尺，枝叶皆赤，茎如珊瑚，生名山岭石之下。刻之汁流如血，以玉及八石金银投其中，立可丸为泥。以金投中，名曰金浆。以玉投之，名曰玉酿，服之皆长生也。
《鹖冠子》曰：圣王德上及太清，下及太宁，中及万灵，则朱草生。
《魏略》曰：文帝欲受禅，朱草生于文昌殿侧。
蓂荚
孙氏《瑞应图》曰：蓂荚者，叶圆而五色，一名历荚。十五叶，日生一叶，从朔至望毕；从十六日毁一叶，至晦而尽。月小则一叶卷而不落。圣明之瑞也，人君德合乾坤则生。
《祥瑞图》曰：蓂荚，尧时生。
《尚书大传》曰：周公辅幼主，不矜功，则蓂荚生。
《尚书中候》曰：周公作乐而治，蓂荚生。
《春秋运斗枢》曰：老人星临国，则蓂荚生。
又曰：箕星得则蓂荚生。
《孝经援神契》曰：王者德至于地，则蓂荚生。
《风俗通》曰：按《孝经》说，古太平，蓂荚生阶。其味酸，王者取以调味，后以醯醢代之。
徐整《正历》曰：黄帝之时，以蓂荚者，瑞草也，盖神灵之嘉应也。
《白虎通》曰：王者考历得其分度，则蓂生于阶。荚者，树名也。
嘉谷
孙氏《瑞应图》曰：嘉禾，五谷之长，盛德之精也。文者则二本而同秀，质者则同本而异秀。此夏、殷时嘉禾也。
又曰：周时嘉禾，三年本同穗异，贯桑而生，其穗盈箱。生于唐叔之国，以献，周公曰："此嘉禾也，太和气之所生焉，此文王之德。"乃献文王之庙。
《书》曰：唐叔得禾，异亩同颖，各一陇合为一穗。献之天子，王命周公作《嘉禾》篇。
《尚书中候》曰：嘉禾，茎长五尺，三十五穗。
《礼含文嘉》曰：神农作耒耨，天应以嘉禾。
又曰：绥五车，明五礼，则五禾应以大丰。
《礼斗威仪》曰：人君乘土而王，其政升平，则嘉谷并生。
《诗含神雾》曰：尧时嘉禾七茎，连三十五穗。
《春秋运斗枢》曰：旋星得，嘉禾液。
《孝经援神契》曰：王者德至于地，则嘉禾生。
《周书》曰：神农时，天雨粟，神农耕而种之，然后五谷兴，以助果实。
《汉书》曰：宣帝时，嘉谷降于郡国。
《后汉书》曰：安帝时，九真嘉禾生，五百六十本，七百六十八穗。
《东观汉记》曰：光武以建平元年生于济阳县舍，时有嘉禾，一茎九穗，县境大熟，因名曰秀。
又曰：章帝时，嘉禾、嘉麦日月不绝。
《魏志》曰：文帝欲受禅，郡国三嘉禾生。
王隐《晋书》曰：元帝初藉，蒿草悉成禾。
沈约《宋书》曰：文帝时，醴湖生嘉粟，一茎九穗。
又曰：宋文帝元嘉二十五年，嘉禾生华林园，十株七百穗。
又曰：孝武帝大明元年，嘉禾生清暑殿鸱尾中，一株六穗。
《齐书》曰：武帝时，固始县嘉禾一茎五穗。新蔡又获一茎九穗、一茎七穗。
《梁起居注》曰：大同六年九月，始平献嘉禾，一茎十七穗。
《白虎通》曰：嘉禾者，太和之为美瑞者也。
《晋征祥说》曰：王者盛德则嘉禾生。嘉禾者，仁卉也，其大盈箱，一稃二米。国政质则同本而异颖，国政文则同颖而异本。
《唐书》曰：开元十九年，扬州奏穞生稻二百一十五顷，再熟稻一千八百顷，其粒与常稻无异。(穞音旅。)
又曰：大中二年，福建进瑞粟十五茎，茎有五六穗。
又曰：大中六年，淮南节度使杜悰奏：海陵、高邮两县百姓于宫河中漉得异米，煮食，呼为圣米。
秬鬯
孙氏《瑞应图》曰：秬鬯者，三隅之黍，一稃三米，王者宗庙修则生。
又曰：昭穆序，祭祠，宰人咸有敬谨礼容之节、威仪之美，则秬鬯生。
又曰：王者节敬依礼度，亲疏有别，则秬鬯生。
又曰：黄帝时，南夷乘白鹿来献秬鬯。
《孝经援神契》曰：王者德至于地，则秬鬯生。
福草
孙氏《瑞应图》曰：王者宗庙至敬，则福草生于庙。(一云礼草。)
《礼斗威仪》曰：君乘木而王，其政升平，则福草生庙中。(宋均曰：庙中生草，盖福草也。即朱草之别名。可以染祭服，故应仁孝而生庙中。)
福并
孙氏《瑞应图》曰：福并，瑞草生。王者有德则福并生。
威蕤
孙氏《瑞应图》曰：王者礼备则威蕤生。
又曰：王者爱人伦，则威蕤生于殿前。
屈轶
孙氏《瑞应图》曰：屈轶者，太平之代生于庭，有佞人则草指之。
延嘉
孙氏《瑞应图》曰：延嘉，王者有德则见。
又曰：王孝道行则延嘉生。
《孝经援神契》曰：天子至德属于四海，则延嘉生。
紫达
孙氏《瑞应图》曰：紫达者，王者仁义行则常见。
《礼斗威仪》曰：君乘土而王，其政太平，则紫达常生。
芝
孙氏《瑞应图》曰：王者慈仁则芝草生，食之令人延年。
又曰：王者宠近耆老，养有道，则芝荚生。
《春秋运斗枢》曰：摇光得则陵出玄芝。
《孝经援神契》曰：王者德至于草木，则芝草生。
《汉书》曰：武帝元封六年，甘泉宫内产芝草，九茎连叶。宣帝神雀元年，金芝九茎，产于涵德殿铜池中。(如淳曰：铜池，承霤也。晋灼曰：以铜作池。韦昭曰：以铜饰池边也。)
《后汉书》曰：明帝时，郡国上芝英。
又曰：章帝建初三年，零陵献芝草。
《东观汉记》曰：桓帝时，芝草生中黄藏府。
《宋书》曰：顺帝时，临城县生紫芝。
《齐书》曰：武帝时，襄阳获紫芝。
《隋书》曰：开皇十九年，朱雀等十六门生芝草。
《唐书》曰：贞观十七年，安礼门御榻产灵芝五茎。又皇太子寝室中产素芝十四茎，悉为龙凤之状。
又曰：贞观十七年，滁州言：所部川源遍生芝草，百寮及雍州父老上表，固请封禅。
《唐春秋》曰：贞观十九年，雍州李树生芝英，赤盖紫光，色鲜丽。司徒长孙无忌与官方岳上表请封禅，不许。
又曰：天宝七载三月，大同殿柱础产玉芝两茎。
又曰：肃宗上元二年甲辰，延英殿御座梁上玉芝生，一茎三花。御制《灵芝诗》，以示群下。
又曰：上元二年九月壬午朔，皇后奏含晖院生金芝。
《大同起居注》曰：九年，金芝二十八茎生于殿庭，少府卿萧介以闻。
《古今注》曰：汉武时，甘泉殿房内产芝，九茎连叶。作《芝房》之歌。
《白虎通》曰：王者德至于山则芝实茂。
孙整《长历》曰：黄帝以五芝为房名。
《瑞令记》曰：食芝延年不终，与真人同。
《论衡》曰：建初三年，零陵泉陵县女子博宁宅内生芝草五本，茎叶紫色。太守沈酆遣门下掾奉献，皇帝悦怿。
又曰：芝草一年三华，食之令人眉寿庆世，盖仙人之所食。
又曰：紫芝者，其栽如豆。
缪袭《神芝赞》曰：青龙元年，神芝产于长平之习阳，许昌典农中郎蒋充奉表以闻。其色丹紫，其质光耀。上别为三干，分为九枝，散为三十六茎。委绥连属，有似珊瑚之状。考图按谱，盖美乎前代矣。
兰
《礼斗威仪》曰：君乘金而王，其政和平，则兰常生。(宋均曰：兰生，主给和调也。)
茅
《史记》曰：齐桓公欲封禅，管仲曰："古之封禅，鄗上之黍，北里之禾，所以为盛；江淮之间，有一茅三脊，所以为藉。"
《周书》曰：成王时，奇干献茅，其头若雄雉，佩之不昧。
《宋书》曰：孝武时，三脊茅生石头西岸，江夏王义恭表劝封禅。
《唐书》曰：麟德元年，亳州奏：老君庙侧生三脊茅。
蒿
《大戴礼》曰：周时德泽洽和，蒿大可以为宫柱，曰蒿宫。此天子之路寝也。
○木
△木
《礼稽命征》曰：王者得礼之制，则泽谷之中生赤木。
又曰：王者得礼之宜，则宗庙生祥木。
《地镜图》曰：国治益地，则木生水上。
又曰：国理君喜，则树木忽自大。
京房《易传》曰：君有德生圣子，则木生屋上及朝庭。
又曰：君德强且高昌，则木生城胁，一尺围已上，长数丈，此谓城强。
孙氏《瑞应图》曰：王者德化洽，八方合为一家，则木连理。
又曰：王者不失民心则木连理。
《汉书》曰：武帝幸雍，得奇木，枝旁出复合，上异之。终军曰："众枝内附，示无外也，殆将有削左衽而蒙化者。"
《后汉书》曰：明帝永安十七年，甘露仍降，树枝内附，(仍，频也。内附，谓木连理也。)西南夷哀牢、儋耳、僬侥、盘木、白狼、动黏诸种前后慕义贡献，西域诸国遣子入侍。
《宋书》曰：文帝元嘉中，有、栎二树连理。
《隋书》曰：盩厔县献连理树，植之宫庭。
《唐书》曰：贞观十八年，山南献木连理，交错玲珑，有同罗日，一丈之干并枝者二十馀所。
又曰：二十一年，玉华宫李树连理，隔涧合枝。
《白虎通》曰：王者德至草木，则木连理也。
《晋中兴征祥说》曰：王者德泽纯洽，八方同一，则木连理。连理者，或枝还合，或两树合共。
曹植《魏德论》曰：皇树嘉德，风靡云披。有木连理，别干同枝。将承大同，应天之规。
《唐书》曰：兴元元年八月，亳州真源县大空寺李树，植来十四年，长一丈八尺，今秋忽上耸高六尺，周回似盖，九十馀尺。
宾连阔达
孙氏《瑞应图》曰：王者庶嫡有序，男女有别，则宾连阅生于房。一名宾连达，一名宾连阔。生于房室，象御妃有节也。
《白虎通》曰：宾连阔达者，树名也，其状连累相承。
平露
孙氏《瑞应图》曰：平露者，如盖，生于庭，以知四方之政。王者不私人以官则生。若东方政不平则西低，北方政不平则南低，西方政不平则东低，南方政不平则北低，四方政不出，其根若丝。一曰平两。
又曰：平两者，如盖，以知四方。王者政平则生。
《白虎通》曰：王者使贤不肖位不逾，则平露生庭。平露者，树名也。
