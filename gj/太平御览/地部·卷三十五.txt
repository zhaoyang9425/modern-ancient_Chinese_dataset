○渊
《说文》曰：渊，回水也。
《尚书》逸篇曰：尧子丹朱不肖，舜使居丹渊为诸侯。
《韩诗外传》曰：东海之上有士曰菑丘，以勇游于天下，过神渊饮马，马果沉，菑丘朝服拔剑而入，三日三夜，杀三蛟一龙而出，雷电随而击之十日十夜，眇其左目。
《大戴礼》曰：圣人有国，则渊不涌。
《传》曰：郑子产曰："昔尧殛鲧于禹山，其神化为黄熊，以入于羽渊。"
又曰：郑大水，龙斗于时门之外洧渊。(时门，郑城门也。)
《水经注》曰：白鹿渊，南北三百步，东西千馀步，深三丈馀，其水冬清而夏浊，淡然不流。
《九州记》曰：乐寿县有房渊，方三百里，石勒建安三年水忽变为赤，燕慕容隽二年，水忽生盐如印形。其渊一日再长再减，不失其度。居近者时见龙狗之状戏于旁。叶落于渊者，辄有群燕衔出。
盛弘之《荆州记》曰：新野城北有柴山，山上有清冷之渊，耕父杨光之处。
又曰：鱼复县有神渊，北有白盐崖，天旱火燃崖上，推其灰烬下降渊中，寻则降雨。西有龙渊，清深不测，传云汉祖伐秦经途于此，见渊中白壁赤柱，状若官府，因名龙渊。
《宜都山川记》曰：乡下村有渊，渊有神龙，每旱，百姓辄以菵草投渊上流，鱼死龙怒，应时天雨。
《齐地记》曰：琅琊台上有神渊，污之则竭，斋戒即出。
《庄子》曰：舜以天下让其友北人无择。无择曰："异哉！欲以其污漫我，我羞之。"自投于清冷之渊。
《管子》曰：水出于地而不流者，命之曰渊。
《隋巢子》曰：夏桀德衰，岱渊沸。
《尸子》曰：龙渊有玉英。
司马相如《上林赋》曰：丹水更其南，紫渊经其北。
○泉水
《说文》曰：泉，水源也。
《易蒙卦》曰：山下出泉，蒙，君子以果行育德。
《诗序》曰：泉水，卫女思归也。《诗》曰：毖彼泉水，亦流于淇。有怀于卫，靡日不思。
又曰：爰有寒泉，在浚之下。
又曰：泉源在左，淇水在右。
又曰：莫高匪山，莫浚匪泉。
又曰：相彼泉水，载清载浊。
又曰：原隰既平，泉流既清，召伯有成，王心则宁。
又曰：觱沸槛泉。
《传》曰：郑伯寘姜氏于城颍而誓之曰："不及黄泉，无相见也。"既而悔之。颍考叔问公，公语其故。对曰："君何患焉？若阙地及泉，隧而相见，其谁曰不然？"公从之。
《论语撰考讠韱》曰：水名盗泉，仲尼不漱。
应劭《汉官仪》曰：酒泉城，城下有金泉，味如酒，故曰酒泉郡。(《三秦记》曰：酒泉郡中有井，味如酒也。)
《晋书安帝纪》曰：吴隐之，字处默，性廉操，桓玄欲救岭南之弊，以隐之为刺史，州界有一水，父老云，饮此水者，廉士皆贪。隐之始践境，先至水所酌而饮之，因赋诗以言志，清操愈厉。
沈约《宋书》曰：王彭，盱眙人，少丧母，元嘉初，父又亡。家贫力弱，营葬，乡人助作砖，须得水，天旱，穿井数十丈无水。一旦砖灶前忽生泉，用之，事毕复竭，助者嗟叹。
《隋书》曰：豆卢𪟝，武帝嗣位，拜渭州刺史，甚有惠政，华夷悦服，德泽流行，大致祥瑞。鸟鼠山谷呼为高武陇，其下渭水所出，其山绝壁千寻，由来乏水，诸羌苦之，𪟝马足所践，忽飞泉涌出，有白鸟翔止厅前，乳子而后去，又有狼见于襄武，民为之谣曰："我有丹阳，山出玉浆，济我民夷，神鸟来翔。"百姓因号其泉为玉浆泉。
《唐书》曰：安金藏，京兆长安人，为太常丞。初，玄母寓葬于都南阙口之北，庐于墓侧，躬造石坟石塔，昼夜不息，原上旧无水，忽有涌泉自出。
《遁甲开山图》荣氏解曰：女狄暮汲石纽山下，泉水中得月精如鸡子，爱而含之，不觉而吞，遂有娠，十四月生夏禹。
《水经注》曰：若耶溪东又有寒溪，溪北有郑公泉，泉方数丈，冬温夏凉，汉太尉郑公弘宿居潭侧，因以名泉。
又曰：横流溪，溪水甚小，冬夏不干，俗亦为贪泉，饮者辄冒于财贿，同于广州石门贪泉矣。廉介为二千石则不饮之，昔吴隐之挹而不乱，岂谓能渝其真乎？盖亦恶其名也。
又曰：汲县城北三十里有太公泉，泉上又有太公庙，庙侧高林秀木，翘楚竞茂，相传云太公之故居也。
又曰：土谷县故城西水源方百步，百泉俱出，故谓之百脉水。
又曰：霍太山上有岳庙，庙甚有灵，鸟雀不栖其林，猛虎常守其廷，又有灵泉供祭事，鼓动则泉流，声绝则水竭也。
又曰：长城背山面泽，谓之白道城，北出有高坂谓之白道岭，沿路惟土穴出泉，挹之不穷，古诗"饮马长城窟"，非虚言也。
《风土记》曰：阳羡县西南有泉，常有紫黄色浮见水上，出金之地也。
《益都耆旧传》曰：姜诗母好食生鱼，饮江水。诗至诚之感，一朝涌泉在于门侧，流引江鱼，以给膳羞。
《十洲记》曰：瀛洲青玉膏山，泉如酒味，名之为玉泉也。
《玄中记》曰：东方有柴渚焉，在齐国山，山泉如井状，深不测。至春时，雹从井中出，出常败五谷，人常以林木柴塞则不出，故名为柴渚焉。
《魏土地记》曰：颂阳县东八十里有驳牛山，山下有百泉竞发，有一神牛驳身，自山而下饮泉竭，故山得其名。
《魏记》曰：洛城东南六十里，有涿鹿城，城东一里有阪泉，泉上有黄帝祠。
《三辅旧事》曰：昔有犊失母，哀鸣甚苦，地为发泉，因名鸣犊泉，今天旱祭之降雨，在冯翊。
又曰：姜泉在歧山县。
皇甫谧《帝王世纪》云：炎帝神农氏母有乔氏女登，为少典妃，游华阳，感神而生炎帝，长于姜水，因以氏焉。
郦元注《水经》云：炎帝长于姜水，即此水是焉。
《义兴记》曰：国山县有金硎，硎中沙石有灼灼如金者，旧名金泉，时获真金也。
《汉水记》曰：汉水有泉，方员数十步，夏常沸涌，望见白气冲天，能差百病，常有数百人浴之。
《宣城记》曰：临城县南四十里有盖山，登百许步，有舒姑泉。昔有舒氏女与其父斫薪，于泉处坐，牵挽不动，父还告家，比还，惟见清泉，女母曰："吾女本好音乐。"及弦歌，泉涌回流，见朱鲤一双。今作乐嬉戏，泉故涌出。
周景式《庐山记》曰：山西有龙泉精舍，初，远法师遣诸道人行卜地，息此而渴。法师因以杖掘地，即泉出，天旱，法师令道人读《海龙王经》，泉中有物如蛇而出角，腾空中去，须臾而雨。
《括地图记》曰：昆丘之上有赤泉，饮之不老，神宫有美泉，饮之眠三百岁乃觉，不死。
盛弘之《荆州记》曰：城东北三百步有孔子泉，其水甘馨，虽帝浆无以过也。
又曰：宜都夷陆县南勾将山下有三泉，传云本无此泉，居者苦于汲水，有一女子孤贫，忽有一乞人疮痍竟体，村人无不称恶，此女哀矜饴之。乞人乃腰中出刀，刺山下三处，即飞泉涌出。
《浔阳记》曰：莫山有涧，深丈馀，朝夕辄有涌泉溢出如潮，号为潮泉。
《外国图》曰：员丘有赤泉，饮之不老。
《郡国志》曰：兰州有梁泉，昔梁晖者为羌所围，无水，晖以鞭扣地，以青羊祈山神，涌泉出而榆木成林。
又曰：肃州延寿城有山出泉注地，水肥如肉汁，燃之极明，与膏无异，但不可食，此方人谓名漆，得水愈炽。
《吕氏春秋》曰：太公钓于滋泉。
又曰：水之美者，昆仑之井，高泉之山，有涌泉焉。
《淮南子》曰：正土之气仰乎埃天，(正土中也，其气上水。埃，天中央也。)埃天五百岁生蚨，(蚨，石名也。中央数五天，故五岁而一化。)蚨五百岁生黄澒，(黄澒英，水银也。)黄澒五百岁生黄金，(黄澒英五百岁化而为黄金也。)黄金千岁生黄龙，(黄金之精为黄龙也。)黄龙入藏生黄泉，(黄泉，黄龙之精汋也。)黄泉之埃上为黄云，(其气上至天也。)阴阳相薄为雷，激阳为电，(言黄气之相激薄也。)上者就下，(其气伤，复于天下也。)流水就通而合乎黄海。(言水从天下，则通流入于海也。)偏土之气仰乎青天，(偏土，方土也。)青天八百岁生青增，(青增，青石也。东方数八，故八百岁而一化。)青增八百岁生青澒，青澒八百岁生青金，青金千岁生青龙，青龙入藏生青泉，青泉之埃上为青云，阴阳相薄为雷，激阳为电，上者就下，流水就通而合乎青海。壮土之气仰于赤天(壮土，南方土也。)赤天七百岁生赤丹，(赤丹砂也。南方数七，故七百岁而一化也。)赤丹七百岁生赤金，(丹沙不化为沙而可以为金，故气赤澒也)赤金千岁生赤龙，赤龙入藏生赤泉，赤泉之埃上为赤云，阴阳相薄为雷，激阳为电，上者就下，流水就通而合乎赤海。弱土之气仰乎白天，(弱土，西方土也。)白天九百岁生白礜，(白礜，白石也。西方数九，故九百岁而一化也。)白礜九百岁生白澒，白澒九百岁生白金，白金千岁生白龙，白龙入藏生白泉，白泉之埃上为白云，阴阳相薄为雷，激阳为电，上者就下，流水就通而合乎白海。牝土之气仰乎玄天，(牝土，北方土也。)玄天六百岁生玄〈石玄〉，(〈石玄〉，石也。北方数六，故六百岁而一化也。)玄砥六百岁生玄澒，玄澒六百岁生玄金，玄金千岁生玄龙，玄龙入藏生玄泉，玄泉之埃上为玄云，阴阳相薄为雷，激阳为电，上者就下，流水就通而合乎玄海。
又曰：昆仑四水者，帝之神泉，以和百药，以润万物也。
傅咸《神泉赋》曰：余所居庭，庭前有涌泉，在夏则冷，涉冬而温，每夏游之，不知岁之有暑。
《抱朴子》曰：昆仑及蓬莱，其上鸟兽饮玉井泉，皆长生不死也。
李华《云母泉诗序》曰：洞庭湖西玄石山，俗谓之墨山，山南有佛寺，寺倚松岭，松岭下有云母泉，泉出石，引流分渠，周遍庭宇，发源如乳，源末派如淳浆，烹茶灌园漱濯皆用之。大浸不盈，大旱不耗，自墨山西北至石门，东南至东陵，广二十里，尽生云母，墙阶道路，光彩如列星，井泉溪涧，色皆纯白，乡人皆寿考，无癖痼疥搔之疾，华深乐之。
