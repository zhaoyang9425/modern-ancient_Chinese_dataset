○陇塞及海外诸山
陇山
《说文》云：陇山，天水大坂也。
《辛氏三秦记》引俗歌云：陇头流水，鸣声幽咽，遥望秦川，肝肠断绝。
又云：震关遥望秦川如带。
郦元《水经注》云：县西山谓之小陇，岩嶂高险，不通轨辙。故张衡《四愁诗》云："我所思兮在汉阳，欲往从之陇坂长"是也。
《周地图记》云：其山高处可三四里，登山东望秦州可五百里，目极泯然，墟宇桑梓与云霞一色。其上有悬溜吐于山中为澄潭，名曰万石潭，流溢散下皆注于渭。东人西役，升此而顾，莫不悲思，其歌云："陇头泉水，流离四下。念我行役，飘然旷野。登高望远，涕零双堕。"是此山也。
小陇山
《三秦记》曰：小陇山，一名陇坻，又名分水岭。
《汉书·扬雄解嘲》云：响若坻颓。应劭曰：天水有大坂，名陇山，其旁有崩落者，声闻数百里，故曰坻颓。又曰：其坂九回，上者七日乃越，上有清水四注，下有陇，县因此水而名。
朱圉山
《汉书·地理志》曰：天水冀县有朱圉山，一名岩山，在县南梧中聚土地。
《十三洲志》云：朱圉有石鼓，不击自鸣则兵起。
契吴山
《凉州记》曰：契吴山，在县北七十里，赫连勃勃北游契吴而叹曰："美哉斯阜，临广泽而带清海。吾行地多矣，自岭已北，大河以南，未有若斯之壮丽矣！"
可蓝山
《凉州记》曰：可蓝山，一名都卢山，皆泾水源，与笄头山连亘。赫连定胜光二年，畋于凉州，登可监山望统万城，泣曰："先帝若以朕承大业，岂有今日。"在平凉县接百泉界。
又云：定据平凉，登此山，有群狐绕之而鸣，射之竟不得一，定乃叹曰："咄咄，此亦怪事也！"
石门山
郦元《水经注》曰：漓水又东经石门口，山高险绝，对岸若门，故以得名。疑即皋兰山门也。汉武元狩三年，骠骑将军霍去病出陇西至皋兰，谓是山之关塞矣。
燕然山
《汉书》曰：贰师引兵还至燕然山，单于知汉军劳倦，自将五万骑遮击贰师，军大乱，败贰师，降单于。
范晔《后汉书》曰：窦宪与单于战于稽范山，大败之，降者前后二十余万人。宪遂登燕然山，去塞三千余里，刻石勒碑，令班固作铭。
天山
《汉书》曰：汉使贰师将军将三万骑出酒泉，击右贤王于天山，得首虏万级而还。
又曰：且西弥国王治天山东大谷，去长安八千六百七十里。
《续汉书》曰：窦固出塞至天山，斩首千余级。
《水经注》曰：阴山，故郎侯应言于汉曰："阴山东西一千余里，单于之苑囿也。自武帝出师攘之于北漠，匈奴过之未尝不哭。"谓失此山也。
《西河旧事》曰：天山高，冬夏长雪，故曰白山。山中有好木铁，匈奴谓之天山，过之皆下马拜。在蒲海东一百里，即汉贰师击右贤王之处也。
《山海经》曰：天山多金玉，有雄黄，英水出焉，而西流注于汤谷。有神鸟，状如黄囊，赤如丹火，六足四翼，浑沌无面目，是识歌舞，实惟帝江也。天山，今名折罗漫山，在县北一百里。
《九州要记》曰：凉州古武成郡有天山，黄帝受金液神丹于此山，山近崆峒山，山顶有魏太祖马埒焉。
祁连山
《汉书》曰：霍去病击匈奴，至祁连山，济居延水，遂臻小月氏。
《西河旧事》曰：祁连山，在张掖、酒泉二界，焉支山在删丹故县，东西百余里，南北二十里，亦宜畜。匄奴失二山，乃歌曰："亡我祁连山，使我六畜不蕃息；失我焉支山，使我妇女无颜色。"
《凉州记》曰：祁连山，张掖、酒泉二界之上，东西二百里，南北百余里，山中冬温夏凉，宜牧，牛乳酪浓好，夏写酪不用器物，刈草著其上不散，酥特好，酪一斛得升余酥。又有仙人树，行人山中饥渴者，辄食之饱，不得持去，平居不可见。
焉支山
《汉书》曰：霍去病将万骑出陇西，涉孤奴水，过焉支山千有余里，执浑邪王，收休屠，祭天金人。
《凉州记》曰：焉支山，在西郡界，东西百余里，南北二十里，有松柏五木，其水草茂美，宜畜牧与祁连同。一名删丹山。
勿居山
《后魏书》曰：张衮从太祖破贺讷，登勿居山，聚石为峰，以记功德，命衮为文。
临松山
《十六国春秋》曰：晋元嘉元年，张掖临松山有石如张掖字，掖渐灭，张字分明。又有文曰"初天下西方安万年"。后魏太和中置临松郡，故城在此山下。临松山，一名青松山，一名马蹄山，又云丹松岭。
三危山
《河图括地象》曰：三危山，在鸟鼠之西，南与汶山相接，上为天苑星，黑水出其南。
《西河旧事》曰：三危山有三峰，故曰三危，俗亦为升雨山，在县南二十里。《尚书·禹贡》谓"窜三苗于三危"。又云，"导黑水至于三危，入于南海。"水即自北而南，经三危，过梁州入南海。
《西山经》曰：三危之山，青鸟居之。三青鸟，主西王母取食者。别自栖息于此山也。
羊鹘山
段国《沙州记》曰：羊鹘山，多岩石，少树木，甚似鲁国南邹山，傍山北行三十里，远眺顾瞻百里，但见山岭巉岩，无尺木把草。
西王母樗蒲山
崔鸿《十六国春秋》曰：甘松山东北，有西王母樗蒲山，大有神验。江水出焉。
段国《沙州记》曰：羊鹘岭东北二百里，有大山，遥望甚似东岳岱山，极高大险峻，嵯峨崔嵬，颇有灵验，羌胡父老传云，是西王母樗蒲山。
九陇山
《周地图记》曰：昔有神人坐张掖西方上山，西射酒泉郡西金山之白神，射得九筹，画此山上，遂成九陇，因以为名。
鸿鹭山
《穆天子传》曰：天子循黑水至于璧玉之山，谓此也。今名为鸿鹭山，以山多鸿鹭所栖得名也。
沙角山
《三秦记》曰：河西沙角山，峰崿危峻，逾于石山。其沙粒粗，有如干糒。又山之阳有一泉，云是沙井，绵历今古，沙不填之。人欲登峰，必步下入穴，即有鼓角之音震动人足。
又《河西旧事》云：沙洲，天气晴朗沙即鸣，闻于城内。
又云：人游沙山，结侣少或不曾游，即生怖惧，莫敢前，其沙或随人足自顿下，经宿却自还山上。
葱岭山
《汉书》曰：西域三十六国有而限葱岭，其河两源，一河出葱岭山，一出于阗，国在南山下，其河北流，与葱岭河合。
《广志》曰：葱岭，其山岭生葱，茂于常葱。
《西域诸国志》曰：葱岭高，行十二日可至顶。
巫咸山
《西域志》曰：巫咸山，一曰覆莫山。
注《水经》曰：盐水西北经巫咸山北。
《山海经》曰：巫咸之神，以右手操青蛇，左手操赤蛇，在葆登，群巫所从上下也。
又《大荒西经》云：大荒之中有灵洲，巫咸、巫即、巫朌、巫彭、巫姑、巫直、巫抵、巫谢、巫罗，十巫从此升降，百药爰在。郭璞云：群巫山下灵山采药往来也。盖神巫所游，故山得名。
悬度山
《汉书》曰：鸟秅国有悬度者，石山也，谷溪不通，以绳索相引而度。又大头痛山，度则头痛呕吐，驴畜皆然。
头痛山
《汉书》曰：杜钦说大将军王凤曰：罽宾国自知绝远，兵不可至，道又历大头痛山、小头痛山、赤土身热之坂，道狭者尺六寸，长径三十里。
《汉书》曰：罽宾国历大头痛山，有三池，盘石坂道，狭者尺六七寸，绳索相引乃度。
《广志》曰：大头痛山、小头痛山，皆在罽宾东。
铁山
《汉书》曰：莎车国有铁山，出青玉。《穆天子传》曰：天子西征至剞闾氏，乃命剞(居蚁切。)闾氏供养六师之人于铁山之下，天子祭铁山。
青山
《水经注》曰：北地富平县西，河侧有两山相对，水出其间，即上河峡也。世谓之青山，河水历峡北注，枝分东出。
石崖山
《水经注》曰：塞外历城有石崖山，西去北城五百里，山石上自然有文，画兽马之状，粲然成著，类似图焉。故亦谓之画石山。
疏属山
《山海经》曰：贰负之臣曰危，与贰负杀窫窳，帝乃梏之疏属之山，(梏犹系缚也。)桎其右足，(桎，棫也。)反缚两手与发，(约发合缚之也。)系之山上磐石之下。在开题西北。(汉宣帝时使人凿上郡发磐石，石室中得一人，徒裸被发反缚械一足，时人不识，乃载之于长安以问群臣，群臣莫能知，刘子政案此言之，宣帝大惊，于是时人争学《山海经》矣。论者多以为是，其尸像非真体也。意识者以为灵怪化论，难以理测，物禀异气，出于自然，不可以常理推之，可以近较察之矣。魏时有人发故周灵王冢，得殉葬女子不死，至数日而有气，数月而能言，状如二十许女子。人送诣京师，郭太后爱养之，恒不离左右。十余年太后崩，哀思哭泣，一年余而死，即此类也。)
仑山(音论)
《山海经》曰：仑山者，其山上有金玉，下多青雘，而木状如而赤理，其汁如漆，其味如饴，食者不饥，可以释劳，其名曰白若，(或非皋苏，皋苏一名白若见《广雅》。)可以血玉。(血谓可用染作光彩也。)
蛇山
《山海经》曰：北海之内有蛇山者，蛇水出焉，东入于海。有五采之鸟，飞蔽一乡(汉宣帝元康元年，五色鸟以万数飞属县即此鸟。)五彩之鸟，名曰翳鸟。(凤属也。《离骚》曰：驷玉虬以乘翳鸟。)
东口山
《山海经》曰：东口之山，君子之国，其人衣冠带剑。(役使虎豹，女子谦让。)有司幽之民。帝俊生晏龙，晏龙生司幽，思士不妻，思女不夫。(言其人直思而气通魄合而生子。《庄子》所谓白鹤相视，眸子不运而风化之类也。)食黍，食兽，是使四鸟。
流波山
《山海经》曰：东海中有流波山，入海七千里。其上有兽，状如牛，苍身而无角，一足，入水则必有风雨，其光如日月，其音如雷，名曰夔。黄帝得之，以其皮作鼓，橛以雷兽之骨(雷兽则雷神，兽龙身鼓其腹者。撅，挽击也。)声闻五百里，以威天下。
钩吾山
《山海经》曰：钩吾山，其上多金，其下多铜。有兽焉，羊身人面，而目在腋下，虎齿人爪，其音如婴儿，名曰〈豸包〉鸮，食人。(为物贪婪，食人未尽还害其身，像在夏后鼎。《左传》所谓饕餮也。)
天台山
《山海经》曰：大荒之中有山，名曰天台，海水入焉。
鹊山
《山海经》曰：鹊山，其首中曰招摇，临于西海之上，(在南山之西头，滨西海也。)多桂，(桂叶似杜杞，长尺余，味辛，白花丛生，山间无杂木。《吕氏春秋》曰招摇之桂是也。)多金玉。有草焉，其状如韭而青花，其名曰祝余，(或作程茶。)食之不饥。有木焉，其状如谷而黑理，(谷，楮也，皮作纸。)其花四照，(言有光炎也。若木华赤光照下见，亦此类也。见《离骚》。)其名曰迷谷，佩之不迷。
小次山
《山海经》曰：小次山，山上多白玉，山下多铜。有兽如猿，白首赤足，名曰朱厌，见则大兵。
长右山
《山海经》曰：长右之山，无草，多水。有兽焉，状如禺而四耳，名长右，(以山出此兽，因以名之。)音如吟，(如人呻吟声。)见则郡县大水。
基山
《山海经》曰：基山，其阳多玉，其阴多金，多怪木。有兽焉，其状如羊，九尾四耳，其目在背，其名曰缚他。(搏他二音。)有鸟焉，其状如鸡而三首六目，六足三翼，其名曰𫜁〈付鸟〉，(𫜁〈付鸟〉憋付二音，性急。)食之无卧。
猥翼山。
《山海经》曰：猥翼之山，其中多怪兽，水多怪鱼。(凡言怪者，皆为貌状掘奇不常也。《尸子》云，徐偃王好怪，没水得怪鱼，入山得怪兽者，争列于庭。)
密山。
《山海经》曰：密山，山上多丹木，员叶、赤茎、黄花、赤实，味如饴，食之不饥。丹水出焉，西注稷王泽，(后稷神所凭，因名之。)其中多白玉膏，其源沸沸汤汤，(玉膏涌出之貌也。《河图》云：少室山有白玉膏，服即仙矣。此类也。音拂。)黄帝是食是飨。(所以得登龙于鼎湖而灵化也。)是生玄玉。(言玉膏中又出黑玉也。)玉膏所出，以灌丹木。丹木五岁，五色乃清，言鲜光也。五味乃馨。(言滋香也。)黄帝取密山之玉荣，(谓玉华也。)而投之锺山之阴。(以为玉钟。)瑾瑜之玉为良，(言善玉也。)坚栗精密，(《礼记》镇玉以粟，或作粟，玉有粟文，所谓{殸木}璧。)浊泽有光，五色发作，以知柔刚。天地鬼神，是食是飨。(玉所以为祈祭者，言能动天地感鬼神也。)君子服之，以卫不祥。(今徼外出金刚石，金刚石似金，有光彩，可以刻玉，外国人带之，云辟恶气也。)
亶受山
《山海经》曰：亶受之山，(亶音蝉。)多水、无草木，不可以上。言崇峭也。有兽焉，其状如狸而有发，其名曰类，(类或作师。)自为牝牡，食者不妒。(《庄子》亦曰类自为雌雄而化。今狟猪亦自为雌雄也。)
耆阇窟山
《法显记》曰：耆阇窟山，未至顶三里有石窟。佛本于此坐禅，天魔波句化作雕鹫住窟前，以恐阿难。佛以神力隔石舒手摩阿难顶，怖即得止。鸟迹手孔今悉在，故名雕燕窟。山窟前有四佛坐处。
灵鸟山
支昙谭《灵鸟山铭序》曰：昔如来游王舍城，憩灵鸟山。旧云，其山峰似鸟而威灵，故以为名焉。众美咸归，壮丽毕备。
