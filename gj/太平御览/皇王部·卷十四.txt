○汉孝昭皇帝
《汉书·帝纪》曰：孝昭皇帝，(讳弗之，字曰不。)武帝少子也。母赵〈女妻〉〈女予〉，本以有奇异得幸，(服虔曰：姨妤有奇手，指不伸。案《外戚传》曰：望气者云，此有奇女天子气，故称奇异也。)及生帝，有奇异，(文颖曰：十四月乃生。)遂立为太子，年八岁。武帝崩，太子即皇帝位。始元元年春二月，黄鹄下建章宫太液池中。(如淳曰：谓之液者，天地和液之气所为池。案时汉用土德，服色尚黄。鹄色皆白，而今更黄，以为土德之瑞，故纪之也。言承阴阳津液以作之。)公卿上寿，赐诸侯王、列侯、宗室金钱各有差。己亥，上耕于钩盾弄田。(应劭曰：时帝年九岁，未能亲耕帝籍。钩盾宦者近署，故往试耕为戏弄也。案《西京故事》，弄田在未央宫中也。)元凤元年九月，左将军上官桀、桀子骠骑将军安，与大将军霍光争权，欲害之，诈使人为燕王旦上书言光罪。时帝年十四，觉其诈，皆伏诛。虽后有谮光者，上辄怒曰："大将军国家忠臣，先帝所属，敢有譛毁者，坐之。"光由是得尽忠。元平元年夏四月，帝崩于未央宫。(案帝九岁即位，在位十三年，寿二十二也。)六月葬平陵。
《汉书赞》曰：昔周成王以孺子继位，而有管、蔡四国流言之变。孝昭幼年即位，亦有燕、盍、上官逆乱之谋。成王不疑周公，孝昭委任霍光，各因其时以成名，大矣哉！承孝武奢侈馀弊师旅之后，海内虚耗，户口减半，光知时务之要，轻繇薄敛，与民休息。至始元、元凤之间，匈奴和亲，百姓充实，举贤良文学，问民所疾苦，议盐铁而罢榷酤，尊号曰"昭"，不亦宜乎！
后汉·班固《昭帝述》曰：孝昭幼冲，冢宰惟忠，燕盖诪张，实叡实聪，罪人斯得，邦家和同。
魏文帝《周成汉昭论》曰：或方周成王于汉昭帝，佥高成而下昭。余以为周成王体上圣之休气，禀贤妣之胎诲，周召为保傅，吕尚为太师，口能言，则行人称辞，足能履，则相者导仪，目厌威容之美，耳饱仁义之声。所谓沉渍玄流而沐浴清风者矣。犹有咎悔，聆二叔之谤，使周公东迁，皇天赫怒，显明厥咎，犹启《金縢》，稽诸国史，然后乃寤。不亮周公之圣德，而信《金縢》之教言，岂不暗哉！夫孝昭，父非武王，母非邑姜，养惟盖主，相则桀、光，体不承圣，化不胎育，保无仁孝之质，佐无隆平之治，所谓生于深宫之中，长于妇人之手，然而德与性成，行与体并。年在二七，早知夙达，发燕书之诈，亮霍光之诚，岂有启《金縢》、信国史而后乃寤哉！使夫成、昭均年而立，易世而化，贸臣而治，换乐而歌，则汉不独少，周不独多。
魏丁仪《周成汉昭论》曰：成王、昭帝俱以襁褓之幼，托于冢宰，流言谗兴，此其艰险相似者也。夫以发《金縢》然后垂泣，计日力便觉诈书，明之迟速既有差矣。且叔父兄子，非相嫌之处；异姓君臣，非相信之地。霍光罹人谤而不出，周公赖天变而得入。推此数者，齐本而论末，计重而量轻，汉昭之优于周成，甚明者也。成王秀而获实，其美在终；昭帝苗而未秀，其德在始。必不得已而论二主，余与夫始者也。
○废帝海昏侯
《汉书》曰：昌邑哀王髆，天汉四年立，十一年薨，子贺嗣。立十三年，昭帝崩，无嗣，大将军霍光征王贺典丧。王乘传诣长安邸，夜漏未尽一刻，以火发书。其日中，贺发，晡时至定陶，行百三十五里，侍从者马死相望于道。郎中令龚遂谏王，令还郎谒者五十馀人。贺到济阳，求长鸣鸡，道买积竹杖。(文颖曰：合竹作杖也。)过弘农，使大奴善以衣车载女子。旦至广明东都门也，遂曰："礼，奔丧望见国都哭。此长安东郭门也。"贺曰："我嗌痛，不能哭。"至城门，遂复言。贺曰："城门与郭门等耳。"且至未央宫东阙，遂曰："昌邑帐在是阙外驰道北，(文颖曰：吊哭帐。)未至帐所，有南北行道，马足未至数步，大王宜下车也，向阙西面伏，哭尽哀止。"王曰："诺！"到，哭如仪。王受皇帝玺绶，袭尊号。即位二十七日，行淫乱。大将军光与群臣议，白孝昭皇帝后，废贺归故国。初，贺在国时，数有怪。尝见白犬，高三尺，其颈似人，而冠方山冠；后复见熊，左右皆莫见。又大鸟飞集宫中，王知，恶之，辄以问郎中令龚遂，遂为言其故，后又血污王坐席，王问遂，遂叫然号曰："空宫不久，妖祥数至。血者，阴忧象也。宜畏慎自省。"贺终不改节。居无何，就征。既即位，后王梦青蝇之矢积西阶东，可五六石，以屋版瓦覆，发视之，青蝇矢。(或曰：恶蛇矢也。)以问遂而不用其言，卒至于废。大将军霍光更尊立孝武帝曾孙，是为孝宣帝。
《汉书》曰：昌邑王即位，好弄彘斗虎。召皇太后御小马车，使官奴骑乘，游戏掖庭之中。与孝昭帝宫人蒙等淫乱，诏掖庭令敢泄言腰斩。王受玺凡二十七日，有罪千一百二十七条。霍光乃即持其手，解脱其玺组，奏上太后，扶王下殿，出金马门，群臣随送。王西面拜，曰："愚戆不任汉事。"起就乘舆副车。大将军光送至昌邑邸。光谢曰："王行自绝于天，臣等驽怯，不能杀身以报德。臣宁负王，不敢负社稷。愿王自爱。"
《汉书》曰：王吉，字子阳。为昌邑中尉，上疏谏曰："大王不好书术而乐逸游，凭轼撙衔，(服虔曰：撙，促也。或曰挂也。撙音子本反。)驰骋不止，口倦乎叱咤，手苦于辔箠，身劳乎车舆，朝则冒霜露，昼则被埃尘，夏则为大暑之所暴炙，冬则为风寒之所偃薄。(偃，靡也。遇疾风而靡也。薄，迫也。)数以软脆之玉体，(耎，柔。而兖切。)犯勤劳之烦毒，非所以全寿命之宗也，又非所以进仁义之隆也。夫广厦之下，细毡之上，明师居前，劝诵在后，上论唐虞之际，下及殷周之盛，学仁圣之风，习治国之道，忻忻焉发愤忘食，日新厥德，其乐岂不长哉！大王诚留意则心有尧舜之志，体有乔松之寿，美声誉发而上闻，则福禄具臻，而社稷安矣。"
○中宗孝宣皇帝
《汉书·帝纪》曰：孝宣皇帝，(讳询，字次卿。询之字曰谋。)武帝曾孙，戾太子孙也。太子纳史良娣，生皇孙。纳王夫人，生宣帝，号曰皇曾孙。生数月，遭巫蛊事，太子、良娣、皇孙、王夫人皆遇害。曾孙虽在襁褓，犹坐系郡邸狱。邴吉为廷尉监，治巫蛊，怜曾孙之亡辜，使女徒乳养，私给衣食。至后元二年，望气者言长安狱有天子气，上遣使者皆杀之。内署令郭穰夜至郡邸狱，吉拒闭，使者不得入，曾孙赖吉得全。因遭大赦，吉乃载曾孙送祖母史良娣家。后有诏掖庭养视，上属籍宗正。时掖庭令张贺尝事戾太子，哀曾孙，养奉甚谨，以私钱供给教书。既壮，为取暴室啬夫许广汉女，曾孙因倚依广汉兄弟及祖母家，受诗于东海澓(澓音馥。)仲翁，高才好学，然亦喜游侠，斗鸡走马，具知闾里之奸邪，吏治得失。周遍三辅，常困于莲灼卤中。尤乐鄠、杜间，率常在下杜。(劭应曰：下杜，杜陵之下。)时会诸朝，舍长安尚冠里，身足下有毛，(遍身及足下皆有毛。)卧居数有光耀。每买饼，所从买家辄大售，亦以此自怪。元平元年，昭帝崩，无嗣。霍光征昌邑王贺，贺淫乱，废。七月，光奏遣宗正德至曾孙尚冠里舍，沐浴，赐御府衣。太仆以𫐉猎车奉迎曾孙，就齐宗正府，封为阳武侯。群臣上玺，即皇帝位。甘露三年，匈奴呼韩耶单于皆来朝，谒称藩臣而不名。黄龙元年，帝崩于未央宫，在位二十五年。
《汉书》曰：宣帝始立，谒见高庙，大将军光参乘，上内严惮之，若芒刺在背。后张安世代光参乘，天子从容肆意甚安。及光身死而宗族竟诛。故俗传之曰威震主者不畜，霍氏之祸萌于骖乘。
《汉书赞》曰：孝宣之治，信赏必罚，综核名实，政事文学法理之事咸精其能，至于伎巧工匠器械，自元、成间鲜能及之，亦足以知吏称其职，民安其业者也。遭值匈奴乖乱，推亡固存，(李奇曰：宣帝能朝呼韩而固存，走郅支使远遁是推亡也。)信威北夷，单于慕义，稽首称藩。功光祖宗，业垂后嗣，可谓中兴，侔德殷宗、周宣矣。
《东观汉记》曰：光武下诏曰："惟孝宣皇帝有功德，其上尊号曰中宗。"
《帝王世纪》曰：宣帝庙名"乐游"。
后汉班固《宣帝述》曰：中宗明明，寅用刑名。时举傅纳，听断惟精。柔远能迩，燀燿威灵。龙荒朔漠，莫不来庭。丕显烈祖，尚于有成。
○孝元皇帝
《汉书·帝纪》曰：孝元皇帝，(讳奭之，字曰盛。)宣帝太子也。母曰共哀许皇后，宣帝昔微时生民间。八岁为太子。及即位，壮大，和仁好儒。见宣帝所用多文法吏，以刑名绳下，大臣杨恽等坐刺讥辞语为罪而诛，尝从容言："陛下持刑太深，宜用儒生。"宣帝作色曰："汉家自有制度，本以霸王道杂理之，奈何纯任德教，且俗儒不达时宜，好是古非今，使人眩于名实，何足任！"乃叹曰："乱我家者，太子也。"由是疏太子而爱淮阳王，曰：淮阳王明察好法，宜为吾子。"而王母张婕妤尤幸。上欲用淮阳王代太子，然以少依许氏，故终不背焉。宣帝崩，太子即位。频年行幸甘泉，河东，郊祀泰畤，祠后土。幸长杨射熊馆，布车骑，大猎。竟宁元年，崩于未央宫。在位十六年，时年四十三。
班固《汉书赞》曰：臣外祖兄弟为元帝侍中，(应邵曰：《元、成帝纪》皆固父彪所作，臣班彪自说也。外祖，言金敝也。)语臣曰："元帝多才艺，善史书。鼓琴瑟，吹洞箫，自度曲，被歌声，分忖节度，穷极要妙。"少而好儒，及即位，征用儒生，委之以政，薛、贡、韦、匡迭为宰相。而上牵制文义，优游不断，孝宣之业衰矣。然宽弘尽下，出于恭俭，号令温雅，有古之风烈。
应劭《汉官仪》僚曰：孝武时，天子以下未有帻。元帝额上有壮发，不欲使人见，乃始进帻，群寮随焉。
《帝王世说》曰：孝元皇帝，庙名长寿。
○孝成皇帝
《汉书·帝纪》曰：孝成皇帝，讳骜，字太孙。元帝太子。母曰王皇后，元帝在太子宫，生帝于甲观画堂，(如淳曰：甲观，馆名；画堂，堂名。)为世嫡皇孙。宣帝爱之，字曰太孙，常置左右。年三岁而宣帝崩，及为太子，好经书，为人宽博谨慎。初居桂宫，上尝急召，太子出龙楼门，不敢绝驰道，(应邵曰：驰道，天子之道。)西至直城门，(晋灼曰：黄图西出南头第二门。)得绝乃度。上迟之，以状对。上于是大悦，乃著令，太子得绝驰道。其后幸酒宴乐，(幸酒，好酒也。)上不以为能。而定陶恭王有才，母傅昭仪又爱幸，上以故欲以恭王为嗣。赖侍中丹护太子家，辅助有功，上亦以先帝尤爱太子，故得无废。元帝崩，太子即位。频年幸甘泉、汾阴、郊祠。绥和二年，崩于未央宫。在位二十六年，时年四十五。
《汉书》曰：成帝好为微行，从其门郎，及私奴宫客，多至十馀人，皆带持刀剑，或乘小车，御者在道上，或皆骑，出入市里、郊野，远至旁县。谷永曰："今陛下弃万乘之富贵，乐家人之贱事，厌高美之尊称，好匹夫之卑字。(如淳曰：称长放家人是卑字。)买私田于民间，畜私奴、车马，北宫挺身，与群小晨夜相随，鸟集杂会，醉饱吏民之家，乱服共坐，混淆无别。典门户奉宿卫之臣，执干戈，守空宫。公卿百僚不知陛下所在，积数年矣。"
《汉书赞》曰：臣之姑(晋灼曰：班彪之姑。)充后宫为婕妤，父子兄弟侍帷幄，数为臣言：成帝善修容仪，升车正立，不内顾，不疾言，不亲指，临朝渊默，尊严若神，可谓穆穆天子之容矣！博览古今，容受直辞。公卿称职，奏议可述。遭世承平，上下和睦。然耽于酒色，赵氏乱内，外家擅朝，言之可为於邑。建始以来，王氏始执国命，哀、平短祚，莽遂篡位，盖其威福之所由来者久矣。
《帝王世纪》曰：成帝庙名池阳。
扬雄《酒赋叙》曰：汉孝成皇帝好酒，雄作《酒赋》以讽之。
○孝哀皇帝
《汉书·帝纪》曰：孝哀皇帝，(讳欣之，字曰喜。)元帝庶孙，定陶恭王之子也。母曰丁姬。三岁立为王，长好文辞法律。入朝，上令诵诗，通习，能说，(能说其义。)帝称其才。时王祖母傅太后，私赂遗上所幸赵昭仪及帝舅曲阳侯王根。根及昭仪见上无子，亦欲预自结，皆劝帝以为嗣。乃立为太子。绥和二年三月，成帝崩。太子即帝位。建平二年夏，待诏夏贺良等言赤精子之讠韱，汉运中衰，当再受命，今宜改元易号。乃赦天下，以建平二年为太初元年。号曰陈圣刘太平皇帝，漏刻以百二十为度。八月诏曰："夏贺良等言，皆违经背古，不合时宜，甲子制书，非赦令也，皆蠲除之。"贺良等皆伏辜。元寿三年，帝崩于未央宫。在位六年，时年二十五。
《汉书》曰：孝哀皇帝，性不好音。及即位帝，下诏曰："孔子不云乎放郑声，郑声淫，其罢乐府官。郊祀乐及古之兵法武乐，在经法非郑卫之乐者，条奏别属他官。"
又曰：董贤为太子舍人，美丽自喜。上即位，见幸。出则参乘，入侍左右，旬月之间，赏赐巨万，贵震朝廷。尝与上昼寝，藉上袖，上欲起，贤未觉，上不欲动摇之，乃断袖而起。又召贤女弟为昭仪，更名其舍为椒风，以配椒房。武库禁兵，尚方珍宝，上第尽在董氏，乘舆乃其副也。贤为大司马卫将军，年二十二。上置酒从容视贤曰："吾欲法尧禅舜，何如？"侍中王闳曰："天下乃高皇帝天下，非陛下天下也，统业至重，天子无戏言。"上乃默然不悦。
○孝平皇帝
《汉书·帝纪》曰：孝平皇帝，(讳衎之，字曰乐。)元帝庶孙中山孝王之子也。年三岁时为王。哀帝崩，迎中山王即位。元始五年，为莽所鸩而崩。有司议曰："礼，臣不殇君。皇帝年已十四，宜以礼敛，加元服。"
《汉书赞》曰：孝平之世，政自莽出，褒善显功，以自尊盛。观其文辞，方外百蛮，无思不服，休征嘉应，颂声并作。至乎变异见于上，民人怨于下，莽亦不能文也。
○少帝孺子
《汉书》曰：孝平皇帝崩，无子，嗣绝。宣帝曾孙有五人，王莽恶其长子也。兄弟不得相为，后乃征宣帝玄孙广威侯婴，年二岁，记以卜相最吉。莽遂居摄，如周公故事，改曰居摄元年。三月立婴为皇太子，号曰孺子。建国元年乃策命孺子以为安定公。莽执孺子手流涕曰："今予迫皇天威命，不得如周公。"哀叹良久，孺子下殿，北面称臣，百僚莫不感恸。莽敕阿乳母不得与言，常在四壁中，至于长大，不能名六畜。后莽以女孙妻之。
《帝王世纪》曰：婴为孺子，三年而废为安定公，十五年而失国。更始二年，平陵方望等将婴聚众为天子，数月，更始乃杀之。
○王莽
《汉书》曰：王莽字巨君，孝元皇后之弟子也。父及兄弟皆以元、成世封侯辅政，凡九侯，五大司马，惟莽父曼早死，不侯。五侯侈靡，莽独孤贫，因折节为俭。受《礼经》，勤身博学，事母及寡嫂，养孤兄子，行甚整。又外交英俊，内事诸父。世父凤疾，莽侍病乱发垢面，不解衣带连月。凤且死，以讬太后及帝，拜黄门郎。永始中封为新都侯，游者为之谈说，虚誉隆洽。太后姊子淳于长为九卿，先进，在莽右，莽阴求其罪，因大司马根白之，长伏诛，莽以获忠直，遂擢为大司马，辅政。莽欲令名誉过前人，遂克己不倦。岁馀，成帝崩，哀帝即位，傅太后、丁姬皆称尊号，丞相朱博奏："莽前不广尊尊之义，请免为庶人。"乃遣就国。杜门自守，吏民冤讼莽者以百数。元寿元年，征莽。岁馀，哀帝崩。莽为大司马。平帝即位。太后临朝，皆委政于莽。群臣奏莽定策安宗庙，赐号安汉公。莽以女配帝，欲擅权。帝母卫姬及舅并留中山。莽子宇恐帝大后见怨，与师吴章夜持血洒莽第，门吏发觉之，莽执宇送狱死。莽因作书八篇，以戒子孙。宜班郡国，令学官以著官簿，比《孝经》。吏人上书者八千馀人，咸曰："伊尹为阿衡，周公为太宰。"帝采伊、周称号，加公为宰衡，位上公。又加九锡鸾辂龙旗。莽又增法五十条，犯者徙之四海。徙者以十万数，民始怨矣。平帝疾，莽作策，请命，愿以身代，藏策金縢。平帝崩，莽恶立长，乃选子婴，年三岁，讬以卜相最吉。是月，前𪸩光谢嚣奏武功长孟通浚井得白石，下有丹书，文曰："告安汉公莽为皇帝。"符命之兴，自此始矣。群臣奏安汉公居摄践阼，服天子黻冕，南面朝群臣，车服出入如天子，郊祀天地，赞者曰："假皇帝"，民臣谓之"摄皇帝"，自称曰"予"。改元曰居摄。二年，东郡太守翟义立严乡侯刘信为天子，移檄郡国，众十馀万。莽惶惧，抱孺子告祷郊庙，仿《大诰》作策，班于天下。莽既灭翟义，自谓威德已盛，遂谋即真之事矣。功显君死，意不在哀，令太后诏议其服。莽奏太后下诏议其服，太后称刘京上书言，七月中齐郡临淄县昌兴亭长辛尝梦曰："吾，天公使也，天公使我告亭长曰：摄皇帝当为真。即不信，此亭中当有新井。"旦起视亭中，诚有新井，入地且百尺。梓潼人哀章，即作铜匮，为两检，其上书言"莽为真天子。"昏时，衣黄衣，持匮至高庙，付仆射以闻。莽至高庙拜受金匮，还坐未央前殿，下书即真天子位，号曰"新"。以十二月癸酉为建国元年。莽按符命求得王盛从布衣登用，百官并改名。又改光明宫为常安，立祖庙五，亲庙四。又更作小钱，与前大钱为二品。百姓不便，农商失业，民人至涕泣于市道。遣五威将王奇等十二人班《符命》四十二篇，五威将乘干文车，驾坤六马，背负𫜁鸟之毛，服饰甚伟。长安狂女子碧呼道中，曰："高皇帝大怒，趣归我国。不者，九月必杀汝！"莽捕杀之。更名匈奴为降奴。是时有用方技待诏黄门者，或问莽形貌，待诏曰："莽所谓鸱目虎吻豺狼之声者也，故能食人，亦当为人所食。"问者告之，莽诛待诏，后常翳云母屏风，非亲近莫得见也。更名高句骊为下句骊。五年二月，文母皇太后崩，立庙长安，新室世世献祭。元帝配食，坐于床下。又明六筦之令，犯禁者至死。临淮瓜田仪为盗贼，琅琊女子吕母亦起。莽之南郊，铸作威斗，若北斗，欲以厌胜众兵。莽见盗贼起，乃命令太史推三万六千岁历纪，六年一改元，布天下。大募天下丁男及死罪囚、吏民奴，名曰猪突犭希勇，以为锐卒。莽见盗贼多，欲视为自安，遂营长安城南，提封百顷。亲举筑三千下，即言符命，黄帝以百二十女致神仙，乃遣分行天下，博采淑女。莽梦见长乐宫铜人起立，恶之，念铜人铭有"皇帝初兼天下"之文，使尚方工镌灭铜人膺文。又令虎贲武士入高庙，杖剑四面提击，桃汤赭鞭鞭洒屋壁。又言黄帝建华盖以登仙，乃造华之。百官窃言"此似輭车，非仙物也。"莽知西方溃叛，乃遣使分行天下，除井田奴婢山泽六筦之禁众制。会世祖与兄齐武王等攻拔棘阳，立刘圣公为天子。莽愈恐。欲外视自安，乃染其发鬓，进所征天下淑女，立杜陵史氏女为皇后，聘黄金三万斤。遣王邑、王寻等兵百万，号曰："虎牙五威兵"。定山东，围昆阳。世祖来救昆阳，邑等大败。关中闻之震恐，命张邯称符命事，因曰："《易》言伏戎于莽，升其高陵，三岁不兴。""莽"，皇帝名；"升"，谓刘伯升；"高陵"谓高陵侯翟义封也。言刘升、翟义为伏戎之兵于新皇帝世，犹殄灭不兴。后莽兵败，莽忧惫不能食，但饮酒，啗〈鱼复〉鱼，读军书倦，因凭几寐，不复就床矣。但为厌胜，遣使坏渭陵、延陵园门罘罳，曰："无使民复思汉也。"崔发言："《周礼》、《左传》，国有太灾，则哭以厌之。"莽乃至南郊，陈符命本末，仰天曰："皇天既命授臣莽，何不殄灭众贼？"因搏心大哭，气尽，伏而叩头。作告天策文千馀言。诸生小民甚悲哀，及能诵策文者除为郎。拜将军九人，为九虎将。邓晔开武关迎汉，汉丞相司直李松与邓晔共攻京师。晔以王宪为校尉，略地。至长门宫，而茂陵董喜等，并假以号，称汉将。长安旁兵四会城下，争欲先入城，贪立大功。莽分赦城内狱囚徒，皆授兵，杀犭希饮其血，誓曰："大功莽分有不为新室者，社鬼记之！"众兵发掘莽妻子父祖冢，烧其棺椁及九庙明堂，火照城中。城中少年朱弟、张鱼等烧作室门，斫敬法闼，呼曰："反虏王莽，何不出降？"火及掖庭，莽避火宣室，火辄随之。宫人妇女啼呼曰："当奈何！"莽绀祠服，带玺韨，(绀，深青。衤勺音弋旬切，衤勺，纯也，言纯为绀服也。韨音弗。)持虞帝匕首。天文即案式于前，曰："时加某。"莽旋席随斗而坐，曰："天生德于予，汉兵其如予何！"群臣扶掖莽，自前殿南下椒除，西出白虎门，就车，之渐台，欲阻池水，犹抱持符命、威斗，公卿大夫、从官尚千馀人随之。王邑昼夜战，罢极，入见其子侍中睦解衣冠欲逃，邑叱之令还，父子共守莽。军人入殿中，呼曰："反虏王莽安在？"有美人出房曰："在渐台。"众兵追之，围数百重。台上亦与战。莽入室下。晡时，众兵上台，台上商人杜吴杀莽，取其绶。校尉公宾就见吴问绶主所在。曰："室中西北陬间。"就识，斩莽首。军人争分裂莽身，支节肌皮脔分，争相杀者数十人。传莽首诣更始，悬于宛市中，百姓共提击之，或切食其舌。
应劭《汉官仪》曰：帻本无巾，如今半帻而已。王莽无发，因为施巾，故里语曰："王莽头秃施帻屋。"
《汉书赞》曰：王莽始起外戚，折节力行，以要名誉，宗族称孝，师友归仁。及其居位摄政，成、哀之际，勤劳国家，直道而行，动见称述。其窃位南面，处非所据，颠覆之势险于桀、纣，而莽晏然，自以黄虞复出。乃始恣睢，奋其威诈，滔天虐民，穷凶极恶，毒流诸夏，乱延蛮貊，犹未足逞其欲焉。是以四海之内，嚣然丧其乐生之心，中外愤怨，远近俱发，城池不守，支体分裂，遂令天下城邑为墟，丘垅发掘，害遍生民，辜及朽骨，自书传所载乱臣贼子无道之人，考其祸败，未有如莽之甚者也。昔秦燔《诗》、《书》以立私议，莽诵《六经》以文奸言，同归殊途，俱成灭亡。此皆亢龙绝气，非命之运，紫色鼃(音蛙)声，馀分位，圣王之驱除云尔！(非命，非天命也。紫，间色，鼃，邪音。岁月之馀分为闰，言非正也。)
