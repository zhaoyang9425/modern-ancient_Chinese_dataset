○贪
《释名》曰：贪，探也，探取他人分也。
《说文》曰：贪，欲物也。
《毛诗》曰：《硕鼠》，国人刺其君重敛，蚕食于民，不修其政，贪而畏人，若大鼠也。
又曰：《伐檀》，刺贪也。在位贪鄙，无功而受禄，君子不得进仕。
又曰：大风有隧，贪人败类。
《礼》曰：用人之仁，去其贪。
《左传》曰：楚庄王欲纳夏姬，巫臣曰："不可！君召诸侯以讨罪，今纳夏姬，贪其色也。贪色为淫，淫为大罚。"
又曰：穆叔见孟孝伯，语之曰："赵孟将死矣。其语偷，大夫多贪，求欲无厌，齐、楚不足与也。"
又曰：楚子在申，召蔡灵侯。灵侯将往，蔡大夫曰："贪而无信，惟蔡是憾，今币重而言甘，诱我也。"
又曰：楚文王谓申侯曰："贪利而无厌，予取予求，不汝疵瑕。"
又曰：昔有仍氏，生女甚美。乐正后夔取之，生伯封，实有豕心，贪婪无厌，忿颣无期，谓之封豕。
《论语》曰：季氏富于周公，求也为之聚敛而附益之。子曰："非吾徒也。小子鸣鼓而攻之可也。"
《周书》曰：清明之日，田鼠化为𫛪，不化国贪残。
又曰：今尔执政小子，惟以贪谀事王，不勤德以备难。
《史记》曰：宋义令于军中曰："很如羊，贪如狼，强不可使者皆斩之。"
又曰：范增说项羽曰："沛公居山东，贪于财货，好美姬。今入关，无所取，志大不在小也。"
又曰：魏文侯问吴起何如人，李克曰："吴起贪而好色。然用兵，司马穰苴弗能过也。"
《东观汉记》曰：马援平交趾，上言太守苏定张眼视钱，〈目枼〉目计贼，怯于战功，宜加切敕。后定果下狱。
《续汉书》曰：侯参为益州刺史，有丰富者辄诬以大逆，皆诛灭之，没于财物。太尉衷奏参，槛车征于道，自杀。京兆尹袁逢于旅舍阅参辎重三万馀斤两，皆金银珍玩，不可胜数。
又曰：阳仁，字文义，关中人。后辟司徒。桓虞府掾有宋章者，贪而不法，仁终不与交言同席，时人畏其节。
《魏略》曰：丁斐，字文侯。初随太祖，太祖以斐乡里，特饶爱之。斐性好货，数犯法，辄得原宥。为典军校尉，太祖征吴，斐随行，以家牛羸私易官牛。太祖谓左右曰："我非不知，譬如人家有盗狗而善捕鼠，盗狗虽有小损，而鼠不切我囊贮。"遂复斐官。
《晋书》曰：琅琊内史孙无终，贪横忍虐。妓妾有忤意者，辄弹其面。
《晋中兴书》曰：谢万，安石之弟也。为尚书令，薨，博士议谥，曰："万无他才望，直以宰相弟，遂居清显，妄自夸拟，曾无惭德。案谥法，因事有功曰襄，贪以败官曰墨，宜谥曰襄墨公。"朝议直曰襄公。
又曰：广州北界有一水，名曰贪水，父老云："饮此水者，皆使廉士变贪。"
《吴书》曰：薛综上疏曰："交州刺史朱苻多以乡人虞禀、刘彦之徒分作长史，侵虐百姓，强赋于民，黄鱼一头，收稻一秤，百姓怨叛，山贼并起。"
《燕书》曰：章该，字宣恒，为左长史。太祖会群僚，以该性贪，故赐布百馀匹，负而归，重不能胜，乃至僵顿，以愧辱之。
《后魏书》曰：玄修义为吏部尚书，惟事货贿，官之大小皆有定价，中散大夫高居呼为京师白劫。
又曰：玄诞为齐州刺史。在州贪暴，大为民患，马牛无不逼夺。有沙门为诞采药还，诞曰："师从外来，有何得？"对曰："惟闻王贪，愿王早代。"诞曰："齐州七万家，吾每家未得三升钱，何得言贪？"
《隋书》曰：张威在青州，颇治产业，遣家奴于民间鬻芦荻根，其奴缘此侵扰百姓。上深加谴责，坐废于家。后从上祠太山，至洛阳，上谓威曰："自朕之有天下，每委公以重镇，可谓推赤心矣。何乃不修名行，惟利是视？岂直孤负朕心，亦且累卿名德。"因问威曰："公所执笏今安在？"威顿首曰："臣负罪亏宪，无颜复执，谨藏于家。"上曰："可持来。"威明日奉笏以见，上曰："公虽不遵法度，功效实多，朕不忘之。今还公笏。"于是复拜洛州刺史。
又曰：宇文述贪鄙，知人有珍异之物，必求取之。富商大贾及陇右诸胡子弟，述皆恩接，呼之为儿。由是争馈金宝。
《晏子春秋》曰：景公与晏子登路，寝而望国，公愀然而叹曰："使后嗣代代有此，岂不可哉！"晏子曰："服牛死，夫妇共哭，非骨肉之亲也，为其利之大也。今公之酒醴酸酢不胜饮也，菽粟郁积不胜食也，又厚籍敛于百姓而不以分喂人也，欲代之延，不亦难乎？"
《庄子》曰：专知擅事，侵人自用，谓之贪。
《孔丛子》曰：卫人有钓于河，得鳏鱼，其大盈车。子思问之："鳏难得，子如何得之？"对曰："吾下钓，垂鲂之饵，过而不视之，更以豚之半体则吞之。"子思喟然曰："鳏虽难得，贪以死饵；士虽怀道，贪以死禄。"
《孙卿子》曰：勇而不见惮者，贪也；信而不见敬者，好专行也。此小人之所务，而君子之所不为。
《淮南子》曰：琬琰之玉在污泥之中，虽廉者不释也。弊箅甑縻在旃茵之上，虽贪者不抟也。(甑縻，带也。)美之所在虽污辱，世不能贱；恶之所在虽高隆，世不能贵。
谯子《法训》曰：贪者难为惠，苛烦者难为恭，君子以礼而已矣。
《郭子》曰：王夷甫雅尚玄远，又疾其妇贪浊，口未尝言钱。妇欲试之，夜令婢以钱绕床，不得行。夷甫晨起见钱阅之，令婢举阿堵物。妇，郭太宁女，才拙性刚，聚敛无厌，夷甫患之。
又曰：王含为庐江，(含字处恒，征东将军敦之兄。)贪浊狼籍。王敦欲护其兄，故于众中称：家兄在郡庐江，人咸称之。时何充为主簿，在坐，正色曰："充庐江人，所闻异于此。"敦默然，傍人为之反侧，充晏然，神意自若。
《鲁国先贤志》：东门奂，历吴郡、济阴太守，所在贪浊，谣曰："东门奂，取吴半；吴不足，济阴续。"
《华阳国志》曰：李盛为太守，贪财重赋，国人詈之曰："卢鹊何喧喧，有吏来在门。披衣出门应，府县欲得钱。语穷乞请期，吏怒反见尤。"
《南州异物志》曰：俚人不爱骨肉，而贪宝货，见贾人财物、牛犊，便以子易之。
《襄阳耆旧记》曰：罗尚贪而不断，付任失所，故遂至大败。蜀人不堪其征求，数万人共连名诣太傅东海王，言之曰："尚之所爱，非邪则佞；尚之所憎，非忠则直。富拟鲁卫，家成市鄽。贪如虎狼，无复已极。"
又曰：黄穆，字伯开，博学，养门徒。为山阳太守，有德政，致甘露、白兔、神雀、白鸠之瑞。弟奂，字仲开，为武陵太守，贪秽无行，武陵歌曰："天有冬夏，人有两黄。"言不同也。
桓谭《新论》曰：鄙人有得脠(音亶，生肉酱也。)酱，而美之，及饮，恶。与人共食，即小唾。其中而共者，因涕其酱，遂弃而俱不得食焉。彼王公，利欲取天下，时乃乐与人分之。及已得，而重爱不肯予，是皆唾脠之类。
《竹林七贤论》曰：鬲令袁毅，为政贪浊，馈遗朝廷，以营虚誉。尝遗山涛丝百斤，涛不欲异众，受之，命悬之梁。后毅事露，案验，众官吏至涛，于梁上得丝，已数年，尘埃封印如初。
《会稽典录》曰：周规，字公图，太守唐凤命为功曹。凤，中常侍衡之从兄，恃中官专行贪暴。规谏曰："明府以负薪之才，受剖苻之任，所谓力弱载重，不惟颠蹶。方今圣治在上，不容纰政。明府以教人之职，行桀纣之暴。"凤怒，缚规，槌于阁中。凤后果以槛车征。
○虐
《释名》曰：虐焅也。凡疾或寒或热，先寒后热，两疾似焅，虐也。
《说文》曰：虐，残也。
《尚书》曰：无若丹朱，傲虐是作。
又曰：今商王受弗恭上天，降灾下民，沈湎冒色，敢行暴虐。
《毛诗》：《北风》，刺虐也。卫国并为威虐，百姓不亲，莫不相携持而去焉。
《左传》曰：隐公问于众仲曰："卫州吁其济乎？"对曰："臣闻以德和民，不闻以乱。夫州吁弑其君而虐用其民，不务令德，而欲以乱成，必不免矣！"
又曰：莒犁比公生去疾及展舆，既立展舆，又废之。犁比公虐，国人患之。十一月，展舆因国人以攻莒子，杀之，乃自立。
又曰：楚公子围杀大司马𫇭掩，而取其室。申无宇曰："王子必不免。善人，国之主也。王子相楚国，将善是封植，而虐之，是祸国也。"
又曰：莒子展舆虐而好剑，苟铸剑必试诸人。
又曰：楚使椒举如晋，求诸侯。晋侯欲勿许。司马侯曰："不可。楚王方侈，天其或者欲盈其心，以厚其毒而降之罚，未可知也。其使能终，亦未可知也。若归于德，吾犹将事之，况诸侯乎？若适淫虐，楚将弃之，吾又谁与争？"
《论语》曰：慢令致期谓之虐。
《战国策》曰：宋康王为无头之冠以示勇。剖伛者之背，钻朝涉之胫，国人大骇，齐闻而伐之。
《史记》曰：白起一日坑赵降卒四十二万。
又曰：吕后断戚夫人手足，居厕中，命曰"人彘"。召惠帝观之。孝惠问，乃知，大呼哭，因病，岁馀不能起。使人谓太后曰："此非人所为。臣为太后子，终不能治天下。"以此日饮为淫乐，不听政。
又曰：怀王诸老将皆曰："项羽为人慓悍祸虐，尝攻襄城，襄城无噍类，(如淳曰：噍，音作笑反。)所过无不残灭。
《汉书》曰：江都王建游章台宫，人乘小船，以足蹈覆船，四人溺，三人死。后游雷陂，大风，建使郎二人乘小船入陂，船覆，两郎溺，攀船，乍见乍没，建临观大笑。宫人有过，辄令倮击鼓，居树上，久者三十日乃衣。或髡钳以铅杵舂，不中程，辄纵狼啮杀之。专为淫虐。
又曰：周由，武帝即位，吏治尚修谨，然由居二千石中，最为暴虐骄恣。所爱者挠法活之，所憎者曲法灭之。
又曰：翟义起兵，王莽发义父方进及先祖冢，烧其棺椁，夷灭三族，诛及种嗣，至皆同坑，以棘五毒并葬之。
又曰：翟义党王孙庆至，莽使太医尚方与巧屠共刳剥之，量度五脏，以竹筳导脉，知所终始。云可治病。
《魏略》曰：高祖刘类，历位宰守，苛虐尤甚。为弘农太守，吏二百馀人不与休假，专使为不急事，过无轻重，辄捽其头，乱杖挝之，牵出复入也。
《吴志》曰：孙皓爱妾，或使人至市贱夺百姓财物。司市中郎将陈声，素皓幸臣也，恃皓宠遇，绳之以法。妾以诉之，皓大怒，假它事烧锯断声头，投身于四望山。
又曰：初，孙皓每宴会群臣，无不咸令沉醉。置黄门郎十人侍立，为司过之吏。宴罢，奏其阙失，大者即加刑，小者缉为罪。激水入宫，宫人不合意者，辄杀流之。或剥人之面，或凿人之眼。
《江表传》曰：孙皓用巫史之言，谓建业宫不利，乃西巡武昌，乃有迁都之意。恐群臣不从，乃大会将吏，问王蕃："'射不主皮为力不同科'，其义云何？"蕃思惟未答，即于殿上斩蕃。出登袁山，使亲近将蕃首作虎跳狼争咋啮之，头皆碎坏，欲以示威，使众不敢犯。
王隐《晋书》曰：荀晞，字道将，领兖州牧，暴虐杀人流血，号曰屠伯。人皆怖疏，流入他州。其弟纯，领青州，刑杀尤甚于晞，百姓号"小苟酷于大荀"也。
又曰：刘渊残虐。所在城邑，无不倾败，流离死散，殆无孑遗。
《汉晋春秋》曰：初，甄后之诛，由郭后之宠。及殡，令被发覆面，以糠塞口。遂立郭后，使养明帝。帝知之，心常怀念，数泣，问甄后死状。郭后曰："先帝自杀，何以请问我？且汝为人子，可追雠死父，为前母枉杀后儿耶？"明帝怒，遂逼杀之，敕殡者如甄后故事。
《晋中兴书》曰：苻健凶淫暴虐，露刃张弓，椎钳锯凿，杀人之具备左右。
又曰：石虎有所平克，不复料其善恶，或尽坑斩，使无孑遗。
《宋书》曰：竟陵王诞据广陵反，及城陷，士庶皆裸身鞭面，然后加刑。聚所杀人首于石头南岸，谓之髑髅山。
又曰：宋越御众严酷，好行刑诛，睚眦之间，动用军法。时王玄谟御下亦少恩，将士为之语曰："宁作五年徒，不逐王玄谟；玄谟尚可，宋越杀我。"
又曰：奚显度者，东海郯人也。官至员外散骑郎，世祖常使主领人而苛虐无道，动加捶扑，暑雨雪寒，不听暂休，人不堪命。或有自经死者，人役间配，显度加就刑戮。
又曰：《文帝玄嘉起居注》曰：汝阳太守王道标下县，作木人二枚，高八尺，竖着郡门。有犯事者，使拳击木人令倒，倒者免罪，力弱者手拳伤剥。
《齐书》曰：江谧，字令和，济阳考城人也。为长沙内史，行湘州事，政治苛刻。僧道人与谧情款，随莅郡，犯小事，饿系狱，裂二衣食之。
《后魏书》曰：汝南王悦，孝昌中除司州牧，为大剉碓置于州门，盗者斩其手，奸偷畏之，暂息。
《隋书》：鱼赞性暴虐，令部下炙肉，少不中意，以签盲其目，有温酒不适者断其舌。
又曰：崔恒度，性严酷。时有屈突盖，为武侯骠骑，亦严刻。长安为之语曰："宁饮三升醋，不见崔恒度；宁茹三升艾，不逢屈突盖。"
《唐书》曰：索玄礼为游击将军。寻以酷毒转甚，则天收人望而杀之。天下之人谓之来、索，言酷毒之极。
又曰：韩滉在浙右也，政令明察，末年伤于严急，巡内有犯令，诛及邻伍，死者数百人。又俾推覆官分察，情涉疑似，必置极法。虽令行禁止，而冤滥相寻。议者以滉幼立贞廉，晚途苛惨，身未达则饰情以进，得其志则本质遂彰。
又曰：窦轨每临戎对寇，鞠挟月，身不解甲。其部众无贵贱少长，不恭命即立斩。鞭吏士，流血满庭。初入蜀，将其甥以为心腹，常夜出，呼之不以时至，怒而斩之。诫家僮不得出，尝遣奴就官厨取浆而悔之，谓奴曰："我诚使汝，借汝头以明法耳！"遣收奴斩之。奴称冤，监刑者犹豫未决，轨怒，俱斩之。
《梁冀别传》曰：冀为河南尹，居职恣暴，多为非法。辽东太守侯猛初拜不谒，冀托以它事，乃腰斩之。郎中汝南袁著年十九，见冀凶纵，不胜其愤，乃诣阙上书，冀闻而密遣掩捕得笞杀之。
《董卓别传》曰：卓知所为不得远近，意欲以力服之，遣兵到阳城。时适二月，社民皆各在其社下祈祠，悉就断头，驾其家车牛，载其妇女财物，以断头系车辕，云大获贼
《文子》曰：今采万民之力，反为残贼，是为虎翼，何为不除？
《孙卿子》曰：不教而责成功，虐也。
《韩子》曰：梁车为邺令，其妇往见之，暮而门闭，因逾郭而入，车刖其足。赵成侯以为不慈，夺之玺，而免令。
《会稽典录》曰：吴王使王孙雄谓范蠡曰："子先人有言曰：无助天为虐，助天虐者不祥。今吾稻蟹无遗种，子将助天为虐，不忘其不祥乎？"
《吴越春秋》曰：子胥谏吴王，怒，子胥伏剑而死。王乃取子胥尸，盛以鸱夷，投之于江。断其头置百尺之上，谓曰："日月炙汝肉，熛风飘汝眼，炎火烧汝骨，尽成灰土，何有所见？"
《凉州记》曰：郭黁(奴昆切。)略地之际，王孙八人年幼，悉随乳母。先在东苑，黁遂尽投王孙于锋刃之上，或枝分节解，饮血盟众。睹者无不掩目寒心，而黁意气翛然。
《赵书》曰：汲桑，清洒贝丘人。六月盛暑，而桑重裘累茵，使十馀人扇之，悉不清凉，斩扇者。时军中为之谣曰："士为将军何可羞，六月重茵被狐裘，不识寒暑断人头。"
《邓析书》曰：粟陆氏杀东里子，宿沙君戮箕文，桀诛龙逢，纣刳比干。此四者，常弯弓露刃以见朝臣，钳锤锯凿所可为害之具，备置左右。即位未几，后公卿已下至于仆隶，杀五百馀人。
崔鸿《前秦录》曰：左光禄大夫强平谏苻生曰："玄正盛旦，日有蚀之，正阳神昏，风灾水旱，于时未息，此皆由陛下不勉强于政治，乖和气所致也。"生怒，以为妖言，凿其顶而杀之。
崔鸿《夏录》曰：赫连勃勃征隐士京兆韦思，思至而恭，惧，逭祸，勃怒曰："吾以国士征汝，汝奈何以非类处吾？汝昔不拜姚兴，何独拜我？我今未死，汝犹不以我为帝王，吾死之后，汝辈弄笔，当置我何处！"遂杀之。
又曰：赫连勃勃凶残好杀，常居城上，置矛剑于侧，有所嫌忿，手自戮之。群臣忤，视者毁目，笑者决唇，谏者截其舌而斩之。
