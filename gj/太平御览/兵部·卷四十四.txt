○决战下
《隋书》曰：文帝遣将贺若弼伐陈，后主令中将军鲁广达陈兵白土岗，居众军之南偏，镇东大将军任忠次之，护军樊毅、都官尚书孔范又次之，侍中车骑大将军萧摩诃军最居北，众军南北亘二十里，首尾进退，各不相知。贺若弼初谓未战，将轻骑登山观视形势，及见众军，因驰下置阵。广达首率所部进薄，弼军屡却，俄而复振，更分军趣地突诸将，孔范出战，于交而走。诸将支离，阵犹未合，骑卒会散，驻之弗止，因而大败。
又曰：杨义臣拜朔州总管。汉王谅作乱并州，时代州总管李景为汉王将乔锺葵所围，诏义臣救之。义臣率马步二万，夜出西陉，迟明行数十里。锺葵觇见义臣兵少，悉众拒之。锺葵亚将王拔骁勇，善用槊，射之者不能中。将军杨思恩请当之，义臣见思恩气貌雄勇，顾之曰："壮士也！"赐以卮酒。思恩望见拔立于阵后，投觞于地，策马赴之。再往不克，义臣后选骑士十馀人从之。思恩遂突击，杀数人，直至拔麾下。短兵方接，所从骑士退，思恩为拔所杀。拔遂乘之，义臣军北者十馀里。
又曰：炀帝征高丽，隋大将宇文述与九军过鸭绿水，又东注萨水，去高丽平壤城三十里，因山为营。高丽国相乙支文德遣使伪降，请述曰："遂旋师者，奉其主高元朝行在所。"述见士卒疲弊，不可复战，又平壤险固，卒难致力，遂因其诈而还。众半济，贼击后军，于是大溃不可禁止。九军败绩，一日一夜还至鸭绿水，行四五十里。初，度辽九军三十万人，还至辽东城，惟二千七百人。
《唐书》曰：太宗尝谓群臣曰："朕自兴兵，每执金鼓，必自指挥，习观其阵，即知强弱。常以吾弱对其强，以吾强对其弱。敌犯吾弱，追奔不逾百数十步；吾击其弱，必突过其阵，自背而反击之，不无溃，多用此而制胜。思得其理深也。"
又曰：武德中，李靖随河间王孝恭讨萧铣于江陵，不从靖谋，致败。委舟大掠，人皆负重。靖见其兵乱，进兵击之，贼大败。又乘胜进入其郛郭，攻其水城，克之。悉取其舟楫散于江中。贼救兵见之，谓城以陷，莫敢轻进。铣内外阻绝，城中携贰，由是惧而出降。
又曰：光宅初，武太后临朝称制。徐敬业于扬州起兵，以匡复皇家为辞，月馀，致精卒数万。太后遣将军李孝逸领兵讨之，敬业率军拒于下呵溪。方成列，敬业谓其徒曰："自知衣甲非厚者居后。"众乃争退。孝逸之师因其动噪而奔击，乃大破焉。
又曰：建中初，田悦反，以兵围临淄、洺、邢州，诏以李晟为神策先锋都知兵马使，与河东节度使马燧、昭义军节度使李抱真合兵救临淄，寻加兼御史中丞。河东昭义军攻杨朝光于临淄南，晟与河东骑将李自良、李奉国击悦于双岗，悦兵却，遂斩朝光。战于临淄，诸军皆却。晟引军渡淄水，乘冰而济，横击悦军，诸军复振，击悦，大破。败悦于洹水，以功加检校左散骑常侍，实封百户。
又曰：德宗以李晟兼魏府左司马。居无何，朱滔、王武俊皆反，联兵救田悦。悦深壁不战，以老王师。时武俊遣兵围康日知于赵州。晟乃献状请解赵州围，因合义武节度使张孝忠以军图范阳。上大壮之，乃加晟御史大夫，俾禁兵将莫仁擢、赵光铣、杜季玼皆隶焉。晟乃自魏州直趋赵州，贼解围而去。晟留赵州三日，与义武合军，而北略恒州，围朱滔将郑济于清苑，决水灌之。田悦、朱滔、王武俊皆遣兵来救，战于白楼。贼犯义武，义武军却，晟引步骑数百击破之，景济所乘马连中流矢。逾月，城中益急，滔、武俊大惧，乃自魏县悉兵来救，复围晟军。晟内围景济，外与滔等拒战，日数合，自正月至于五月。会晟病甚，不知人数焉，军使合谋，乃以马与晟，引军还定州，贼不敢逼。
《三国典略》曰：后周军围晋阳，齐人望之，如黑云四合。高延宗胜兵四万人，婴城布阵，躬与齐王宪交兵，自申至酉，死者甚众。帝逐北入城，当天门顿营，焚佛寺，光烛天地。延宗率众排军向前，我军遂却，人相蹂死者颇众。齐人欲闭门，以阃下积尸，扉不得阖。帝从数骑崎岖危险，仅得出门，侍臣歼焉。惟左仕上士库狄嵚侍从，时四更也。延宗以帝长须，使于积尸之下求之，不得。士卒既胜，乃入坊饮，延宗不复能整顿之。帝出城饥甚，将谋遁免，开府宇文忻进曰："陛下乘胜至此，今者破竹其势已成，奈何弃之而去？"会延宗使开府段畅以千人击帝，畅以众降，盛言城内空虚，更无继援。帝乃驻马召兵，旗鼓复振，攻三门，克之。延宗率众苦战，尸骸塞路。辰时力屈，轻骑走出城北，于人家擒之。延宗见帝，自投于地，帝欲执其手，固辞曰："死人手也，恐逼至尊。"帝强执之，曰："两国天子，有何怨恶，直为百姓而来耳，勿怖。"终不杀。
又曰：齐师伐梁，大至于锺山龙尾，周文育请战，陈霸先曰："兵不逆风。"文育曰："事急矣，当决之，何用古法？"抽槊上马，杀伤数百人。齐军乃移营于幕府山。
又曰：侯景次于涡阳，有车数千两，马数千匹，甲士四万人。慕容绍宗戎卒十万，旗甲耀日。方轨长驱，鸣鼓并进，景使谓之曰："公等为欲送客，为欲定雌雄？"绍宗对曰："当欲公决胜负。"遂顺风以阵，景闭其垒，风止乃出。绍宗曰："侯景多诡诈，好掩人背，咸宜备之。"景果令入阵者皆短兵，但斫人胫及马足。东魏军大败，绍宗坠马。
又曰：陈霸先众军自覆舟东移，顿郊坛北，齐人相对，侯安都谓萧摩诃曰："卿骁勇有名，千闻不如一见。"摩诃对曰："今日令公见矣。"命众军秣马蓐食，迟明攻之。侯安都坠马被围，萧摩诃独骑大呼，直冲齐军，齐军披靡。安都乃免。霸先乃自率帐内麾下出幕府山南，吴明彻、沈泰等众军首尾击之，齐人大溃，自相蹂藉，壅川塞谷。
《庄子》曰：惠子见戴晋人，戴晋人曰："有所谓蜗者，君知之乎？"曰："然。""有国于蜗之左角者，曰触氏；有国于蜗之右角者，曰蛮氏。时相与争地而战，伏尸数万，逐北旬有五日而后返。"诚知所争者若此之细，则天下无争矣。
《文子》曰：庙战者帝，神化者王。庙战者，法天道也；神化者，明四时也。
《列子》曰：黄帝与炎帝战于版泉之野，率熊罴狼豹䝙虎豹前，驱雕鹖鹰鸢为旗帜，此以力使禽兽也。
《孟子》曰：争地以战，杀人盈野；争城以战，杀人盈城。此所为率土地而食人肉，罪不容于死也。
《六韬》曰：以少击众，必以日之暮；以众击众，必以日之早。
《穰苴兵法》曰：以战出战，虽战，可也。战，春不东，秋不西，月食还师，所以止战也。
《古司马兵法弱》曰：凡军，使法在巳曰专，与不畏法曰法。军无小听，战无小利。(小听谓轻听敌人，称其虚弱，危败易胜，以喜士众，沮备预也。小利谓小敌击诱于饵，数为小战也。)
又曰：凡五兵，长以卫短，短救长；迭战则久，皆战则强。(迭，更也。言更息则可堪久。悉举兵战，众多者强。)
《孙子》曰：兵以诈立，以利动，以分合，变者也。(兵一分合，以敌为变。兵法诡诈，以利动敌心或合离，为变化之术也。)故其疾如风，(言进退应机。)其徐如林，(不见利不前也。如风吹林木，小动而其大不够。)侵掠如火，(疾也，抄掠财物，如炎火之猛烈。)不动如山，(守也，不信敌之诳惑，安固如山。)难知如阴，(莫测如天之阴云，不见列宿之象。)动如雷霆。(盛猛速疾，不及应也。故太公曰：疾电不及瞋目也。)指向分众，(因敌而制胜也。旌旗之所指向则往分离其师众也。)先知迂直之计者胜，此军争之法也。
又曰：我专而敌分。(我专一而敌分散也。)我专为一，敌分为十，是以十共其一也，(我料见敌形，审其虚实，故所备者少，专为屯以我之专击彼之散卒，为十击其一也。)则我众而敌寡。(我专为一，故众；敌分为十，故寡。)能以众敌寡者，则吾所与战者约矣。(言约少而易胜。)吾所与战之地不可知也，(言举动微密，情不可使彼知吾所举，知吾所集也。)不可知则敌所备者多，敌所备者多则吾所与战者寡矣。(形藏，故疑则分离其众备我也，言少而易击故也。)故备前则后寡，备后则前寡，备左则右寡，备右则左寡，无不备者无不寡。(言敌之所备者多，则士卒无不分散而少。)寡者备人者也，(敌分散而少，皆先备人也。)众者使人备己者也。(敌所以备多己者，由我分其众散故也。)故知战之地，知战之日，则千里而会战；(以度量知空虚，先知战地之形又必战日，则可千里期会，先往以待之。若敌以先至，不往可以劳之。)不知战地，不知战日，则左不能救右，右不能救左，前不能救后，后不能救前，而况远者数十里，近者数里乎？(敌以先居形势之地，已方趋利欲战，则左右前后，惑疑进退，不能相救，况数十里之间也。)故善用兵者，譬如帅然。帅然者，常山之蛇也，击其首则尾至，击其尾则首至，击其中则首尾俱至。(夫善战也必知战之日，知战之地，度道假期，分军离卒，远者先进，近者后发。千里之会，同时而合。若会都市，其会地之日，无令敌知，知之则所备处少，不知所备处多，备寡则专，备多则分，分则力散，专则力并也。)
又曰：夜战多火鼓，昼战多旌旗，所以变民之耳目也。故三军可夺气，将军可夺心。(《左氏传》言：一鼓堕作气，再而衰，三而竭也。)是故朝气锐，昼气惰，暮气归。善用兵者，避其锐气，击其堕归也。
又曰：胜者之兵先胜而后求战；败者之兵先战而后求胜。
又曰：围地则谋，死地则战。疾战则存、不疾战则亡者，为死地。
《吴子》曰：用兵之道，先明四轻二重。使地轻马，使马轻车，使车轻人，使人轻战。锋锐甲坚则人轻战。
《吕氏春秋》曰：赵氏攻中山，中山之多力者五丘鸠，衣铁甲，操铁杖以战，所击无不碎，所冲无不陷。以车投车，以人投人。
又曰：赵简子攻卫，自将兵。及战，且远立又居于犀橹之下，鼓之而士不起，简子投桴而叹曰："呜呼！士之弊一若此乎？"行人烛过免胄横戈而进曰："君不能耳，士何弊之有？"简子艴然作色曰："寡人之无使，而身自将是众也，子亲谓寡人无能，有说则可，无说则死。"对曰："昔吾先君献公即位五年，兼国十九，用此士也。惠公即位二年，淫色暴慢，身好玉女，秦人袭我，去绛七十里，用此士也。文公即位二年，砥之以勇，三年而士尽果敢；城濮之战，五败荆人；围魏取曹，拔石社；定天子之位，成尊名于天下；用此士也。亦有君不能耳，士何弊之有？"简子乃去犀蔽犀橹而立于矢石之所及，一鼓而士毕乘之。简子曰："与吾得革车千乘也，不如闻行人烛过之一言。"行人烛过可谓能谏其君矣。
又曰：昔荆恭王与晋厉公战于鄢陵，荆师败，共王伤。临战，司马子反渴而求饮，竖阳谷操参酒而进之。(酒器受三升曰参。)子反曰："訾！退！酒也。"竖阳谷曰："非酒也。"子反曰："訾退，却。"竖阳谷又曰："非酒也。"子反受而饮之。子反之为人也嗜酒，甘之而不能绝于口，醉。战既罢，共王欲复战而谋事，使人召子反。子反辞以心疾。共王驾而往视之，入幄中，闻酒臭而还，曰："今日之战，不谷亲侍，所恃者司马也。而司马又若此，是忘荆国之社稷，而不恤吾众。不谷无与伤战矣。"于是罢师去之，斩司马子反以为战。故竖阳谷之进酒也，非以醉子反也，其心以忠也，而适足杀之。故曰小忠，大忠之败也。
又曰：齐、与晋战，平阿之馀子亡戟得矛，(平阿，齐邑。余子，官氏。)退而去，不自快，谓路之人曰："亡戟得矛，可以归乎？"路之人曰："戟亦兵也，矛亦兵也，亡兵得兵，何为不可以归？"去行，心犹不自快也，遇高堂之孤叔无孙，(孤，特，位尊也。叔，姓。无孙，名。)馀子当其马前曰："今者战，亡戟得矛，可以归乎！"叔无孙曰："矛非戟也，戟非矛也，亡戟得矛，岂亢责也哉？"(亢，当。)平阿馀子曰："嘻！还反战，趋尚及之。"遂战而死。
又曰：吴起谓商文曰："马与人敌在前，援桴一鼓，三军之士，乐死若生，子与我孰贤？"商文曰："吾不如子。"
《淮南子》曰：昔晋文公将与楚战城濮，问于咎犯曰："为之柰何？"咎犯曰："仁义之军，不厌忠信；战阵之戎，不厌诈伪。君其诈之而已。"问雍季，雍季对曰："焚林而猎，偷多兽，必无兽。以诈伪愚人，虽偷利厚，亦无复利，其正之而已矣。"于是不听雍季之计，而用咎犯之谋，与楚人战，大破。还赏有功者，先季雍，左右曰："城濮之战，咎犯之谋也，赏先季雍者，何也？"文公言曰："咎犯之言一时之权也。季雍之言，万世之利，吾岂可以一时之权而先万世之利哉！"
又曰：敌溃而走，后必可移；适迫而不动，名之曰奄迟；击之如雷霆；斩之若草木；耀之若火电。欲疾以速，人不及步，车不及以转毂，兵如植木，弩如羊角。人虽众多，势莫敢格。
《春秋感精符》曰：强杰并侵，兵雷合龙门，血溺骖。(宋均曰：龙门，鲁门也。时与宋齐战败，相杀血溺骖马者也。)
贾谊《新书》曰：黄帝行道，炎帝不听，故战涿鹿之野，血流漂杵。
《三辅旧事》曰：武帝发兵攻卫太子，连斗五日，白虎门前沟中血流没足。
《列女传》曰：汤受命而伐桀，战于鸣条。(鸣条，南夷地名。)桀师不战，汤遂放桀，与末嬉嬖妾同舟浮海，死于南巢之山。
《诸葛亮兵法》曰：山陵之战，不仰其高；水上之战，不逆其流；草上之战，不涉其深；平地之战，不逆其虚，此兵之利也。故战斗之利，惟气其形也。
《卫公兵法》曰：凡事有未形同而势异者，亦有势同而形别者。若顺其可，则一举而功济；如从未可，则暂动而必败。故孙膑曰："计者因其势而利导之。"《兵法》曰："百里趋利则蹶上将，五十里而趋利者半至。"善动敌者，形之而敌从之，与之而敌取之，以奇动之，以本待之。此战势之要术也。若我士卒以齐，法令以行，奇正以设，置阵以定，誓众以毕，上下已怒，天时已应，地利已据，鼓角以震，风势以顺，敌人虽众，其奈我哉？譬虎之有牙，兕之有角，身不蔽捍，手无寸刃，而欲搏之，势不可触，其亦明矣。故兵有三势：一曰气势，二曰地势，三曰因势。若将勇轻敌，士卒乐战，三军之众，志厉青云，气等飘风，声如雷霆，此所谓气势也。若关山狭路，大阜深涧，龙蛇蟠阴，羊肠狗门，一夫守险，千人不过，此谓地势也。若因敌怠慢，劳役饥渴，风波惊扰，将吏纵横，前营未舍，后军半济，此谓因势也。若遇此势，当潜我形，出其不意，用奇设伏，乘势取胜。是以良将用兵，审于机势，而用兵仍须鼓而怒之，感而勇之，赏而劝之，激而扬之。若鸷之攫，兽之搏，必修其牙距，度力而下，远则气衰而不及，近则形见而不得。故良将之战，必整其三军，砺其锋甲，设其奇伏，量其形势，遥则力疲而不及，近则敌知而不应。若不通此机，乃智不及于鸟兽，亦何能取胜于勍寇乎？乃须怒士鼓众，使之奋勇，故能无强阵于前，无坚城于外。以弱胜强，必因势也。
杨子云《长杨赋》曰：高祖奉命，顺斗极，运天关，横巨海，漂昆仑，提剑而叱之。所过麾城摲邑，下将降旗。一日之战，不可殚纪。
潘安仁《西征赋》曰：追皇驾而骤战，望玉辂而纵镝。
潘安仁《射雉赋》曰：若夫多疑少决，胆劣心捐，内无固守，出不交战。
《谢玄晖诗》曰：炎灵剑遗玺，当涂骇龙战。
《李少卿答苏武书》曰：疲兵载战，一以当千。
陆士衡《辨亡论》曰：我陆公挫之西陵，覆师改绩，因而后济，绝命永安。续以濡须之寇，临川摧锐；蓬笼之战，只轮不反。
