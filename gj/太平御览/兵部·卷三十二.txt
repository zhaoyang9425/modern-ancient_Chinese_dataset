○阵
《尚书》曰：武王与纣癸亥阵于商郊。
《左传》曰：晋将荀吴败燕无终及群狄于太原，崇卒也。(无终，山戎。)初将战，魏舒曰："彼走我车，所遇又阨，(地险不便也。阨，乌介反。)以什共车必克。(更增十人，当一车之用。)困诸厄，又克。(车每用于厄道，今去车，故为必克也。)请皆卒，(去马为步卒。)自我始。"乃毁车以为行，(魏舒先自毁其属车，为步阵。行，户郎反。)五乘为三伍。(乘车者，车三人，五乘十五人，今改去车，更以五人为伍，分为伍，三也。)为五阵以相离，两于前，伍于后，专为右角，参为左角，偏为前拒，(皆临时处置之名也。)以诱之。狄人笑之。(笑其失常。)未阵而薄之，大败。
又曰：王以诸侯伐郑，郑伯御之。原繁、高渠弥以中军奉公，为鱼丽之阵，先偏后伍，伍承弥缝。(杜预注曰：此鱼丽之法。)
又曰：宋为乘丘之役故侵我。公御之。宋师未阵而薄之，败诸鄑。凡师，敌未阵曰败某师，皆阵曰战，大崩曰败绩，得隽曰克，覆而败之曰取某师，京师败曰王师败绩于某。
又曰：宋公及楚人战于泓。司马子鱼曰："彼众我寡，及其未济，请击之。"公曰："不可。"既阵而后击之，宋师败绩。公伤股，门官歼焉。(门官，守门者也。)国人皆咎公。公曰："古之为军也。不以阻隘。寡人虽亡国之馀，(宋，商纣之后。)不鼓不成列。"(耻以诈胜也。)
又曰：晋楚将战，晋栾书曰："楚师轻窕，固垒而待之，三日必退。退而击之，必获候胜焉。"郤至曰："楚有六间，不可失也：其二卿相恶，(子重、子反也。)王卒以旧；(罢老不代。)郑阵而不整；蛮军而不阵；(蛮夷从楚，不结阵也。)阵不违晦；(晦月终阴之尽，故兵家以为忌。)在阵而嚣，(嚣，喧哗也。)合而加嚣，(阵合宜静而益有声。)各顾其后，莫有斗心，人(恤其所底)各恤其死。旧必不良，以犯天忌。我必克之。"
又曰：宋公子谋逐华䝙，卫公子朝救宋，与华氏战于赭丘。郑翩愿为鹳，其御愿为鹅。(郑翩，宋大夫，与华䝙俱亡者。鹳，鹳阵也。鹅，雁行阵也。)
又曰：越子伐吴，吴人御之笠泽，夹水而阵。越子为左右勾卒，(勾卒，钩伍相着，引为左右屯也。)使夜或左或右，鼓噪而进。吴师分以御之。越子以三军潜涉，当吴中军而鼓之，吴师大乱。
又曰：鲁哀公为支离之卒，(阵名。)因祝史挥以侵卫，卫人病之。
又曰：吴越战于鸡父。公子光曰："请先者去备薄威，后者敦阵整衣。"遂克之。
又曰：郑子元请为左拒，以当蔡人，卫人为右拒，以当陈人。(阵名。)
《论语》曰：卫灵公问阵于孔子，孔子对曰："俎豆之事，则尝闻之；军旅之事，未之学也。"
《周书》曰：春为牝阵，弓为前行；夏为方阵，戟为前行；季夏为圆阵，矛为前行；秋为牡阵，剑为前行；冬为伏阵，楯为前行。是为五阵。
《史记》曰：黄帝有涿鹿之战，以定火灾；颛顼有共工之阵，以平水害。
《汉书·陈汤传》曰：汤伐西域，置扬威、白虎、合骑三校。(张宴曰：西域阵名。)
又曰：韩信为相国，击齐，齐王走高密，信追至高密西。楚使龙且将，号二十万救齐。齐王使龙且并军与信战，夹潍水阵。信乃夜令人为万馀囊，盛沙以壅水上流，引军半渡，击龙且。佯不胜，还走。龙且果追渡水。信使人决壅囊，水大至。龙且军太半不得渡，即击，杀龙且，虏齐王广。遂平齐。
又曰：李陵至峻稽山，与单于相值，骑可三万围陵。陵军居山间，以大车为营，陵引士出营外为阵，前行持戟楯，后行持弓弩，令曰："闻鼓声而纵，闻金声而止。"虏见汉军少，直前就营。陵搏战攻之，千弩俱发，应弦而倒。虏还走上山，汉军追杀千人。
又曰：卫青军出塞千余里，见单于兵阵而待。于是青令武刚车自环为营，(张晏曰：兵车也。)而从五千骑往当匈奴。
《晋书》曰：卞壸字望之，子眕及盱同没阵，母抚二子尸哭曰："父为忠臣，汝为孝子，夫何恨乎！"下士翟汤曰："父死于君，子死于父，忠孝之道，萃于一门。"
王隐《晋书》曰：马隆击凉州，恶虏断道。隆作八阵图车营并追，狭则木屋施轮并前，智谋纵横，出其不意，故能成功。
《后魏书》曰：文成帝和平二年，制战阵之法十有馀条，因大傩曜兵，有飞龙、腾蛇、鱼丽之变，以示威武。
《隋书》曰：周法尚为定襄太守。时帝幸榆林，法尚朝于行宫。内史令元寿言于帝曰："汉武出塞，旌旗千里。今御营之外，请分为二十四军，日别遣一军发，相去三十里，旗帜相望，钲鼓相闻，首尾连注，千里不绝。此亦出师之盛者也。"法尚曰："不然。兵亘千里，动间山川，卒有不虞，四分五裂。腹心有事，首首未知，道阻且长，难以相救。虽是故事，此乃取败之道也。"帝不怿，曰："卿意以为如何？"法尚曰："结为方阵，四面外拒，六宫及百官家口并住其间。若有变起，当头分抗，内引奇兵，出外奋击，车为壁垒，重设钩陈，此与据城理亦何异！若战而捷，抽骑追奔，或战不利，此屯营自守。臣谓牢固万全之策也。"帝曰："善。"因拜左武卫将军，赐良马一匹，绢三百匹。
《唐书》曰：太宗自为真草书屏风，以示群臣。笔力遒劲，为一时之绝。先是，人间有羲之书，凡真、行二百九十纸，装为七十卷，草书二千纸，装为八十卷。每听览馀闲时，取临玩焉。谓朝臣曰："书小道，初非急务，时或留心，犹胜弃日。凡诸艺业，未有学而不得者也。病在心力懈怠，不能专精耳。朕少时为公子，未遭阵敌；义旗之始，乃平寇乱。每执鼓，必自指捴。习觏兵阵，即知强弱。常取吾弱对其强，强对其弱。敌犯其弱，追奔不逾百数十步，吾击其弱，必突过其阵，自背而反击之，无不溃。多使此而制胜，思得其理深也。今吾临人之书，殊学于形势，惟在求其骨力，及得骨力而形势自生耳。然吾所为，皆先作意，是以果能成也。"
又曰：太宗制《破阵乐舞图》：左圆右方，先偏后伍，鱼丽鹅鹳，箕张翼舒，交错屈伸，首尾回互，以象战阵之形。令起居郎吕才，依图教乐工一百二十人，被甲执戟而习之。凡为三变，每变为四阵，有来往疾徐击刺之象，以应歌节，数日而就，更名《七德》之舞。
又曰：高宗御武成殿，亲试制举人，问之曰："兵书云天阵、地阵、人阵，其说如何？"举人员半千对曰："臣观载籍，此说颇多，或谓天阵偏伍弥缝也。以臣愚见，谓不然矣。夫师出以义，有若时雨，得天之时，此天阵也。兵在足食，且耕且战，得地之利，此地阵也。善用兵者，使三军之士如父子兄弟，得人之和，此人阵也。三者去矣，其何以战？"高宗嗟赏之，擢居上第。
《家语》曰：战阵有列矣，而勇为本。
《国语》曰：吴王之军为方阵：白裳、白旗、素甲、白羽，望之如荼；(茅也。)左军赤裳、赤旟，望之如火；右军玄裳、玄旗，望之如墨
《庄子》曰：徐无鬼谓武侯曰："军无盛鹤，列于丽谯之间。"(鹤，列阵名。丽，谯楼也。)
《鬻子》曰：武王伐纣，虎旅百万，陈于商郊，起自黄鸟，讫于赤甫，走如疾风，声如震霆。武王乃使太公把旄以麾之，纣军反走。
《尉缭子》曰：梁惠王问尉缭曰："吾闻黄帝有刑德，可以百战百胜，有之乎！"尉缭曰："不然。黄帝所谓刑德者，天官时日、阴阳背向者也。黄帝者，人事而已矣。何以言之？武王伐纣，背清水，向山陵，以万二千击纣之亿有八万，断纣头悬于白旗，岂不得天官之阵哉！"
《孙子》曰：善用兵者，譬如常山之蛇也，击其首则尾至，击其尾则首至，击其腹则首尾俱至。
《傅子》曰：兵法云："内精八阵之变，外尽九成之宜，然可以用奇也。"
盛弘之《荆州记》曰：鱼腹县盐井以西，石碛平旷，聘望四远，诸葛孔明积细石为垒，方可数百步。垒西郭，又聚石为八行，相去二丈许，谓之八阵图。曰八阵既成，自今行师，庶不复败。自后深识见者，并莫能了。桓宣武伐蜀，经之，以为常山蛇势。
《六韬》曰：武王问太公曰："凡用兵为天阵奈何？为地阵奈何？为人阵奈何？"太公曰："星辰、日月、斗杓，一左一右，一迎一背，谓之天阵；丘陵水泉，亦有左右前后之利，此谓地阵；用车用马，用文用武，谓之人阵。"武王曰："善。"
又曰：武王问曰："引兵入诸侯之地，高山盘石，其避无草木，四面受敌，士卒惑迷，为之奈何？"太公曰："当为云象之阵。"
《兵钤》曰：有运衡阵，洞当阵，龙腾阵，鸟翔阵，握机阵，虎翼阵。
《兵书要决》曰：孙子称：无要正正之旗，无击堂堂之阵。正正之旗者，谓行军也，前后正治，故不可要而击之也；堂堂之阵者，谓营军也，堂堂不冒乱者，不可就而击之。
《黄石公记》曰：使商人为前兵者，象白虎阵；使羽人为前兵者，象玄武阵；使征人为前兵者，象朱雀阵；使角人为前兵者，象青龙阵，亦曰旬始阵。
又曰：彼以直阵来者，我以方阵应之。方来，锐应之；锐来，曲应之；曲来，圆应之；圆来，直应之。直木，方金，锐火，曲水，圆土也，各以能克者，应胜之。
《诸葛亮军令》曰：连冲阵，狭而厚也。
《卫公兵法》曰：诸逢贼布阵，须有次第。先右虞候改为首，其次右军，其次前军，其次中军，其次后军，其次左军，其次左虞候。其诸军跳荡奇兵马军，各随本军，以次行至战所，并于本军战锋队前布列，待五方旗节度。如战锋等队打贼不入，其跳荡奇兵排后即入。山谷林木蒙密之处，并渡水狭路及下营战处，百里以来，总须搜踏清静。不然，兵引过半，临战下营，伏兵起发，致损军旅。其收军还营，却抽左虞候先入，即左军、后军、中军、前军、右军、右虞候次之。诸贼徒恃固，阻山布阵，不得横列，兵士分立，宜为坚阵。其阵法弩手、弓手，与战锋队相间引，前两队两边相翊。布列既定，诸军既听角声。其角声节度一准前，看黄旗向贼亚，闻鼓声发，诸军弩手弓手及战锋队，各令人捉马，一时笼枪大叫齐入。若弩手弓手战锋等队引退，跳荡奇兵队一时齐入，战锋等队排比回面，还与奇兵同入。如见黄旗却立不亚，及闻金钲声乃止。膊上架枪引还，各于旧处，准前听角声。卷幡簇队一准前，如便放散，即更听一会角声，依军次引发。
又曰：诸方阵既成，逢贼斗战，或打头，或打尾。打头其阵行，不前进；阵既不进，自然牢密。如其打尾，头行不停，其阵中间，多即断绝，须面列各定，总管都狎干当，勿令断绝。
《太白阴经》曰：黄帝设八阵之形；车厢洞当，金也；车上中黄，土也；鸟云乌翔，火也；折冲，木也；龙腾却月，水也；雁行鹅鹤，天也；轮车，地也；飞翼浮阻，巽也。风后亦演渥奇图云：以正合，以奇胜，或合而为一阵，或散而为八。聚散之势，节制之度，复置虚实二垒，力牧亦创营图。其后秦由余、蜀诸葛亮，并有阵图以教人战。夫营垒教图，使士卒知进止，识金鼓，其应敌战不可预形，故其战胜不复而应形无穷。兵形象水，因地而制形。兵因敌而制胜，能与敌变化而取胜者谓之神，则其战阵无图明矣。而庸将以教习之阵为战敌之阵，不亦谬乎！
又曰：合而为一阵，终一阵之中，离而为八阵。听音望麾，以出四奇。飞龙、虎翼、鸟翔、蛇盘，为四奇阵；地、天、风、云，为四正阵。夫善战者，以正合，以奇胜，奇正相生，如环之无端，孰能穷之？奇为阳，正为阴，阴阳相薄而四时行焉。奇为刚，正为柔，刚柔相得而万物成焉。奇正之用而万物无所胜焉。
又曰：《天阵经》曰：风后演握奇图、(自一阵之中分为八阵，天有冲，或圆，布形。黄帝曰：少则为员，利为主，色尚玄为干。)地阵、(黄帝曰：壮则为方，利为主，色尚黄为坤。)风阵。风附于天，风象峰，其形锐，首利为客，色尚赤，为巽。云阵，云附于天。(太公曰：左右相向是也。其形锐首，利为主，色尚白，已前为四正为坎。)飞龙阵，(其形屈曲象龙，利为主，色尚生，玄下赤为震。)虎翼阵，(居中张翼而进，其形踞。利为主，色尚上黄下青为兑。)蛇盘阵，(太公曰：围绕之义，其形宛转，利为主，色尚上黄下赤为艮。)鸟翔阵。(太公曰：突击之战，其形迅急，利为客，其色尚上玄下白为离。)
又曰：天阵居干为天门，地阵居坤为地门，风阵居巽为风门，云阵居坎为云门，飞龙居震为飞龙门，武翼居兑为武翼门，鸟翔居离为鸟翔门，蛇盘居艮为蛇盘门。天、地、风、云为四正门，龙、虎、鸟、蛇为四奇门，干、坤、艮、巽为阖门，坎、离、震、兑为开门。
