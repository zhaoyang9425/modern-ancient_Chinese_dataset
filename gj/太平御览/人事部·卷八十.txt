○贞女上
《毛诗》曰：《汉广》，德广所及也。文王之道，被于南国，美化行乎江汉之域，无思犯礼，求而不可得。"南有乔木，不可休息。汉有游女，不可求思。汉之广矣，不可泳思。江之永矣，不可方思。"
又曰：《行露》，召伯听讼也。衰乱之俗微，贞信之教兴，强暴之男不能侵陵贞女也。"谁谓雀无角，何以空我屋？谁谓女无家，何以速我狱？虽速我狱，室家不足。"
又曰：《柏舟》，共姜自誓也。卫世子共伯早死，其妻守义，父母欲夺而嫁之。誓而弗许，故作是诗以绝之也。"泛彼柏舟，在彼中河。髡彼两髦，实惟我仪。之死矢靡它！母也天只，不谅人只。"
《礼记》曰：文伯之丧，敬姜据其床而不哭，曰："昔者吾有斯子也，吾以为将为贤人也。吾未尝以就公室。今及其死也，朋友诸臣未有出涕者，而内人皆行哭失声。斯子也。必多旷于礼矣夫！"
《谷梁传》曰：宋灾，伯姬卒。《传》曰："取卒之日加之灾上者，见以灾卒也。其见以灾卒奈何？伯姬之舍失火。左右曰：夫人少避火乎？伯姬曰：妇人之义，傅母不在，宵不下堂。遂逮于火而死，妇人以贞为行者也。伯姬之义，妇道尽矣。详其事，贤伯姬也。
《战国策》曰：韩取聂政尸暴于市，县购之千金。久之，莫知谁子。正姊闻之，曰："弟至贤，爱妾之躯，灭吾弟名，非弟意也。"乃之韩，视之，曰："勇哉！今死而无名，父母既没矣。兄弟无有，此为我故也。夫爱身不扬弟之名，不吾忍也。"乃抱尸而哭之，曰："此吾弟轵深井里聂政。"亦自杀于尸旁。晋、楚、齐闻之，曰："非独聂政之能，乃其姊者亦烈女也。"
《史记》曰：巴寡妇清，其先得舟穴，而擅其利数世，家亦不訾。寡妇能守其业，用财自卫，不见犯，秦皇帝以为贞妇而客之。
袁弘《后汉纪》曰：初，弘农王唐姬，故会稽太守唐瑁女也。王薨，父欲嫁之，不从。及关中破，为李傕所略，不敢自说也。傕欲妻之，姬弗听。尚书贾诩闻之，以为宜加爵号。于是，迎置于园，拜为弘农王妃。
谢承《后汉书》曰：曹节弟破石，为越骑校尉。越骑营五伯妻，有美色，破石从求之，五伯不敢违。妻执意不肯行，遂自杀。
鱼豢《魏略》曰：庞毓外祖父为人所杀。其二子弱，不能报。毓母载车出，与仇家相逢于府门外，乃拔刀下车，手斫杀之。州郡义其女人能如此，纵而不问。及毓长大，节行又如此，故令酒泉画其母子仪像于厅壁，而铭赞之。
谢灵运《晋书》曰：刘曜、王弥入于京都，焚烧宫庙六宫，幽辱愍怀太子妃，妃拔刃距贼曰："吾皇太子妃，义不为逆胡所污。"遂见害。
何法盛《晋中兴书》曰：张茂，初起义讨贼，陈武一郡用全。中宗初，镇召为掾属，中兴累迁至太子右卫，率为吴国内史，为沈充所杀。茂妻陆氏，散家财，合义军助国讨充。诣阙上书，理茂忠节，诏书褒叹，追赠太仆卿。
邓粲《晋纪》曰：前始兴太守尹虞起兵于巴陵日，号监军以讨杜弢，连战稍胜，遂进长沙，为弢所没。初败，略虞二女，皆国色也，将妻之。女不肯，曰："我父二千石，终不为贼作妇，有死而已。"及虞攻贼，贼杀之。
又曰：散骑常侍梁纬妻辛氏，陇西人也。刘曜欲妻之，使人扶取。因据地哭，从者亦哭，曜并杀之。
又曰：广平太守崔谅，表政谷孰长崔希子休妻石氏，年十馀岁，为邦邑所宗。既归郑氏，为九族所重。休前妻女少孤，父希临终，有庶子沉生。是时，汉未大乱，希命弃之。石氏曰："奈何使舅爱之至不存活乎？宁割肌肤之恩以存顾援之命。"养沉及前女，力不兼举，九年之中，三不举子。
《梁书》曰：王僧辩母贞敬太夫人，夫人姓魏氏。僧辩父神念以天监初董率徒众据东关，退保合肥巢湖西，因娶以为室，生僧辩。性甚安和，善于绥接，家门内外，莫不怀之。初，僧辩下狱，夫人流泪徒行，将谢罪，世祖不与相见。时贞惠世子有宠于世祖，军国大事多问焉。夫人往诣阁，自陈无训，涕泗呜咽，众并怜之。及僧辩免出，夫人深相责励，辞色俱严。云："人之事君，惟须忠烈，非但保佑当世，亦乃庆流子孙。"及僧辩克复旧京，功盖天下，夫人恒自谦损，不以富贵骄物，朝野咸共称之，谓为明哲妇人也。
崔鸿《前秦录》曰：苻登妻毛氏，毛与之女也。善骑射，营垒既陷，犹弯弓跨马率壮士数百与姚苌交战，杀贼七百馀人，众寡不敌，吻苌所执。毛有姿色，苌将纳之，毛骂曰："天子皇后，安可为贼羌所辱。"苌杀之。
崔鸿《前赵录》曰：陕有妇人十九，嫠居，事叔姑甚谨，其家欲夺而嫁之，此妇毁面自誓。
崔鸿《后凉录》曰：建中将军、辽东太守吕宪妻苻氏，年十五，有姿色，宪率自杀。
《后凉录》曰：初，吕绍之死也，美人敦煌张氏，年十四，为沙门，清辩，有姿色，吕隆见而悦之，遣中书郎裴敏说之。张氏善言理，敏为之屈。隆亲逼之，张氏曰："钦乐至法，故投身道门，且一辱于人，誓不毁节，今逼如此，岂非命也。"升门楼自投于地，二胫俱折，口诵佛经，俄而卒。
又曰：吕超杀纂，纂后氏扩及侍婢数人，殡纂于城西，超问杨氏玉玺何在？杨氏怒曰："尽怀之矣。"杨氏，国色也，超将妻之，谓父桓曰："后若自杀，祸及卿宗。"桓以言告杨氏，杨氏曰："大人本卖女与氐以图富贵，一之以甚，可复使女辱于二氐乎？"桓不能强，乃自杀。
《后魏书》曰：泾州贞女仙氏，许嫁彭老生为妻，币娉既毕，未成礼，率行贞淑，居贫常自舂汲，以养父母。老生辄往逼之。女曰："与君礼命虽毕，二门多故，未相见，何由不禀父母，擅见陵辱！若苟行非礼，正可身死耳。"遂不肯从。老生怒而刺杀之，取其衣服。女尚能言，临死谓老生曰："先身何罪，与君相遇。我所以执节自固者，宁更有所邀？正欲奉给君耳。今反为君所杀，若魂灵有知，自当知报。"言终而绝。老生持女衣服珠璎至其叔宅，以告叔。叔曰："此是汝妇，奈何杀之，天不佑汝。"遂执送官。太和七年，有司劾以死罪。诏曰："老生不仁，侵陵贞淑，原其强暴，便可诛戮。而女守礼履节，没身不移，虽处草莱，行合古迹，宜赐美名，以显风操。其标墓旌善，号曰贞女。"
又曰：勃海封卓妻，彭城刘氏女也。成婚一夕，卓官于京师，后以事伏法。刘氏在家，忽然梦想，知卓已死，哀泣不辍。诸嫂喻之不止，鞠挟，凶问果至，遂愤叹而死。时人比之秦嘉妻。中书令高允念其义高而名不著，为之诗。
又曰：平原鄃县女子孙男玉，夫为零县民所杀。追执雠人，男玉欲自杀之，其弟止而不听。男玉曰："女人出适，以夫为天，当亲自复雪，云何假人之手！"遂以杖殴杀。有司处死以闻，显祖诏曰："男玉重节轻身，以义犯法，缘情定罪，理可原，其特恕之。"
《隋书》曰：杨庆，王世充以兄女妻之，署荥州刺史。及世充将败，庆欲将其妻同归长安。其妻乃告之曰："国家以妾奉箕帚于公者，欲以申厚意，结公心耳。今叔父穷迫，家国将危，而公不顾婚姻，孤负付嘱。为全家之计，非妾所能责公也。妾若至长安，则公家一婢耳。何用妾为？愿得送还，君之惠也。"庆不许。其妻遂沐浴靓妆，饮药而死。庆遂归大唐，为宜州刺史。
又曰：玄务光母者，范阳卢氏女也。少好读书，造次以礼。盛年寡居，诸子幼弱，家贫不能就学，卢氏每亲自教授，勖以义方，世以此称之。仁寿末，汉王谅举毙薮，遣将綦良往山东略地。良以务光吻记室。及良败，慈州刺史上官政薄务光之家，见卢氏，悦而逼之，卢氏以死自誓。政为人凶悍，怒甚，以烛烧其身。卢氏执志弥固，竟不屈节。
又曰：孝女王舜者，赵郡王子春之女也。子春与从兄长忻不协，属齐灭之际，长忻与其妻同谋杀子春。舜时年七岁，有妹粲年五岁，璠年二岁，并孤苦，寄食亲戚。舜抚育二妹，恩义甚笃。而舜阴有复雠之心，长忻殊不为备。姊妹俱长，亲戚欲嫁之，辄拒不从。乃密谓其二妹曰："我无兄弟，致使父雠不复。吾辈虽是女子，何用生为？我欲共汝报复，汝意如何？"妹皆垂泣曰："惟姊所命。"是夜，姊妹各持刀逾墙而入，手杀长忻夫妻，以告父墓。因诣县请罪，姊妹争为谋首，州县不能决。高祖闻而嘉叹，特原其罪。
又曰：韩觊妻者，洛阳于氏女也，字茂德。父实，周大左辅。于氏年十四，适于觊。虽生长膏腴，家门鼎盛，而动遵礼度，躬自俭约，宗党敬之。年十八，觊从军战没，于氏哀毁骨立，恸感行路。每至朝夕奠祭，皆手自捧持。及免丧，其父以其幼少无子，将嫁之。誓无异志。复令家人敦喻，于氏昼夜涕泣，截发自誓。其父喟然伤感，遂不夺其志。因研掾之弟子世隆为嗣，身自扶育，爱同己生，训导有方，卒能成立。自孀居已后，惟时或归宁，至亲族之家，绝不来往。有尊卑就省谒者，送迎皆不出户庭。蔬食布衣，不听声乐，以此终身。
又曰：裴伦妻者，何东柳氏女也，少有风训。大业末，伦为渭源令。属薛举之乱，县城为贼所陷，伦遇害。柳时年四十，有二女及儿妇三人，皆有美色。柳氏谓之曰："我辈逢祸乱，汝父已死，我自念不能全汝。我门风有素，义不受辱于群贼，我将与汝等同死，如何？"其女等皆垂泣曰："惟母所命。"柳氏自投于井，其女及妇相继而下，皆重死于井中。
又曰：赵玄楷妻者，清河崔氏之女也。父儦，在《文学传》。家有素范，子女皆遵礼度。玄楷父为仆射，家富于财，重其门望，厚礼以娉之。玄楷甚敬崔氏，虽宰社私，不妄言笑，进止容服，动合礼仪。化及之反也，玄楷随至河北将归长安。至滏口，遇盗攻掠，玄楷仅以身免。崔氏为贼所拘，贼请以为妻，崔氏谓贼曰："我士大夫女，为仆射子妻，今日破亡，自可即死。遣为贼妇，终必不能。"群贼毁裂其衣，形体悉露，缚于箦床之上，将凌辱。崔诈之曰："今力已屈，当听处分，不敢相违，请解缚。"贼遽释之。妻因着衣，取贼佩刀，倚树而立曰："欲杀我，任加刀锯。若欲觅死，任来相逼！"贼大怒，乱射杀。玄楷后得杀妻者，支解之，以祭崔氏之柩。
又曰：锺士雄母者，临贺蒋氏女也。士雄仕陈，为伏波将军。陈主以士雄岭南酋帅，虑其反复，每质蒋氏于都下。及晋王平江南，以士雄在岭表，欲以恩义致之，遣蒋氏归临贺。既而同郡虞子茂、锺文华等作乱，举兵攻城，遣人召士雄，士雄将应之。蒋氏谓士雄曰："我前宰娠都，备尝辛苦。今逢圣化，母子聚集，没身不能上报，乌得为逆哉！汝若禽兽其心，背德忘义者，我当自杀于汝前。"士雄于是遂止。蒋氏复为书与子茂等，谕以祸福。子茂不从，寻为官军所败。上闻蒋氏，甚异之，封为安乐县君。
