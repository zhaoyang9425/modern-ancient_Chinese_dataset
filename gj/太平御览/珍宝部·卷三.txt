○玉上
《尚书·尧典》曰：在璇玑玉衡，以齐七政。(孔安国注曰：在，察也。璇，美玉。玑、衡，王者正天之器，可转运者。七政，日月五星各异政。舜察天文，齐七政，审已当天心与否。)
又《胤征》曰：火炎昆岗，玉石俱焚。(嵴曰岗。{山昆}山出玉。言火逸而害玉。)
又《禹贡》曰：华阳黑水，惟梁州，厥贡璆。(璆，玉名也。)雍州，厥贡惟球琳、琅玕。(球、琳，皆玉名。琅玉；玕，石而似珠。)
又《顾命》曰：成王被冕服，冯玉几。
又曰：大玉、夷玉、天球，在东序。
《尚书中候》曰：汤沉璧于洛，黑鸟随鱼止，化为黑玉，赤勒文。
《尚书说》曰：有人能起载玉英。(郑玄曰：玉，果实，能召载为骨衣也。)
《尚书大传》曰：尧致舜天下，赠以昭华之玉。
《周书》曰：武王俘商旧宝玉万四千，佩玉亿有八万。
《周礼·天官下》曰：玉府掌王之金、玉、玩好、兵器，凡良货贿之藏，共王之服玉、佩玉、珠玉、齐则共食玉。(玉是阳精之纯者，食之所御水气。)
又《春官上·大宗伯》曰：玉作六器，以礼天地四方。以苍璧礼天，以黄琮礼地，以青圭礼东方，以赤璋礼南方，以白琥礼西方，以玄璜礼北方。
《仪礼·聘礼》曰：凡执玉，无籍者袭。(郑玄注云：籍言修也。)
《大戴礼》曰：玉在山而木润，渊生珠而崖不枯。珠者，阴中之阳也，故胜火。玉者，阳中之阴也，故胜水。
《礼记·月令》曰：孟春之月，天子衣青衣，服苍玉。
又《曲礼上》曰：受珠玉者以掬。
又曰：执玉爵者弗挥。
又曰：执玉不趋。(志重玉也。)
又《檀弓》曰：石骀仲卒，(骀仲，卫大夫，石碏之族。)无适子，有庶子六人。卜所以为后者，(莫适立也。)曰："沐浴佩玉，则兆。"(言斋洁则得吉兆也。)五人者，则沐浴佩玉。石祁子曰："孰有执亲之丧而沐浴佩玉者乎？"不沐浴佩玉。(心正，且知礼。)
又《月令》曰：孟春之月，天子衣青衣，服苍玉。
又《玉藻》曰：古之君子必佩玉，右征、角，左宫、羽，(玉声所中也。微、角在右，事也，民也，可以劳；宫、羽在左，君也，物也，宜逸。)趋以采齐，(路门外之乐节也。门外谓之趋。齐，当为楚荠之荠。)行以肆夏，(登堂之乐节。)周还中规，(反行也宜圆。)折还中矩，(曲行也宜方。)进则揖之，退则扬之，然后玉锵鸣也。(揖之谓小俛，见于前也。扬之谓小仰，见于后也。锵，声貌。)
又曰：君子无故，玉不去身，君子于玉比德焉。(故谓丧与灾。)天子佩白玉而玄组绶，公侯佩山玄玉而朱组绶，大夫佩水苍玉而纯组绶，世子佩瑜玉而綦组绶，士佩瓀玟而缊组绶。(玉有山玄、水苍者，视之文色所似也。绶者，所以贯佩玉相承受者也。)
又《学记》曰：玉不琢不成器，人不学不知道。
又《聘义》曰：子贡问于孔子曰："敢问君子贵玉而贱珉，何也？为玉之寡，珉之多与？"孔子曰："非为珉之多，故贱之也，玉之寡，故贵之也。夫昔者，君子比德于玉焉：温润而泽，仁也；缜密而栗，知也；(缜，致也。栗，坚貌。)廉而不刿，义也；(刿犹伤也。义者，不苟伤人也。)垂之如坠，礼也；(礼尚廉卑。)叩之，其声清越以长，其终诎然，乐也；(乐作则有声，止则无也。越犹扬也。诎，绝止貌。)瑕不掩瑜，瑜不掩瑕，忠也；(瑕，玉之病也。瑜，其中间美者。)孚尹旁达，信也；气如白虹，天也；精神见于山川，地也；(精神，亦精气也。虹，天气也。)圭璋特达，德也；(特达，谓以朝聘。)天下莫不贵者，道也。(道者，人无不由。)《诗》云：'言念君子，温其如玉。'故君子贵之也。"
《礼含文嘉》曰：玉石得宜，则太白常明。
《礼稽命征》曰：王者得礼制，则泽谷之中有白玉焉。
《礼斗威仪》曰：君乘金而王，则紫玉见于深山。
《左传·桓公》曰：初，虞叔有玉，虞公求旃，不献。既而侮之，曰："周谚有之：'匹夫无罪，怀璧其罪。'吾焉用此以其贾害？"乃献之。
又《庄公》曰：虢公、晋侯朝王，享醴，命之宥，(命之以币物。宥，助也。)皆玉五珏，非礼也。
又《僖上》曰：天王使邵武公、内史过赐晋侯命，受玉惰。过归，告王曰："晋侯其无后乎！"(事具锡命门。)
又《僖下》曰：楚子玉自为琼弁、玉缨，未之服也。先战，梦河神谓己曰："畀余，赐汝孟诸之麋。"弗致也。大心与子西使荣黄谏，弗听。荣季曰："死而利国，犹或为之，况琼玉乎？是粪土也，而可以济师，将何爱焉？"弗听。
又《僖下》曰：晋侯执卫侯，归之于京师，使医衍鸩卫侯。宁俞货医，使薄其鸩，不死。公为之纳玉于王与晋侯，皆十珏。王许之，乃释卫侯。
又《文公下》曰：秦伯使西乞术来聘，且言将伐晋。襄仲辞玉。(事具奉使门。)
又曰：莒太子仆，以其宝玉来奔。
又《成上》曰：晋及齐战于鞍，齐师败。齐侯使宾媚人赂以纪甗、玉磬与地，不可，则听客之所为。
又《襄十五年》曰：宋人或得玉，献诸子罕。子罕弗受。献玉者曰："以示玉人，(玉人，能治玉者。)玉人以为宝也，故敢献之。"子罕曰："我以不贪为宝，尔以玉为宝。若以与我，皆丧宝也。不若人有其宝。"稽首而告曰："小人怀璧，不可以越乡。(言必为盗所害。)纳此，以请死也(请免死。)"子罕置诸其里，使玉人为之攻之。(攻，治也。)富而后，使复其所。(卖玉得富。)
又：《襄公十八年》曰：晋侯伐齐，将济河，献子以朱丝系玉二珏而祷曰：(双玉曰珏。)"齐环怙恃其险，负其众庶，(环，齐灵公名。负，依也。)弃好背盟，陵虐神主。(神主，民也。谓数伐鲁民人。)曾臣彪将率诸侯以讨焉，(彪，晋平公名。称臣者，明上有天子，以谦告臣。曾臣，犹未臣。)其官臣偃实先后之。(守官之臣。偃，献子名。)苟捷有功，无作神羞，(羞，耻也。)官臣偃无敢复济。(偃信巫言，故以死自誓。)惟尔有神裁之！"沈玉而济。
又《昭七年》曰：燕暨齐平。燕人归燕姬，(嫁女于齐侯。)赂以瑶瓮、玉椟、斝耳。不克而还。(瑶，玉也。椟，匮也。斝耳，玉爵。)
又曰：公赐公衍羔裘，使献龙辅于齐侯。(龙辅，玉名。)遂入羔裘，齐侯喜，与之阳谷。(阳谷，齐邑。)
又曰：公疾，遍赐大夫，(从公者。)大夫不受。赐子家子双琥、(琥，玉器。)一环、一璧、轻服，(细好之服，)受之。大夫皆受其赐。己未，公薨，子家反赐于府人，曰："吾不敢逆君命也。"大夫皆反其赐。
又《昭十六年》曰：晋韩起聘于郑。宣子有环，其一在郑商。(玉环，同工共朴，自共为双。)宣子谒诸郑伯，(谒，请也。)子产弗与，曰："非官府之守器也，寡君不知。"子太叔、子羽谓子产曰："韩子亦无几求，(言所求少。)晋国亦未可以贰。晋国、韩子不可偷也。(偷，薄也。)若属有谗人交斗其间，鬼神而助之，以兴其凶怒，悔之何及？吾子何爱于一环，其以取憎于大国也？盍求而与之？"子产曰："吾非偷晋而有二心，将终事之，是以弗与，忠信故也。侨闻：君子非无贿之难，立而无令名之患。侨闻：为国非不能事大字小之难，无礼以定其位之患。夫大国之人令于小国，而皆获其求，将何以给之？一共一否，为罪滋大。大国之求，无礼以斥之，何厌之有？吾且为鄙邑，则失位矣。(不复成国。)若韩子奉命以使，而求玉焉，贪淫甚矣，独非罪乎？出一玉以起二罪，吾又失位，韩子成贪，将焉用之？且吾以玉贾罪，不亦锐乎？"(锐，细小也。)韩宣子私觐于子产，以玉与马，曰："子命起舍夫玉，是赐我玉而免吾死也。敢不借手以拜！"(以玉为借手。拜谢子产。)
又《昭十七年》曰：郑裨灶言于子产曰："宋、卫、陈、郑将同日火，若我用瓘斝玉瓒，郑必不火。"子产弗与。(以为天灾流行，非礼所息故也。为明年宋、卫、陈灾传。)
又《定上》曰：蔡昭侯为两佩与两裘，(佩，佩王也。)以如楚，献一佩，一裘于昭王。昭王服之，以享蔡侯。
又曰：蔡侯归，及汉，执玉而沈，曰："余所有济汉而南者，有若大川！"(自誓，言若复渡汉，当受祸，明如大川。)
又曰：季平子行东野还，未至，丙申卒于房。阳虎将以玙璠敛，(玙与璠，美玉，君所赐。)仲梁怀弗与，曰："改步改玉。"(昭公之出，季孙行君事，佩玙璠祭宗庙。今定公立，复臣位，改君步，亦当去玙璠。)阳虎欲逐之，告公山不狃，曰："彼为君也，子何怨焉？"
又《定下》曰：邾隐公来朝，子贡观焉。邾子执玉高，其容仰，公受玉卑，其容俯。(玉，朝者之赞。)子贡曰："以礼观之，二君者，皆有死亡焉。"
又曰：阳虎脱甲如宫，取宝玉、大弓以出。
又《哀上》曰：卫太子祷曰："大命不敢请，佩玉不敢爱。"
又曰：吴申叔仪乞粮于公孙有山氏，曰："佩玉蕊兮，余无所系之。"
《谷梁传·隐公》曰：赗玉曰含。
《春秋孔演图》曰：孔子论经，有鸟化为书。孔子奉以告天，赤爵集书上，化为玉，刻曰"孔氏命作应法"。
《春秋说题辞》曰：孔子以受黄玉，葬鲁城北。
《毛诗·国风》曰：将翱将翔，佩玉锵锵。(锵锵，鸣玉而后行。)
又《竹竿》曰：巧笑之瑳，佩玉之那。(瑳，巧笑貌。那，行有节度。)
又《小雅》曰：它山之石，可以攻玉。(攻，错也。)
又《大雅》曰：维玉及瑶，鞞琫容刀。
《诗含神雾》曰：孔子曰："诗者，天地之心，刻之玉板，藏之金俯。"
《韩诗外传》曰：良玉度尺，虽有千仞之土，不能掩其光。
《周易·鼎卦》曰：上九，鼎玉铉，大吉，无不利。(郑玄注曰：鼎，盖象玉，似刚而柔，廉而不刿。《易》曰：干为金为玉。)
《孝经援神契》曰：神灵滋液百宝用，则玉有瑛华。(宋均曰：尊卑不失其服，玉有英华也。)
《论语·子罕》曰：子贡曰："有美玉于斯，韫椟而藏诸？求善价而沽诸？"子曰："沽之哉！沽之哉！我，待价者也。"(宁有自讼卖之道乎？我居而待价者。)又《季氏》曰：孔子曰："求，虎兕出于柙，龟玉毁于椟中，是谁之过与？"
《逸论语》曰：璠玙，鲁之宝玉也。孔子曰："美哉，璠玙！远而望之，焕若也；近而视之，瑟若也。一则理胜，一则孚胜。"
又曰：玉十谓之区，治玉谓之琢，亦谓之雕。(双玉为珏，五珏为区。雕，治〈王卜〉也。珏音角。)瑳，玉色鲜白也。莹，玉色也。瑛。玉光也。琼，赤玉也。璇、瑾、瑜，美玉也。璑，音舞。三采玉也。玲、玱、琤、〈王贞〉、瑝，音锽。玉声也。璬玉，佩玉也。瑱，充耳也。璪，玉饰以水藻也。
《史记》曰：范蠡事越王勾践二十馀年，竟灭吴。范蠡曰："君行令，臣行意。"乃载其轻宝珠玉，乘舟浮海行，终不反。
《汉书》曰：陈平求见汉王，拜平为都尉。绛、灌等或谗平，曰："虽美丈夫，如冠玉耳！"
又曰：文帝始幸雍，新垣平以望气见。平使人持玉杯阙下献之。平言上曰："阙下有宝玉气。"果有献玉杯者。
又《郊祀志》曰：宣帝祀河东之明年，凤凰集投祤，于所集处得宝玉，乃起万寿宫。
又曰：王莽就国，孔休守新都相。休谒见莽，莽进其玉具宝剑，休不肯受。莽因曰："诚见君面有瘢，美玉可以灭，献其璏耳。"即解其璏，休复辞。莽遂椎碎之，自里以进休也。
《后汉书》曰：孝明帝时，汴渠成。故行幸荥阳，巡行河渠。荐嘉玉洁牲，以礼河神。
《续汉书》曰：桓帝时，光禄吏舍下，夜有青气。视之，得玉钩，玦各一。钩长七寸三分，玦五寸四分，身中皆雕镂。
又曰：三老五更杖玉杖。民年七十，授之以玉杖。
华峤《后汉书》曰：嘉平中，袁逢为三老，赐玉杖。
范晔《后汉书》曰：梁冀，金玉珠玑，异方珍怪积藏室。
《魏志》曰：汉时，夫馀王葬用玉钾，常豫以付玄菟郡，王死则迎取以葬。公孙渊伏诛，玄菟库犹有玉钾一具。今夫馀库有玉璧、圭、瓒数代之物，传世以为宝。耆老言：先代之所赐也。
《魏略》曰：大秦国出采玉、五色玉，夫馀国出赤玉。
《晋书》曰：中兴东迁，旧章多阙，而冕旒饰以翡翠、珊瑚及杂珠等。顾和奏："旧冕十有二旒，皆用玉、珠。今用杂珠等，非礼。若不能玉，可用白璇。"成帝于是始下太常改之。
沈约《宋书》曰：紫玉，王者不藏金玉，则光见深山。
崔鸿《十六国春秋·南燕录》曰：镇南长史悦寿，谓南海王法曰："向见北海王子，天资弘雅，神爽高迈，始知天族多奇，玉林皆宝。"
又《前凉录》曰：辛攀，字怀远，陇西狄道人。兄鉴旷，弟宝迅，皆以才识知名。秦雍为之语曰："三龙一门，金友玉昆。"
又曰：初，吕光之称王也，遣市六玺于于阗。六月，玉至也。
《燕书》曰：文帝熙平二年，左部民得玉玺、玉鼎。
《赵书》曰：刘聪徙治平阳，于汾水中得白玉，四寸，高二分，龙钮，文曰"有新保之"。
《后魏书》曰：崔挺为光州刺史。掖县有人年逾九十，板舆造州。自称："少曾充使林邑，得一美玉，方尺四寸，甚有光彩，藏之海岛，垂六十岁，忻逢明政，今愿奉之。"挺曰："吾虽德谢古人，未能以玉为宝。"遣船随取，光润果然。迄不肯受，乃表送都。
又曰：李预，字元凯，历征西大将军长史，带冯翊太守。府解罢郡，遂居长安。羡古人餐玉法，乃采访蓝田，躬往政得若环璧、杂器形者大小百馀，颇有粗黑者，亦挟盛以还。至而观之，皆光润可玩。预乃椎七十枚为屑，食之，馀多惠人。后预及闻者更求玉于前处，皆无所见。翊公源怀弟得其玉，琢为器、佩，皆鲜明可宝。预服经年，云有效验。而世事寝食，皆不禁节，又加好酒损志。及疾笃，谓妻子曰："吾酒色不绝，自致于死，非药过也。然吾尸体必当异，勿速殡，令后人知餐服之妙。"时七月中旬，长安毒热，预尸四宿而体色不变。其妻常氏以玉、珠二枚含之，口闭。常谓曰："君自云餐玉有神验，何不受含？"言讫，齿启纳珠。因虚其口，都无秽气。举敛棺，坚直不倾委。死时，有遗玉屑数升，囊盛，纳诸棺中。
又曰：高祐为中书侍郎时，有人于零丘得玉印一以献，诏以示祐。祐曰："印上有籀书二字，文曰：'守寿'。寿者，命也。我获其命，亦是归我之征。"
又曰：穆弼有风格，善自位置。高祖初定代族，欲以弼为国子助教。弼辞曰："先臣以来，蒙恩累世。比校徒流，实用惭屈！"高祖曰："朕欲厉胄子，故屈卿先。白玉投泥，岂能相污？"弼曰："既遇明时，耻沉于泥滓。"
又曰：孝昌中，于广平王第掘得古玉印。敕召祖莹与李琰之令辩何世之物，莹云："此是于阗国王晋泰康中所献。"乃以墨涂字，观之果如莹言。时人称为博物。
《后周书》曰：武帝保定中，晋公护获玉斗以献。
《北史》曰：于谨平江陵，获大玉，径四尺，围七尺，及诸舆辇法物以献。
又曰：隋文时，王邵上表云："稽览图史。"又云："'政道则阴物变为阳物。'郑玄注云：'葱变为韭，亦是。'谨案，自六年已来，远近山石多变为玉，石为阴，玉为阳。"
