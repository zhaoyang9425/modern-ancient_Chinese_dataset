○正直上
《易·坤卦》曰：六二：直、方、大，不习，无不利。(直、方，地之性也。)
又曰：夫干其静也，专其动也，直是以广生焉。
《尚书·皋陶谟》曰：直而温。
又《洪范》曰：无反无侧，王道正直。
又曰：三德，一曰正直。
《毛诗·羔裘》曰：彼其之子，邦之司直。
又《小明》曰：靖共尔位，好是正直。神之听之，介尔景福。
《左传·襄七》曰：恤民为德，正直为正，正曲为直，参和为仁。
又《昭四》：仲尼曰：叔向，古之遗直也。(事具刑法门。)
《论语·为政》曰：哀公问："何为则民服？"孔子对曰："举直措诸枉，则民服。举枉揩诸直，则民不服。"(措，犹投也。诸，之也。言投之于上位也。)
又曰：叶公曰："吾党有直躬者，其父攘羊，而子证之。"(攘，盗也。我乡党有直人名躬，父盗羊则证其罪。)孔子曰："吾党之直者异于是，父为子隐，子为父隐，直在其中矣。"
又《卫灵公》曰：直哉史鱼！邦有道如矢，邦无道如矢。(史鱼，卫大夫，名鱿。君有道、无道，行常如矢，直不曲也。)
又《微子》曰：柳下惠为士师三黜。(柳下惠，鲁大夫展禽，食菜柳下，谥曰惠。士师，狱官名。黜，贬退也。)人曰："子未可以去乎？"曰："直道而事人，焉往而不三黜？枉道而事人，何必去父母之蚌拢"
《汉书》曰：周昌为人强力，敢直言，自萧、曹等皆卑下之，昌尝入奏事，高帝方拥戚姬，昌退走。高帝退还，骑昌项上，问曰："我何如主？"昌仰曰："陛下即桀纣之主也。"于是上笑之，然尤惮昌。及高帝欲废太子，而立戚姬子如意为太子，群臣固争莫能得，而昌廷争之，上问其说，昌为人口吃，又盛怒，曰："臣虽口不能言，然臣知其不可。陛下欲废太子，臣期期不奉诏。"上欣然而笑，即罢。吕后侧耳于东厢听，见昌，为跪谢曰："微君，太子几废矣。"
又曰：申屠嘉为人廉直，门不受私谒。是时，太中大夫邓通方爱幸，文帝尝宴饮通家，时嘉入朝，而通居上旁，有怠慢之礼。嘉奏事毕，因言："陛下幸爱群臣则贵富之，至于朝廷之礼，不可不肃！"上曰："君勿言，吾私之。"罢朝坐府中，嘉为檄召邓通诣丞相府，不来，且斩通，通恐，入言上。上曰："汝第往，吾今使人召若。"通至诣丞相府，免冠，徒跣，顿首谢。嘉责曰："朝廷者，高皇帝之朝廷也，通小臣，戏殿上，大不敬，当斩。"通顿首，首尽出血，上使持节召通，而谢丞相。
又曰：单于尝为书谩吕太后，太后怒，召诸将议讨之。上将军樊哙曰："臣愿得十万众，横行匈奴中。"诸将皆阿太后以哙言为然，季布曰："樊哙可斩，夫以高帝四十馀万困于平城，哙时亦在其中，今哙奈何以十万众横行匈奴中。"
又曰：诸葛丰，字少康，琅琊人。以明经为郡文学，特立刚直。贡禹为御史大夫，除丰为属，举侍御史。玄帝抉为司隶校尉，刺举无所避，京师为之语曰："间何阔，逢诸葛。"上嘉其节，加丰秩光禄大夫。时侍中许章以外属贵幸，奢不奉法度，宾客犯事，与章相连。丰案劫章，欲奏其事，适逢许侍中私出，丰驻车举节欲收之。章窘驰去，丰追之。许侍中因得入宫门，自归上。丰亦上奏事，于是收丰节。司隶校尉去节自丰始也。
又曰：安昌侯张禹，以帝师位至特进，甚尊重。朱云上书求见，公卿在前。云曰："今朝廷臣上不能匡主，下无以益民，皆尸位素餐，臣愿赐尚方斩马剑，断佞臣一人头，以厉其馀。"上问："谁也？"对曰："安昌侯张禹。"上大怒，曰："小臣居下讪上，廷辱师傅，罪不赦！"御史将云下，云攀殿槛，槛折。云呼曰："臣得下从龙逢、比干游地下，足矣！未知圣朝何如耳？"于是左将军辛庆忌免冠解印绶，叩头殿下曰："此臣素著狂直于世。使其言是，不可诛；其言非，固当容之。"上意然后已。及后当治殿槛，上曰："勿易，因而葺之，以旌直言之臣。"
《东观汉记》曰：戴凭为侍中，数进见，问得失。上谓凭曰："侍中当匡辅国政，勿有隐情。"凭对曰："陛下严。"曰："朕何用严？"凭曰："伏见前太尉西曹掾蒋遵清亮忠孝，学通古今，陛下纳肤受之诉，遂致禁锢，世于是为严。"上怒曰："汝南子欲复党乎？"凭谢曰："臣无蹇谔之节，而有狂瞽之言，不能以尸伏谏，偷生苟活，诚惭圣朝。"上即敕尚书解遵禁锢，拜凭虎贲中郎将，以侍中兼领之。
又曰：朱晖，字文季，南阳范人。为临淮太守，表善黜恶，抑强绝邪，吏民怀而爱之。歌曰："强直自遂，南阳朱季，吏畏其威，民怀其惠。"
又曰：祭遵从征河北，为军市令。上舍中儿犯法，遵格杀之。上怒，命收遵。时主簿陈嗣谏曰："明公欲众整齐，今遵奉法不避，是教命行也。"上乃贳之，以为刺奸将军。谓诸将曰："当备祭遵，吾舍中儿犯命尚杀之，必不私诸卿也。"
又曰：郑众，字仲师。建武中，太子及出阳王因虎贲将梁松请众，欲为通籍，遗缣帛，众悉不受，谓松曰："太子储君，无外交义，汉有旧防，诸王不宜通客。"松讽以长者难逆，不可不虑。众曰："犯禁触罪，不如守正而死。"
又曰：吴良，字太仪，齐国临淄人，以清白方正称于乡里。为郡议曹掾，正里掾入贺，太守门下掾王望前言曰："齐郡败乱，遭离盗贼，人民饥饿，不闻鸡鸣狗吠之音。明府视事五年，土地开辟，盗贼灭息，五谷丰熟，家给人足。今日岁首，诚上雅寿。"掾皆称万岁。良跪曰："门下掾佞谄，明府无受其觞。盗贼未弭，人民困乏，不能家给人足。于今议曹掾尚无袴，宁吻家给人足耶？"太守曰："此生言是。"遂不举觞，赐鳆鱼百枚。宴罢，教署功曹，良耻以言受官，不拜。
又曰：申屠刚，字巨卿，扶风人。性刚直忠正，志节抗厉，常慕史鱿、汲黯之为人。涉猎书记，果于行义。玄始中，举贤良对策，言甚切直。建武初，征拜侍御史，迁尚书令，謇謇多直，无所屈挠。时陇蜀未平，上尝欲近出，刚谏，上不听，刚以头轫乘舆车轮，马不得前。
谢承《后汉书》曰：李燮为议郎，会西羌及边章韩遂作乱陇右，征发天下，役赋无已。司徒崔烈以为宜弃凉州，燮厉色言曰："斩司徒，天下安。"尚书郎杨赞奏燮廷辱大臣。帝以问燮，燮曰："凉州天下冲要，国家藩卫，今牧御失和，使一州叛逆。烈为宰相，不念为国思所以弭之之策，乃欲割弃一方万里之土，臣窃惑之。若烈不知之，是极蔽也；知而故言，是不忠也。"帝从燮议。由是朝廷重其方略，每公卿有缺，为众议所归。
又曰：范滂，字孟博，汝南人。太守宗资署功曹。淠吴甥西平李颂，顽嚣浊秽，乡曲所弃。常侍唐衡求属仕宦，资敕曹召署文学史，滂不听。极久，衡复有书诮资，资怒，召功曹书佐朱零问不召颂意状，零以告滂，滂谓曰："若答教当言颂，则滂之姊子，岂不乐其升进！颂缘污秽，小人不宜玷尘，清朝不敢以位私人，是以不召。"
又曰：杨奇，字公伟，弘农人，为侍中。天子所问，引经据义，靡事不对。灵帝尝问："朕何如桓帝？"对曰："陛下躬秉艺文，圣才雅藻，有优先帝；礼善慎刑，或未之有。今天下以陛下准桓帝，犹谓尧舜比德者也。"上不悦其言，谓曰："奇所谓杨震子孙有强项遗风，想死后又当致大鸟也。"
袁山松《后汉书》曰：李膺等下狱，狱吏曰："诸入狱当祭皋繇以祈福。"范滂曰："皋繇古之贤臣，知滂无罪，将理之于天；如其有罪，祭之何益？"及讯狱，王甫以次诘之。滂年少在后，越次而前。甫曰："夫合党连群，必有盟誓，其所谋图皆何等耶？"滂曰："窃闻仲尼之言：见善如不及，见恶如探汤。欲使善善同其清，恶恶同其污，谓王政之所思不悟反以为党。"滂乃仰天叹曰："古之修善，自求多福；今之修善，乃陷大戮。死之日愿赐一幡，埋于首阳山侧，上不负皇天，下不愧夷、齐。"尚书霍谞以党事无验，表陈赦之。
范晔《后汉书》曰：高获，字敬公，南阳人。与世祖有素旧，师事司徒欧阳歙，歙下狱当断，获冠铁冠，带𫓧锧，诣阙请歙。帝虽不赦，而引见之。谓曰："敬公，朕用子为吏，宜改常性。"获对曰："臣受性于天地父母，不可改之于陛下。"出便辞去。三公争辟不应。
又曰：任延，字长孙，南阳人。为武威太守，帝戒之曰："善事上官，无失于和。"延对曰："臣闻忠臣不和，和臣不忠。上下雷同，非陛下之福。善事上官，不敢奉诏。"帝曰："卿言是也。"
又曰：樊儵，字长鱼，弘之子也。广陵王荆有罪，诏与任隗杂治其狱。事竟，奏请诛。引见宣明殿，帝怒曰："诸卿以我弟故，欲诛之，即我子，卿等敢尔也！"儵对曰："《春秋》之义，君亲无将，而诛焉。是以周公诛弟，季友鸠兄，经傅大之。臣等以荆属托母弟，陛下留圣心，加恻隐，故请耳。如令陛下子，臣等专诛而已。"帝叹息良久。儵益以此知名。
又曰：张纲，字文纪，皓之子也。汉安玄年，选八使徇风俗，皆耆儒知名，多历显位，惟纲年少，官次最微。馀人受命之部，而纲埋其车轮于洛阳都亭，曰："豺狼当路，安问狐狸！"遂奏曰："大将军梁冀，河南尹不疑，蒙外戚之援，荷国厚恩，以刍尧之姿，居阿衡之任，不能敷赞五教，翼扬日月，而专为封豕长蛇，肆其贪饕，诚天威所不赦，大辟所宜加。"书奏而京师震悚。
又曰：爰延，字季平，陈留外黄人。桓帝时征博士，太尉杨秉举贤良方正，再迁为侍中。帝游上林苑，从容问曰："朕何如主也。"延对曰："陛下为汉中主。"帝曰："何以言之？"对曰："尚书令陈蕃任事则治，中常侍黄门预政则乱，是知陛下可与为善，可与为非。"帝曰："昔朱云折槛，今侍中面称朕违，敬闻阙矣。"
又曰：赵喜，字伯阳，南阳人。为太尉，受遗诏，典录丧礼。自王莽篡乱，旧典不存，皇太子与东海王等杂止同席，宪章无序。喜乃正色，横剑殿阶，扶下诸王，以明尊卑。
又曰：桓典，字公雅，荣之玄孙也。拜御史，执正无所回避。常乘骢马，京师畏惮，为之语曰："行行且止，避骢马御史。"
又曰：吴祐，字季英，陈留长垣人。大将军梁冀表为长史，及冀诬奏太尉李固，祐闻而请见，与冀争之，不听。时扶风马融吻冀章，祐因谓融曰："李公之罪，成于卿手。李公即诛，卿何面目见天下人乎？"冀起入，祐亦径去。
又曰：李充迁侍中。大将军邓骘贵戚倾时，以充高节，卑敬之。尝置酒请充，宾客满坐，酒酣，骘跪曰："幸托椒房，位列上将，幕府初开，欲辟天下奇伟，以匡不逮，惟诸君博求其器。"充乃为陈海内隐居怀道之士，颇有不合。骘欲绝其语，以肉啖之。充抵肉于地，曰："士犹甘于肉！"遂出，径去。
又曰：崔琦数引古今成败戒梁冀。琦以言不从，失意，复作《白鹄赋》以为讽。梁冀见之，呼琦问："百官内外，各有司存，天下云云，岂独吾人之尤？"琦对曰："将军累世台辅，任齐伊尹，而德政未闻，玄玄荼炭，不能纳贞良，以救祸败，反复欲钳塞士口，杜蔽主听，将玄黄改色，马鹿易形乎？"冀无以对。
又曰：许敬，字鸿卿，汝南平舆人也。有吏诬君者，会于县令坐。敬拔佩刀断席，曰："敬不忍与恶人同席。"
《魏志》曰：苏则拜侍中，与董昭同僚。昭尝枕膝卧，则推下之，曰："苏则之膝，非佞人之枕。"
又曰：张承，字公先，范弟也。避地杨州，袁术问承曰："周室凌迟，则有桓、文之霸；秦失其政，则高祖接而用之。今孤以土地之广，士民之众，欲邀福齐桓，拟迹高祖，何如？"对曰："在德不在强。夫能用德以从天下之欲，虽由匹夫之资，而兴霸王之功，不足为难。若苟僣拟，于时而动，众之所弃，谁能兴之！"术不悦。
又曰：陈泰为匈奴中郎将，京邑贵人多致货，因市奴婢，泰皆挂名于壁，征为尚书，悉以还之。
又曰：蒋济入为散骑常侍。时有诏，诏征南将军夏侯尚曰："卿腹心重将，当使。恩施足死，惠爱可怀。可作威作福，杀人活人。"尚以诏示济。济既至，帝问曰："卿闻见天下风教何如？"济对曰："未有他善，但见亡国之语耳。"帝忿然作色而问其故，济具以答，因曰："夫作威作福，《书》之明诫。天子无戏言，古今所慎。惟陛下察之！"于是帝意乃解，追取前诏。
又曰：辛毗，字佐治，颍川人。尝从帝射雉，帝曰："射雉乐哉！"毗曰："于陛下甚乐，而群下甚苦。"帝默然，后为之稀出。
又曰：王基，字伯舆，东莱人。为荆州刺史，书戒司马景王曰："许允、傅嘏、袁保、崔赞皆一时正士，有直质而无流心，可与同政事者也。"景王纳其言。
《吴志》曰：张昭每朝见，言论辞气壮厉，义形如色，曾以直言逆旨，中不进见。后蜀使来，称蜀德美，而群臣莫拒，权叹曰："使张公在坐，彼不折则废，安得复自夸乎？"明日，遣中使劳问，因请见昭。昭避席曰："昔太后、桓王不以老臣属陛下，而以陛下属老臣，臣是以思尽臣节，以报厚恩，若乃变易恩虑，以偷荣取容，此臣所不能也。"权辞谢焉。
