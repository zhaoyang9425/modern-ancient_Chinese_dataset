○教学
《礼记·王制》曰：天子命之教，然后为学。小学在公宫南之左，太学在郊。
又《学记》曰：古之教者，家有塾，党有庠，术有序，国有学。(《周礼》：五百家为党，万二千五百家为遂也。)一年视离经辨志，三年视敬业乐群，五年视博习亲师，七年视论学取友，谓之小成；九年知类通达，强立而不反，谓之大成。
又曰：学然后知不足，教然后知困；知不足然后能自反也，知困然后能自强也。
又曰：君子知至学之难易，而知其美恶，然后能博喻；能博喻，然后能为师；能为师，然后能为长；能为长，然后能为君。
又曰：大学之法，禁于未发之谓豫，当其可之谓时，不陵节而施之谓孙，相观而善之谓摩。此四者，教之所由兴也。发然后禁，则扞格而不胜；时过然后学，则勤苦而难成；杂施而不孙，则坏乱而不修；独学而无友，则孤陋而寡闻；燕朋逆其师；燕譬废其学。此六者，教之所由废也。
又曰：学者有四失，教者必知之。人之学也，或失则多，或失则寡，或失则易，或失则止。此四者，心之莫同也；知其心然后能救其失也。
又曰：君子之教喻也，道而弗牵，强而弗抑，开而弗达。道而弗牵则和，强而弗抑则易，开而弗达则思。和易以思，可谓善喻也。
又曰：教也者，长善而救其失者也。善歌者使人继其声，善教者使人继其志。其言也约而达，微而臧，罕譬而喻，可谓继志也。
又曰：大学始教，皮弁祭菜，示敬道也；《宵雅》(音小。)肄三，官其始也；入学鼓箧，逊其业也；夏楚二物，收其威也；未卜禘，不视学，游其志也；时观而不语，存其心也；幼者听而不问，学不躐等也。此七者，教之大伦也。
《尚书·说命下》曰：惟学逊志，务时敏，厥修乃来。允怀于兹，道积于厥躬。惟学半，念终始典于学，厥德修罔觉。
《周礼》师氏以三德教国子：一曰至德，以为道本；二曰敏德，以为行本；三曰孝德，以知逆恶。
《谷梁传·昭公》曰：子既生，不免于水火者，母之罪也；羁贯成童不就师，父之罪也；(羁贯谓交午剪发以为饰，成童八岁以上者也。)就师学问而无方，心志不通，身之罪也。
《汉书》曰：景帝末，文翁为蜀郡守，修起学官，吏民大化，蜀地至于京师者，比齐鲁焉。至武帝，乃令天下皆立学校，自文翁为之始。
又曰：疏广字仲翁，东海兰陵人。少好学，明《春秋》。居家教授，学者远至。
又曰：韦贤子玄成，明经，至丞相。邹鲁谚曰："遗子黄金满籝，不如一经。"
《东观汉记》曰：永平九年，诏为四姓小侯置学。
又曰：樊准见当世学者少，惧先王道术陵迟，乃上疏曰："光武受命中兴之初，群雄扰于冀州，旌旗乱于大泽，然犹投戈讲学，息马论道。孝明皇帝尤垂意于经学，即位删定乖疑，稽合图谶，封师太常桓荣为关内侯，亲自制作《五行章句》；每享射礼，正坐自讲，诸儒并听，四方欣欣。是时，学者尤盛，冠带缙绅游辟雍，观化者以亿计。"
《后汉书》曰：樊鲦字长鱼，删定《公羊》、《严氏春秋》，世号樊侯。教学，门徒三千馀人。
又曰：延笃字叔坚，南阳犨人。能著文章，有名京师。后以病免归，居家授教不倦。
又曰：任安字定祖。学图谶，究竟其术。还家教授，诸生自远而至。
又曰：张兴字君上。拜太子少傅，显宗数访问经术，声称著闻。弟子自远至者，著录且万人。
又曰：樊英字季齐。善风角占算，河洛七纬，推步灾异。隐于壶山之阳，受业者四方而至。
又曰：郑玄弟子河内赵商等，自远方至者数千人。
又曰：孙期家贫，事母至孝。牧豕大泽中，卖之以奉供养。远方人从游学者，皆执经追于泽畔。
又曰：欧阳歙为司徒，坐在汝南赃下狱中。济阴曹重字伯山，从歙受《尚书》，门徒三千人。
又曰：丁恭字子然。学义精明，迁少府。诸生自远方至者数千人。当世称为大儒。
又曰：杜抚字叔和。少有高才，定《韩诗章句》。后归乡里，教授，沉静乐道，弟子千馀人。
又曰：刘昆，王莽世教授弟子恒五百馀人。每春秋飨射，常备列典仪，以素木瓠叶之为俎豆，桑弧蒿矢以射菟首。
又曰：马融常在高堂施绛纱帐前授生徒，列女乐，弟子相次传授，鲜有入其室者。
《晋中兴书》曰：范宁字武子，解褐为馀杭令，兴学校，养生徒，洁己志，德行之士，莫不来宗。自中兴已来，崇学敦教未有如宁者也。
崔鸿《十六国春秋·后秦录》曰：凉州胡辩者，河西大儒也。前秦建元末，东徙洛阳，随讲受弟子千有馀人，关中后进多赴之。姚兴敕关尉曰："诸生谘访道义，修己厉身，往来出入，勿拘常限。"于是学者咸劝，儒业盛矣。
《国语》曰：晋文公学读书于臼季。三日，曰："吾不能行也咫，(咫，咫尺间。)闻则多矣。"对曰："然而多闻以待能者，不犹愈乎？"(使能者行之，犹愈于不学。)
《尚书大传》曰：古之帝王者，必立大学、小学，使公卿之太子，大夫、元士之适子，十有三年，始入小学，见小节焉，践小义焉；年十五入太学，见大节焉，践大义焉。入小学知父子之道，长幼之序；入太学知君臣之义，上下之位。
《墨子》曰：墨子劝弟子学，曰："汝若学，吾当任汝。"弟子学期年，就墨子求仕。墨子曰："汝不闻鲁人乎？昆弟五人，父死，长子嗜酒，不肯预葬。其四弟曰：'尔若送葬，吾当为汝沽酒。'葬讫，就弟求酒，四弟曰：'子葬子父，岂独吾父乎？吾恐人笑子，故欺子以酒耳。'今子不学，人自笑子，故劝子也。"
《孙卿子》曰：达师之教，使弟子安焉，乐焉，往焉，游焉，肃焉，藏焉。严此六者，得其学，则邪辟之道塞矣。
《扬子》曰：博学者，所以求为君子也。求而不得，鲜矣，未有不求而得之者也。夫观书者，譬犹登东岳而知丘陵之嵔垒也，浮沧海而知江河之不广也，见日月而知众星之照微也，仰圣人而知众说之少观也。
《尸子》曰：学不倦，所以治己也；教不厌，所以治人也。夫茧舍而不治，则腐蠹；使工女缲之为美锦，大君朝而服之。身者，茧也，舍而不治，则知行腐蠹；使贤者教之以为世士，则天下诸侯莫敢不敬。
《任子》曰：学所以治已，教所以治人。不勤学则无以为智，不勤教则无以为仁。
《郭林宗别传》曰：泰以有道君子征，同邑宋子俊劝使往。泰遂辞以疾，阖门教授。
《锺会母传》曰：夫人明于教训，会虽童稚，勤见规诲。年四岁，受《孝经》，十五入太学，谓会曰："学猥则倦，倦则意怠。吾惧汝之怠，故以渐训汝。今可以独学矣。"
王粲《儒吏》谓曰：古者八岁入小学，学六甲五方书计之事；十五入大学，学君臣朝廷王事之纪。然则文法典艺，具存于此矣。
虞溥《厉学》曰：文学诸生，皆冠带之流，年盛志美，如涉学庭讲修典训，此成大业立德之基也。夫圣人之道，淡而寡味，故学者不好也。及至期月，所观弥博，所习弥多，日闻所不闻，日见所不知，然后心开意朗，敬业乐群。忽然不觉大化之陶己，至道之入神也。夫学者，不患才不及，而患志不立也。
