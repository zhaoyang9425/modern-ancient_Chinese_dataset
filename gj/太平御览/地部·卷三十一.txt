○湖
《广雅》曰：湖，池也。
《说文》曰：湖，大陂也。
《史记》曰：三苗氏左洞庭，右彭蠡，德义不修，舜灭之，此在德不在险。
《晋书》曰：陈训少学天文，孙皓以为奉禁都尉，知皓必败。时钱塘湖开，或言天下当太平，青盖入洛，皓以问训。对曰："臣能望气，不达湖开塞。"退告友曰："青盖入洛，将以舁榇衔璧之事，非吉祥也。"
《宋书》曰：会稽太守孟𫖮事佛精恳，而为谢灵运所轻，尝谓𫖮曰："得道应须慧业文人，卿升天当在灵运前，成佛必在灵运后。"𫖮深恨之。会稽东郭有回踵湖，灵运求决以为田，𫖮坚执不与，又求始宁岯崲湖为田，𫖮又固执。灵运谓𫖮非存利民，正虑决湖多害生命，言论毁伤，与𫖮遂构仇隙。
《唐书》曰：褚无量，字弘度，杭州盐官人也。幼孤贫，厉志好学，家近临平湖。时湖中有龙斗，倾里闬就观之，无量时年十二，读书晏然不动。
《风俗通》曰：湖都曰流渎四面所隈都也。《周官》：扬州，其浸五湖。按张勃《吴录》，五湖者，太湖之别名，以其周行五百馀里，故以五湖为名。(虞翻又云，太湖另有五道，别谓之五湖。)或说以太湖、射贵湖、上湖、洮湖、(洮湖一名长塘湖，在主乌。)滆湖(户伯切。)为五湖。按《国语》吴越战于湖，直在笠泽一湖中战耳，则知或说非也。
《隋大业记》曰：五月夏至前三五日，吴郡太湖中白鱼，向湖侧浅水菰蒲之上产子，民得采之，随时贡于洛。
《扬州记》曰：太湖一名震泽，一名笠泽，一名洞庭。(《史记》：三苗之国，左洞庭，右彭蠡。裴骃注云：今湖中苞山有名穴，其深洞无知其极者，名洞庭，洞庭对曰彭蠡，则知因此穴之名通呼洞庭彭蠡，即宫庭湖名也。《越绝书》云：太湖周三万六千里，在吴兴也。)
《荆州记》曰：宫亭，即彭蠡泽也，谓之彭泽湖，一名汇(该贿切。)泽。(在豫章郡。)青草湖一名洞庭湖，(洞庭湖，亦谓之太湖，在巴陵郡。)云梦泽一名巴丘湖。凡此并昭昭尤著又广大也。
干宝《搜神记》曰：由拳县，秦时长水县，始皇时童谣曰：城门有血，城当陷没为湖。有妪闻之，朝往窥门，将欲缚之，妪言其故。后门将以犬血涂门，妪见血走去，忽有大水欲没县。主簿令干入白令，令曰："何忽作鱼。"干曰："明府亦作鱼。"遂沦为湖。
郑缉之《永嘉记》曰：怀北县有蒋公湖，父老云，先代有祭祀祈请者，湖辄下大鱼与之。
《秦州记》曰：武都郡前有湖。义熙初，有白龙于湖升天。
盛弘之《荆州记》曰：宫亭湖庙神甚有灵验，途旅经过，无不祈祷，能使湖中分风而帆南北。
又曰：巴陵南有青草湖，周回数百里，日月出没其中。湖南有青草山，故因以为名。
刘澄之《荆州记》曰：华容县东南有云梦泽，一名巴丘湖，荆州之薮也。
刘澄之《豫州记》曰：陈县地有芍陂湖，魏将王陵与吴将张休交战处也。
黄闵《武陵记》曰：有湖名为丹陂，周围数百顷，青波澄映，洲屿相望。
《武昌记》曰：武昌长湖通江，夏有水，冬则涸，于时靡所产植。陶太尉立塘以遏水于此，常自不竭，因取琅琊郡隔湖鱼菱，以着湖内，菱甚甘美，异于他处，所产鲋鱼，乃长三尺。
刘道真《钱塘记》曰：明圣湖在县南，去县三里，父老相传有金牛时见，神化莫测，故以明圣垂名。
《西京杂记》曰：顾翱少失父，事母，母好食雕胡饭，常帅子女躬自采撷，还家导水凿川供养，每有盈储。家近太湖，湖中乃生雕胡，无复杂草，虫鸟不敢至焉，遂得以为养。郡县表其闾舍。
《江乘地记》曰：滆湖中有嘉鱼美莼。
刘欣期《交州记》曰：有一湖去合浦四十里，每阴雨日，百姓见有铜船出水。又有一牛在湖中，以鸡酒为祭便大获鱼；若此礼不设，惟得牛粪而已。
《述征记》曰：柏冲为江州刺史，遣人周行庐山，冀观灵异。既陟崇𪩘，有一湖，匝生桑树，有白鹄，湖中有赤鳞鱼，使者渴极欲往饮水，赤鳞张鳍向之日使者不敢饮。
《南康记》曰：空山上有平湖，湖中有艑底浮在湖中，动摇便起风雨。
郑缉之《东阳记》曰：北山去郡三十馀里，有赤松庙。故老相传曰，其下有居民曰徐公者，尝登岭至此处见湖水，二人共博于湖间，自称赤松子、安期先生。有一壶，酌酒以饮徐公，公醉而寐其侧，比醒不复见。
刘澄之《豫州记》曰：城父县有巢湖，湖周五里，湖中有三山，湖南有四鼎山。
《战国策》曰：秦与荆战，大破之，取洞庭五渚。
《吴地记》曰：吴王葬女，取土成湖。
又《郡国志》云：三女坟在郭西，云阖闾食蒸鱼羹，留半赐三女，三女怨，自杀，王痛之，葬于郭西，文石为椁，金印玉牒，银樽朱盘，悉以送葬。又云盘郢之剑，或曰湛炉之剑，夜飞适楚，以水绕坟，因名女坟湖。又云：葬女时有白鹤舞吴市，因入羡门，悉化为犬。
《钱塘记》曰：去邑十里有诏息湖，古老相传，昔秦始皇巡狩经涂暂憩，因以诏息为名。
周景式《庐山记》曰：山顶有一穷湖，湖足赪尾鲤，鳍皆伤剥。而又有一故艑槽，崇山峻远，非舟楫所游，岂深谷为陵，而此物不与丘壑同迁乎？
顾微《广州记》曰：庐山上有一湖，至甲戌日，辄闻山有鼓角声。
刘澄之《扬州记》曰：新城县东有俱山，山上有湖，湖中有白鹅一只，时时飞来，不可常见。
刘桢《京口记》曰：龙目湖，秦王东游观地势，云此有天子气，使赭衣徒凿湖中长冈使断，因改为丹徒。今水北注江也。
《梁典》曰：武帝望京岘山盘纡似龙，掘其右为龙目二湖。
《徐州先贤传》曰：勾践灭吴，谓范蠡曰："吾将与子分国而有之。"蠡曰："君行令，臣行志。"乃乘扁舟浮五湖而不返。
《水经注》曰：武强县耆宿云，邑人有行于途，有一小蛇，疑其有灵，持而养之，名曰檐生，长而吞噬人，里中患之，遂捕系狱，檐生负而奔，邑沦为湖，县长及吏咸为鱼矣。今县东北半里许有渊，谓之郎君渊。耆宿又言，县沦之日，其子东奔，又陷于此，故渊得郎君之目矣。
《神异经》曰：北方荒外有湖，方千里，平满无高下，有鱼长七八尺，形状如鲤而目赤，昼在湖中，夜化为人，刺之不入，煮之不死，以乌梅二七煮之即熟，食之可以愈邪病。
又曰：北方荒中有石湖，方千里，无凸凹，(上，直结反；下，于交反。)平满无高下，岸深五丈馀，恒冰，唯夏至左右五六十日解耳。
又曰：东南海中烜洲上有温湖，其中惟有鲫鱼矣，长八尺，食之宜暑而避寒。
《郡国志》曰：润州遏陂有湖名龙目湖，京口出好酒，人习战，故桓温云："京口土瘠人窭无可恋，惟酒可饮，兵可用耳。"
《会稽记》曰：汉顺帝筑和五年，会稽太守马臻创立镜湖，在会稽、山阴两县界，筑塘蓄水高丈馀，田又高海丈馀，若水少则泄湖灌田，如水多则开湖泄田中水入海，所以无凶年，堤塘周回三百一十里，溉田九千馀顷。
又云：创湖之始，多淹冢宅，有千馀人怨诉于台，臻遂被刑于市，及台中遣使按鞫，忽不见人，验籍皆是先死亡人之名。又按《舆地志》云："山阴南湖萦带郊郭，白水翠岩，互相映发，有若图画。"
《南徐州记》曰：子英常于芙蓉湖捕鱼，得赤鲤持归，以谷养一年，遂生两翅。鱼云，我来迎汝，子英骑之，即乘风雨腾而上天，故《列仙传》云：每经数载来归见妻子，鱼复来迎，如是数十回而不还。芙蓉湖即射贵湖也，又名上湖。
《吴地记》曰：临平湖，在临平山南。
《吴志》曰：归命侯天玺元年，吴郡言，临平湖自汉末草秽拥塞，今更除平。故老相传云：此湖塞，天下乱；此湖开，天下平。又湖边得石函，函中有小石，青色，长四寸，广二寸馀，刻上作皇帝字，于是改年大赦，俄而晋平吴，孙盛以为元皇中兴之符。
《歙县图经》曰：篁墩湖在县西南，其湖有蜃，常与吕湖蜃斗，程灵铣好勇而善射，梦蜃化为人告之曰：吾为吕湖蜃所厄，君能助吾必厚报。束帛练者吾也。明日灵铣弯弧助之，正中后蜃，不知所之，后人名其处为蜃滩。时有一道人诣灵铣母求食，食讫曰，劳母设食，今当为求善墓地，使母随行上山，以白石识其地曰："葬此可以暴贵矣。"灵铣因移父葬其所。侯景乱，灵铣率郡乡万馀众保新安，因随陈武帝有奇功，及陈武受梁禅，灵铣以佐命功臣，与周文昱、侯安都为三杰。按灵铣宅在湖东二里。
徐爰《释问》曰：玄武湖本桑泊，晋元帝创为北湖，宋以隶舟师。
《京都记》云：从北望锺山，从宫亭湖望卢岳，齐武帝理水军于此中，号曰昆明池。故沈约登覆舟山诗云："南瞻储胥馆，北望昆明池。"即此尔。永嘉末，有龙见于湖内，故改为玄武湖。
《豫章记》曰：担石湖在州东北，其湖水中有两石山，有孔如人穿担状，古老云，壮士担此两石置湖中，因以为名。
《舆地志》曰：安成有蜜湖，中有丝莼鲫鱼，为时所重，并有石窟容百人坐，其鱼味甘如蜜，因此为名。在县东二十里。
《淮南子》曰：夫历阳之都，一夕化而为湖，勇力圣智与不肖者同命，无遗脱也。
《荆南志》曰：高沙湖在枚回洲上，翠泽平皛，(胡了切。)水陆弥旷，芰荷殷生，鳞羽滋阜。湖南林野清旷，可以栖托，故征士宗炳昔常家焉。北有小水自湖通江，谓之曾口是也。
《渚宫故事》曰：江陵城西二十里高沙湖，其中多鱼。
又曰：五叶湖，昔湖侧有主人张披五叶同居，因以为名。
《九江记》曰：彭蠡湖在浔阳县东南，与都昌县分界，湖心有大孤山。按《郡国志》，彭蠡湖周回四百五十里，内有石高数十丈，大禹刻其石以记功焉。又有乞乌随船行，舟人掷抟饭接之，高下不失一粒。今此乌沿江灵庙多有，不独在彭蠡湖尔。
《郡国志》曰：鹤门湖者，陶侃微时丧母，忽有二客来吊，化为双白鹤飞去，后因以为名。
《丹阳记》曰：吴孙皓宝鼎元年，丹阳县宣骞之母年八十，浴于后湖化为鼋。后湖又名练湖。(在县北百二十步。)
《舆地志》曰：曲阿出名酒，皆云后湖水所酿，故醇烈也。今按湖水上承丹徒，陈敏覆船山马林溪，水色白味甘。
《舆地志》云：练塘，陈敏所立，遏高陵水，以溪为后湖。
《语林》曰：褚公游曲阿后湖，狂风忽起，船倾，褚公已醉，乃曰："此舫人皆无可以招天谴者，惟有孙兴公多尘滓，正当以厌天欲耳。"便欲捉孙掷水中，孙惧无计，惟大呼曰："季野卿念我。"(褚公，褚彦回也。季野，彦回字也。)
伏滔《登故台诗序》曰：夫差姑苏台东有丹湖万顷，内有金银塘。
《方舆记》曰：铜船湖，马援铸铜船五只，一留此湖中，四只将过海征林邑。
○潭
《幽明录》曰：硕县下有眩潭，以视之眩人眼，因以为名。傍有田陂，昔有人船行过此陂，见一死蛟在陂上不得下，无何，见一人长壮乌衣立于岸侧，语行人云："吾昨下陂不过而死，可为报眩潭。"行人曰："眩潭无人，云何可报？"乌衣人云："但至潭，便大言之。"行人如其言，须臾，潭中有号泣声。
又曰：晋元熙中，桂阳郡有一老翁，常以钓为业，后清晨出钓，遇大鱼食饵，掣纶甚急，船人奄然俱没，家人寻丧于钓所，见老翁及鱼并死，为钓纶所缠，鱼腹下有丹字，文曰："我闻曾潭乐，故从檐潭来。磔死弊老翁，持钓数见欺。好食赤鲤鲙，今日得汝为。"
《荆州图记》曰：武当县西北六里江中，名佷子潭，潭中有右碛洲，长六十丈，世传佷子未曾从父命，父临终欲葬山上，故谬曰葬我水中，佷子惟从此命。习凿齿《记》云："佷子是汉时人，家在山东五女徼。"
邓德明《南康记》曰：梓潭有梓树，洪直巨围，叶广丈馀，垂柯数亩。
又曰：赣潭在郡下，昔有长者于此潭以钓为事，恒作渔父歌，其声慷慨。忽闻纶动，须臾，一物形似小水牛，眼光如镜，或言水犀，浮跃逐纶，角带金锁，钓客因引得锁出水数十丈，锁断，馀数丈尽是珍宝。
《罗浮山记》曰：牛潭深洞无极，北岸有石，周围三丈许，渔人见牛自水而出，盘于此石。
《枹朴子》曰：昔石头水有大鼋，常在潭中，因名此为鼋潭，能作魅行病于人。吴有道士戴昞者，乃以越章封泥，遍投潭水中，良久，有大鼋径长丈馀浮出，不敢动，乃格杀之，而病人并愈。又有小鼋出罗列，死于水渚甚多。
《南康记》曰：梓潭在雩都县之东南六十九里，其山有大梓树，吴王令都尉萧武伐为龙舟，艚斫成而牵引不动。占云，须童男女数十人为歌乐乃当得下。依其言以童男女牵拽，艚没于潭中，男女皆溺。其后每天晴朗净，仿佛若见人船焉，夜宿潭边，或闻歌唱之声，因号梓潭焉。
《鄱阳记》曰：怀蛟水，一名孝经潭，在县南二百步，江中流石际有潭，往往有蛟浮出，时伤人焉。每至五月五日，乡人于此江水以船竞渡，俗云为屈原禳灾，承前郡守县悬纟采以赏之。刺史张栖贞以人之行莫大于孝，悬《孝经》标竿上赏之，而人知劝，俗号为怀蛟水，或曰孝经潭。
《湘州记》曰：益阳有昭潭，其下无底，湘州最深处也。或谓周昭王南征不复，没于此潭，因以为名。
