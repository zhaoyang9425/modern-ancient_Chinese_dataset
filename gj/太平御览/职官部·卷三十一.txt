○秘书监
《六典》曰：秘书监之职，掌邦国经籍图书之事。有二局：一曰著作，二曰太史，皆率其属而修其职：少监为之贰。
《东观汉记》曰：桓帝延熹二年初，置秘书监，掌典图书、古今文字，考合异同。
华峤《后汉书》曰：学者称东观为老氏藏室，道家蓬莱山。王融《曲水诗序》曰："记言事于仙室。"谓藏室也。
《魏志》曰：王象字善伯，散骑常侍领秘书监，撰《皇览》。
鱼豢《魏略》曰：兰台，台也。而秘书署耳。
王隐《晋书》曰：王沉为秘书监，著《魏书》，多为时讳而善序事。
又曰：羊祐为黄门郎，陈留王立，以少帝，不愿为侍臣，徙为秘书监。
又曰：惠帝永平元年，诏云："秘书监综理经籍，考校古今，课试署吏，领有四百人，宜专其事。"
邓粲《晋纪》：华谭为秘书，自负宿名，意每怏怏，尝从容谓上曰："臣老于秘阁矣。汲暗之言，复存今日。"上不悦。
《晋诸公赞》曰：荀勖领秘书监。太康二年，汲郡冢中得竹书，勖躬自撰次注写，以为中经，列于秘书，经传阙文多所证明。
又赞曰：庾峻自司空长史迁秘书监，幽赞、符命、天文、地理，因有述焉。
何法盛《晋中兴书》曰：孙盛字安国，为秘书监，笃尚好学。自少及长，常手不释卷。既居史官，乃著《三国阳秋》
沈约《宋书·百官志》曰：秘书监、丞各一人，郎四人。魏武建国有秘书令，左、右丞。黄初中，分秘书，立中书，而秘书之局不废。昔汉武帝建藏书之册，置写书之官，于是天下文籍皆在天禄、石渠、延阁、广内秘府之室，谓之秘书。至成、哀世，使刘向父子以本官典其事。至于后则图籍在东观，有校书郎，又有著作郎。(傅毅、马融之徒多为校书郎。又蔡邕从尚书选入东观著作，邕既已为尚书郎而入东观著作，复拜议郎，知是著作郎也。)又硕学达官，往往典校秘书，如向、歆故事。或但校书东观，或有兼撰《汉记》也。
《梁书》曰：任昉字彦升，为秘书监。自齐永元以来，秘阁四部篇卷纷杂，昉手自雠校，由是篇目定焉。
《后魏书》：伊馥，世祖欲拜馥为尚书、郡公。馥辞曰："尚书务殷，公爵至重，非臣年少愚近所宜荷任，请收过恩。"世祖问其所欲，馥曰："中、秘二省多诸文士，若恩矜不已，请参其次。"世祖贤之，遂拜为中护将军，秘书监。
《隋书》曰：柳，炀帝嗣位，拜秘书监，封汉南县公。帝退朝之后，便命入阁，言宴讽读，终日而罢。帝每与嫔后对酒，时逢与会，辄遣命之，至与同榻共席，恩若友朋。帝犹恨不能夜召，于是命匠刻木偶人，施机关，能坐起拜伏，以像于。帝每在月下对酒，辄令宫人置之于座，与相酬酢，而为欢笑。
《唐书》曰：魏征为秘书监，奏引学者校定四部书，自是秘府图籍，粲然毕备。
刘歆《七略》曰：武帝广献书之路，百年之间，书积如丘山，故外有太常、史、博士之藏，内则延阁、广内、秘室之府。
鱼豢《魏略》曰：芸台香辟纸鱼蠹，故藏书台称芸台。
《三辅黄图》曰：未央宫东有麒麟殿，藏秘书，即扬雄校书之处也。
王充《论衡》曰：兰台之官，监国得失也。
《通典》曰：秘书省，但主书写、勘校而已，虽非要剧，然好学君子亦多求为之。
温峤《举荀崧为秘书监表》曰：夫国史之兴，将以明得失之迹，谓之实录，使一代之典，焕然可观。散骑常侍崧文质彬彬，思义通博，历位先朝，莅事以穆，宜掌秘奥，宣明史籍。
王肃《表》曰：青龙之末，主者启选秘书监，诏秘书驺吏以上三百馀人，非但学问义理，当闻有威严能检下者，诏肃以常侍领焉。
又王肃《论秘书不应属少府表》曰：魏之秘书即汉之东观，郡国称敢言之上东观，且自大魏分秘书而为中书以来，传绪相继，于今三监未有隶名于少府者也。今欲使臣编名于驺隶，言事于外府，不亦隳朝章而辱国典乎？太和中，兰台、秘书争议，三府奏议秘书司先王之载籍，掌制书之典谟，与中书相亚，宜与中书为官联。
《华峤集》诏曰："尚书峤体素弘简，文雅该通，经览古今，博闻多识，属书实录，有良史之志，故转为秘书监，其加散骑常侍。使中书、散骑、著作及治礼音律，天文，数术，南省文章，门下撰集，皆典领之。峤表曰："伏见诏书以臣为秘书监，加位常伯。昔刘向父子，世典史籍；马融通博，三入东观，非臣肤浅所敢投迹。"
《唐书》：太宗正授颜师古秘书监，制曰："秘书望华，史官任重，选众而举，历代攸难。守秘书监颜师古，体业淹和，器用详敏，学该总流略，词兼典丽。职司图书，亟经岁序，朱紫既辨，著述有成。宜正名器，允兹望实可秘书监。
○秘书少监
《唐书》：周思茂者，贝州漳南人。少与弟思钧俱早知名，自右史转太子舍人，与范履冰在禁，最蒙亲遇，至于政事损益多参预焉。累迁麟台少监、崇文馆学士。垂拱四年下狱死。
又曰：王绍宗，扬州江都人也。迁秘书少监，仍侍皇太子读书。绍宗性淡雅，以儒素见称。当时朝廷之士咸敬慕之，张易之兄弟亦厚之；易之伏诛，绍宗坐以交往见废。
又曰：德宗以左谏议大夫、史馆修撰张荐为秘书少监，修撰如故。时裴延龄贵，欲异同宰府，乃言于上曰："谏议大夫，论朝廷得失之官，史馆修撰，书朝廷得失之事，则领史职者不宜为谏官。"故有斯命。
○秘书丞
《魏志》曰：武帝置秘书左、右丞，以刘放为秘书左丞，孙资为秘书右丞。
《魏略》曰：薛夏字宣声，天水人也，博学有才华。天水旧有姜、任、阎、赵四姓常推于郡中，而夏为单家，不为降屈，四姓欲治之。夏乃游逸，东诣京师。太祖宿闻其名，甚礼遇之。文帝又嘉其才，黄初中为秘书丞。帝常与夏推论书传，未尝不终日也。每呼之不名而谓之薛君。夏居甚贫，帝又顾其衣薄，解御袍赐之。其后，征东将军曹休来朝，时帝方与夏有所咨论，而外启休到，帝引入坐定。帝顾夏言之于休曰："此君秘书丞，天水薛宣声也，宜共谈。"其见遇如此。
鱼豢《魏略》曰：薛夏为秘书丞，时秘书尝公事移兰台，兰台自以台也，秘书丞时为署耳，谓夏不得仪当有坐者。夏报曰："兰台为外台，秘书为内阁。台也、阁也何不相移之有？"兰台无以折之。
又曰：严苞以高才，黄初中入为秘书丞，数奏文赋，帝甚异之。
《晋书》：嵇绍以父得罪，靖居私门。山涛领选，启武帝曰："《康诰》有言：父子罪不相及。嵇绍贤侔郄缺，宜加旌命，请为秘书郎。"帝谓涛曰："如卿所言，乃堪为丞，何但郎也。"乃发诏征之，起家为秘书丞。
王隐《晋书》曰：庾峻字山甫，博学有才。为秘书丞，遍观古今，闻见益优。
虞预《晋书》曰：何桢字元干，庐江人也。为尚书郎，特诏参秘书丞。秘书本有一丞，时尚未转，遂以桢为右丞。右丞之置，自桢始也。
檀道论《晋阳秋》曰：太元十八年，王谧为秘书丞，乃表前尚书殷允、中书郎张敞、太子后率郄俭之、故太常桓石秀是多书之家，请秘书郎分局采借。
《齐书》曰：王俭字仲宝，为秘书丞。上表求校坟籍，依《七略》撰《七志》四十卷献之。
又曰：张率字士简，吴郡人，迁秘书丞。高祖曰："秘书丞，天下清官，东南胄绪未有为之，今以相处，为卿定名誉。"
《齐职仪》云：秘书丞，铜印墨绶。
《南史》：刘孝绰迁秘书丞。武帝谓舍人周舍云：第一官当用第一人，故以孝绰居此职。"
《后魏书》：李彪字道固，迁秘书丞，分领著作事。自文、成帝已来至于大和，崔浩、高允著述国书，编年序录，为春秋之体，遗落时事，一二无存。彪与秘书令高祐始奏从迁、固之体，创为纪传表志之目焉。
又曰：李辅字伯尚，少有重名，高祖每云此李氏之千里驹，敕撰《太宗起居注》，寻迁秘书丞。
《后周书》曰：柳虬为秘书丞，时秘书虽领著作，不参吏事，自虬为丞，始令监掌焉。
王肃《论秘书表》云：青龙中议秘书丞、郎与博士议郎同职，近日月，宜在三台上。
又曰：秘书丞、郎宜比尚书郎，侍御史，今侍御史乘犊车奏事，用尺一；秘书丞、郎乘鹿车，犹用尺奏，恐非陛下崇儒之本意也。
○秘书郎
《六典》曰：秘书郎四人，从六品上。《晋起居注》云："武帝遣秘书，图书分为甲、乙、景、丁四部，使秘书郎各掌其一焉。"
《魏志》曰：王基字伯舆，东莱人也。时青土初定，刺史王凌特表请基为别驾，后召为秘书郎，凌复请还。顷之，司徒王朗辟基，凌又不遣。朗书却州曰："取宿卫之臣，留秘阁之吏，所希闻也。"凌犹不遣。凌流称青土，盖亦由基协和之辅也。
又曰：锺会字士季，敏惠夙成。时蒋济著论谓观其眸子可以知人，会年五岁见济，济大奇之。正始中以赐官郎中，为秘书郎。
《蜀志》曰：郄正字令先，安贫好学，博涉坟籍。弱冠能属文，入为秘书史，转令史，迁秘书郎。性淡于荣利，尤耽文章，自司马、王、杨、班、傅、张、蔡之俦遗文篇赋，及当世美书善论，益部有者，则钻凿推求，略皆寓目。
王隐《晋书》曰：郑默，字思元。为秘书郎，删省旧文，除其浮秽。时陈留虞松为中书令，谓默曰："而今而后，朱紫别矣。"
又曰：左思，专思《三都赋》，杜绝人事。自以所见不博，求为秘书郎。
虞预《晋书》曰：司马彪，少笃学不倦，好色薄行，不交人事，专精学问。泰始中为秘书郎，后转为丞。
《晋太康起居注》曰：秘书丞桓石绥启校定四部书，诏郎中四人各掌一部。
《晋令》云：秘书郎掌外三阁经书，覆省校阅。正定脱误。
沈约《宋书》曰：秘书郎四人，后汉校书郎也。
又曰：萧惠开虽贵戚而车服简素，初为秘书郎，秘书、著作并名家年少，惠开意趣与之多不同，比肩或三年不共语。
《宋书》曰：王敬弘子恢之为秘书郎，使求为奉朝请，与恢之书曰："秘书有限，故有竞。朝请无限，故无竞。吾欲使汝处无竞之地。"文帝许之。
《梁书》曰：张缵，字伯绪，为秘书郎。固求不迁，欲遍观阁内图籍。
《后魏书》：高谧，字安平，有文武才度。天安中，以功臣子召入禁中，除秘书郎，典秘阁。谧以坟典残缺，奏广访郡邑，大加缮写。由是代京图籍，莫不审正。
《通典》曰：宋、齐秘书郎皆四员，尤为美职，皆为甲族起家之选，待次入补，其居职例十月便迁。
又曰：秘书郎有自齐梁之末多以贵游子弟为之，无其才实，故当时谚曰："上车不落则著作，体中何如则秘书。"
王肃《表》曰：臣以为秘书职于三台为近密，中书郎在尚书丞、郎上，秘书丞、郎宜次尚书郎下，不然则宜次侍御史下。秘书丞、郎俱四百石，迁宜比尚书郎，出亦宜为郡。此陛下崇儒术之盛旨也。尚书郎、侍御史，皆乘犊车，而秘书丞、郎独鹿车不得朝服。又恐非陛下转台郎以为秘书丞、郎之本意也。
