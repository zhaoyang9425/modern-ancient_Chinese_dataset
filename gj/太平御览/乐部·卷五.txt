○鼓吹乐
《乐志》曰：何承天云：鼓吹盖短箫饶歌，军乐也。黄帝使歧伯所作，以扬德建武。汉曲有：《朱鹭》、《思悲》、《艾如张》、《上之回》、《拥离》、《战城南》、《巫嵩》、《上陵》、《将进酒》、《君马黄》、《芳树》、《有所思》、《雉子班》、《圣人出》、《上耶》、《临高台》、《远如期》、《石留》、《务成玄》、《云黄鹤》、《钓竿》。魏改十二曲，为之《平战荥阳》、《获吕布》、《克官渡》、《旧拜定功》、《平南荆》、《平关中》、《应帝期》、《邕熙太和》。晋武改为《灵芝祥》、《宣受命》、《征辽东》、《景龙飞》、《平玉衡》、《因时运》、《惟庸蜀》、《天序》、《金灵运》、《夏苗畋》、《秋狝田》、《顺天道》。至梁、周、隋，各述本朝功业，随而改之，以自扬其勋烈。
又曰：横吹有双角，即胡乐，以从军也。张博望入西凉，传其法于西京。初得摩诃兜勒一曲，李延年因胡曲更造新声二十八解。晋以来有《黄鹄》、《陇头》、《出关》、《入关》、《出塞》、《入塞》、《折杨柳》、《落梅花》、《黄潭子》、《赤枝杨》、《望行人》十曲。
崔豹《古今注》曰：汉里裥黄门鼓吹，天子所以宴乐群臣。短箫饶歌，鼓吹之，常亦以赐有功诸侯也。
《唐会要》曰：大和中，太常礼院奏，谨按：凯乐，鼓吹之歌曲也。《周官·大司乐》："王师大献捷，奏凯乐。"注云："献功之乐也。"又"司马之职，师有功，则凯乐献于社。"注云："兵乐曰凯，《司马法》曰得意则凯乐，所以示喜也。"《左氏传》载：晋文公胜楚，振旅凯以入。魏晋以来，鼓吹曲章多述当时战功。是则历代献捷，必有凯歌。太宗平东都，破宋金刚，其后苏定方执贺鲁，李𪟝平高丽，皆备军容，凯歌入京都。谨捡贞观、显庆、开元礼书，并无仪注。今参酌古今，备其陈设，及奏歌曲之仪如后。凡命将征讨，有大功献俘馘首，其名曰俻。神策兵卫于东门外，如献俘常仪，其凯里衩铙吹二部，(笛毕，箫笳铙鼓每色二人，歌工二十四人。)乐工等乘马执乐器，次第陈列，如卤簿之式。鼓吹令丞前导，分行于兵马俘馘之前。将入都门，鼓吹振作，迭奏《破阵乐》、《应圣期》、《贺朝欢》、《君臣同庆乐》等四曲。(《破阵乐》词曰：受律辞元首，相将讨叛臣。咸歌破敌乐，共享太平人。《应圣期》词曰：圣德期昌运，雍熙方寓清。乾坤资化育，海岳共休明。开士欣耕稼，销戈遂偃兵。殊方歌帝泽，执贽贺升平。《贺朝欢》词曰：四海皇风被，千年德永清。戎衣更不着，今日告功成。《君臣同庆乐》词曰：主圣开昌历，臣忠奉大猷。君看偃草后，便是太平秋。)俟行至太社及太庙门，工人下马，陈列于门外，(据《周礼·大司乐》注云：献于祖。大司马云：先凯乐于社。谨详礼仪，则社庙之中似合奏乐，伏以尊严之地。铙吹欢哗既无明文，或乘肃敬。今请并于门外陈设，不奏歌曲。)俟告献礼毕，复导引奏曲如仪。至皇帝所御楼前，兵伏旌门外二十步，乐工皆下马，徐行前进。兵部尚书介胄执钺于旌门内中路前导，(《周礼》"师有功，则大司马左执律，右秉钺，以先凯乐。"注曰：律所以听军声，钺所以示将威。吹律听声，其术久废，请以秉钺，以存礼文。)次协律郎二人公服执麾，亦于门外分导，鼓吹令丞引乐工等至位立定，太常卿于乐工之前跪具官臣某奏事诸奏凯乐，协律郎举麾，鼓吹大振作，遍奏破阵乐等四曲。乐阕，协律郎偃麾，太常卿又跪奏。乐毕，兵部尚书、太常卿退，乐工等并于门外立。讫，然后引俘馘入献，及称贺如别仪。
《晋书》曰：卫瓘领太子少傅，加千兵百骑，鼓吹之府。
又曰：汝南王亮母伏太妃常有小疾，祓于洛水。亮兄弟三人侍从，并持节鼓吹，震耀洛滨。武帝登凌云台望见，曰："伏妃可谓富贵矣。"
又曰：刘毅字仲雄。转司隶校尉。皇太子朝，鼓吹将入东掖门，毅以为不敬，止于门外。奏劾保傅以下。诏赦之，然后得入。
又曰：谢尚累位江夏、义阳、随三郡太守，往咨事安西将军庾翼于武昌。翼呼共射，曰："君若破的，当以鼓吹相赏。"尚应声中之，翼即以副鼓吹给之。
王隐《晋书》曰：陶侃平苏峻，除侍中太尉，加羽葆鼓吹。
《晋中兴书》曰：汉武时，南平百越，始置交阯、九真、日南、合浦、南海、郁林、苍梧，凡七郡。立交阯刺史。以州边远，山越不宾，宜加威重，故刺史辄假节，七郡皆加鼓吹。
《齐书》曰：武帝时，寿昌画殿南阁置白鹭鼓吹二部，干光殿东西头置锺磬两箱，皆宴乐处也。
又曰：王敬则，临淮射阳人也。侨居晋陵南沙县，母为女巫，常谓人云："敬则生时，胞衣紫色，后应得鸣鼓角。"人笑之曰："汝子得为人吹角可矣。"
又曰：张敬儿将拜三司，谓其妻嫂曰："我拜后应开黄阁。"因口自为鼓吹声。初得鼓吹，羞便奏之。
《南史》：綦母珍之贵幸，珍之母随弟钦之作暨杨令。钦之罢县还，珍之迎母至湖孰，辄将青氅百人自随鼓角横吹，都下富人追从者百数。
又曰：垣崇祖初于淮阴见高帝，便自比韩、白，惟上独许之。后为豫州刺史。建元二年，魏攻寿春，崇祖破之。启至，上谓朝臣曰："崇祖恒自拟韩、白，今真人也。"进为都督。崇祖闻陈显达、李安人皆增给军仪，乃启求鼓吹。上敕曰："韩、白何可不与众异？给鼓吹一部。"
又曰：张兴世致位给事中。兴世父尝谓兴世曰："我虽田舍老翁，乐闻鼓角，汝可送一部，行田时欲吹之。"兴世素恭谨畏法，譬之曰："此是天子鼓角，非田舍公所吹。"
《梁典》曰：高祖衍，生秣陵三楼桥宅，生日，有异光，顶有五岳骨。当还宅，范云闻鼓吹之声，云蒙被出视，乃高祖也。云乃深自结托。
《梁书》：侯景即位，乃以广柳车载鼓吹，橐驼马负牺牲，辇上置筌蹄，垂脚坐焉。
又曰：胡僧祐字显果。为天水、天门二郡太守。性好葺缀文词，又多鄙拙，多被戏谑，自矜尤甚。后随伐侯景，回拜领将军，常以所加鼓部置斋中对之。从或献言此乃羽仪，公望隆重。不当如此。答曰："我爱之。"人莫不笑之。
《陈书》：刘仲举字德言。为长安令，政号廉平。陈文帝居乡里，尝诣仲举。时天降雨，仲举独坐斋内，闻外有箫鼓声，俄而帝至。仲举异之，乃深自结托。
《北史》：尔朱荣少时，父新兴曾与荣游池上，忽闻箫鼓音，谓荣曰："古老相传，闻此声皆至公辅。吾年老，当为汝耳。"
《隋书》曰：鼓吹车上施层楼，四角金龙衔苏、羽葆。凡鼓吹，陆则楼车，水则楼船，在殿庭则画笋虡为楼，上有翔鹭栖乌，或为鹄形。
又曰：蔡征拜吏部尚书，启后主借鼓吹。后主谓所司曰："鼓吹军乐，有功乃授。蔡征不自量揆，紊我朝章。然其父景历既有缔构之功，宜且如启。"
《唐书》曰：平阳公主葬，特给鼓吹。太常议：妇人无鼓吹。高祖曰："往者公主于司竹园举兵应义，亲执金鼓，有克定之功，宜特加之。"
又曰：中宗时，皇后上言：自妃主及五品以上母妻，请从婚葬之日，特进鼓吹，宫官亦准此。左台御史唐绍上疏谏曰："窃闻鼓吹之作，本为军容。昔黄帝涿鹿有功，以为警卫，故钲鼓有灵夔、孔雀、雕鹗争、石坠崖、壮士怒之类。自昔功臣备礼，适得用之。假如郊祀天地，惟有宫悬而无案架，故知军乐之用，尚不给于神祀，岂容接于闺阃哉？"
邓德明《南康记》曰：雩都县君山，绝峰高崿，远望似舟船，上有玉台，方广数丈，周回尽是白石柱，上自然石覆，如屋形。风雨之后，景气明净，颇闻山上有鼓吹之声。
《吴质别传》曰：质为北中郎将，朝京师，喜迟其到，诏列卤簿作鼓吹，至阙而止。
《江表传》曰：孙策赐周瑜鼓吹，为治馆舍。策令曰："周公瑾英俊异才，与孤有总角之好，骨肉之分。前在丹阳发众及船粮以济大事，论德酬功，此未足报也。"
《邺中记》曰：石虎正会，置三十步鼓吹，三十步辄置一部，十二人皆在平阁上。去地丈馀，语裥女鼓吹。
挚虞《新礼仪志》曰：汉魏故事，将葬，设吉凶卤簿、皆鼓吹。新礼以礼吉事无凶事无乐，宜除吉卤簿凶服鼓吹。虞按：礼葬有客车郎，吉驾之明文也。
徐广《东车服注》曰：中朝公主有鼓吹。
《幽明录》曰：晋临川太守谢摛夜中闻鼓吹声，兄澡曰："夜者，阴。间不及存，将在身后。"及死，赠长水校尉，加鼓吹。
《世说》曰：《三都》、《二京》，五经鼓吹。
《俗说》曰：桓公作诗，思不来，辄作鼓吹。既而得思，云：鸣鹄响长阜，欢，曰："鼓吹固自来人思。"
《语林》曰：陆士衡为河北督日，已被间构，内怀忧懑，闻众军警角鼓吹，曰："我今闻此，不如华亭鹄唳。"
魏武帝令曰：孤所以能常以少兵敌众者，常念增战士忽馀事。是以往者有鼓吹而使步行，为战士爱马也；不乐多署吏，为战士爱粮也。
王浑表曰：吴国临战，牙门将张秦、黄辰，骑督綦母倪，勇健效武，破贼制胜，以三人之所致也。秦、辰巳亡，今倪独在。昔伐蜀有小战功，牙门数人便加鼓吹，至于灭吴一国而未得鼓吹者。臣愚昧，谓圣诏赐倪鼓吹，存录猛将，以尽武人之力也。
陆机《鼓吹赋》曰：原鼓吹之所始，盖禀命于黄轩。
○四夷乐
《毛诗·谷风·鼓锺》曰：以雅以南，以龠不僣。(为雅为南，舞四夷之乐。大德德广所及也。东夷之乐曰昧，北夷之乐曰禁，西夷之乐曰离，南夷之乐曰任。以为籥舞，若是和而不僣矣。)
《周礼·春官·鞮鞻氏》曰：鞮鞻氏掌四夷之里耠其歌声。
又曰：旄人掌教舞散乐、舞夷乐。夷乐，四夷之乐；散乐，野人为之善者。
又曰：《春官·韎师》曰：韎师掌教韎乐，祭祀则帅其属而舞之。(舞，东夷之舞也。)
《周礼·春官》：鞮鞻氏掌四夷之乐。(郑玄注曰：东方曰昧，南方曰任，西方曰朱离，北方曰禁。)
《礼记·明堂位》曰：《昧》，东夷之乐也；《任》，南蛮之乐也。纳蛮夷之乐于太庙，言广鲁于天下也。
《后汉书》曰：永宁初年，西南夷禅国王献乐及幻人。明年，元会作之于庭，安帝与群臣共大奇之。
又曰：陈禅字纪山，为谏议大夫。西南夷禅国王献乐及幻人，能吐火，自支解，易牛马头。大会作之庭，禅离席举手曰："帝王之庭，不宜作夷狄之乐。"
《五经通义》曰：东夷之乐，持矛舞，助时之生；南夷之乐，筹耩舞，助时之养。
又：舞四夷之乐，明泽广被四表也。东夷之乐曰《侏离》，南夷之乐曰《任》，西夷之乐曰《禁》，北夷之乐曰《昧》。东方所谓《侏离》者何？阳始通，万物之属，离地而生，故谓之《侏离》。南方所以谓之《任》者何？阳气盛用事，万物怀任，故谓之《任》。西方所以谓之《禁》者何？西方阴气用事，禁止万物不得长大，故谓之《禁》。北方所以谓之《昧》者何？北方阴气盛用，万物暗昧不见，故谓之《昧》。四夷之乐，何以作之于庙？陈于户。
王子年《拾遗记》曰：成王之时，南垂之南有扶娄夷国，或于掌中备百兽之乐，婉转屈曲于指间，人形或长数分，神怪歙忽。乐府传此，末代犹在焉。
《风土记》曰：越俗饮燕，即鼓拌以为乐，取大素圜，柈以广尺五六者，抱以着腹，以右手五指更弹之，以为节，舞者蹀地击掌，以应柈节而舞。
《乐部·乐志》曰：《龟兹》起自吕光灭龟兹，因得其声乐，记有竖箜篌、琵琶、五弦、笙、笛、萧、觱篥、毛圆鼓、都昙鼓答腊鼓、腰鼓、羯鼓、谿娄鼓、铜拔、贝等十五种，为一部，工二十人。歌曲有《善善摩尼》，解曲《姿伽儿》舞曲《小天》《疏勒监》。《天竺》起自张重华据凉州，重四译来贡乐器凤首箜篌、琵琶、五弦、笛、铜鼓、毛圆、都昙、铜拔、贝等九种，为一部，工十二人。歌曲有《沙石疆》，舞曲有《文曲》。《康国》起自周闵帝娉北狄为后，得其所获西戎伎，因得其声集，器有笛、正鼓、加鼓、铜拔等四种，为一部。工七人。歌曲有《三殿农和去》，舞曲有《贺兰》《钵》《鼻始》、末奚波地。《疏勒》、《安国》、《高丽》，并起后魏平冯氏通西域，因得其伎，繁会其声。《疏勒》乐器有竖箜篌、琵琶、五弦、笛、觱篥、答腊鼓、腰鼓、羯鼓、谿娄鼓十种，为一部，工十二人。歌曲有《元利死让乐》，舞曲有《远服解曲》、《有盐曲》。《安国》乐器箜篌、琵琶、五弦、笛、萧、双觱篥、正鼓和铜拔等，《高丽》，乐器有，弹筝、卧箜篌、竖箜篌、琵琶、五弦、笛、笙、萧、小觱篥、桃皮觱篥、腰鼓、齐鼓、檐鼓、贝等十四种，为一部。工十八人。歌曲有《歌芝栖》，舞曲有《舞芝栖》。北狄乐皆马上乐也，鼓吹本军旅之音，马上奏之。故自汉以来，北狄乐总归鼓吹署。后魏乐府始有北歌，即魏史所谓真人歌是也。代都时，命掖庭宫女晨夕歌之。周、隋代兴，西凉乐、杂奏，今存者五十三章，其名因可解者六章：《慕容可汗》、《吐谷浑》、《部落稽》、《钜鹿公主》、《白净王太子》、《企俞》也。其余不可解。或可汗之词，按今大角，即后魏代箕逻向是也。其曲亦多可汗之词，北虏之俗皆呼主为可汗。吐谷浑又慕容别种，知此歌是燕魏之际鲜卑歌词，虏音不可晓。梁有《钜鹿公主》歌，似是姚苌时歌词，华音与此歌不同。梁乐府鼓吹语裥《大白净皇太子》、《小白净皇太子》、《企俞》等曲。隋鼓吹有《白净王太子曲》，与北歌校之，其音皆异。
《唐书·乐志》曰：《安乐》，后周武帝平齐所作也。行列多方正，象城郭，周代谓之城舞者。八十人刻木为面，狗喙兽耳，以金饰之，垂线为发，画衤奥皮帽，舞蹈姿制，犹作羌胡状。
《唐会要》曰：骠国乐，贞元十八年正月骠国王来献，凡一十二曲，以乐工三十五人来朝。乐曲皆演释氏经纶之词。(骠国在云南西南，以天竺国相近，故乐多演释氏之词。每为曲，皆齐声唱，各以两手十指齐敛为赴节之状。一低一仰，未尝不相对，有类中国柘枝舞。骠，一作僄。其西别有弥臣国，乐舞亦与骠国同。子习此伎以乐后制。使袁滋郄士美至南沼，并皆见此乐。)
《唐会要》曰：《南诏乐》，贞元十六年正月南诏异牟等作《奉圣乐》舞，因西川押云南八国使韦皋以进，时御麟德殿以阅之。
又曰：《高昌乐》，西魏与高昌通，始有此乐。至隋开皇六年，来献圣明乐曲。至太宗朝，伐其国，尽得其乐。(事见七部伎门也。)
又曰：扶南、天竺二国乐，隋代全用《天竺》列于乐部，不用《扶南》。因炀帝平林邑国，获扶南工人及其匏琴，朴陋不可用，但以天竺乐转写其声。
又曰：《龟兹乐》，自吕光破龟兹，得其声，吕氏云，其乐分散。至后魏有中原，复获之。至隋有《西国龟兹》之号，凡三部。开元中，大盛于时。曹婆罗门者，累代相承传其业，至孙妙达，尤为北齐文宣爱之，每弹常自击胡鼓和之。及周武帝聘突厥女为后，西域诸国皆来媵，遂荐有《龟兹》、《疏勒》、《康国》、《安国》之乐。
又曰：《百济》，贞观中灭二国，尽得其乐。至天后时，《高丽》里裉二十五曲。贞元末，惟能习一曲，衣服亦渐变其土风矣。其百济至中宗时，工人死散。开元中，歧王{轨}为太常卿，复奏置焉。
又曰：《疏勒》乐，工人皂丝布头巾，白丝布袍锦衿襟，白丝布裤，舞二人，白衤奥锦袖，赤皮靴、赤皮带。里衩竖箜篌、琵琶、五弦琵琶、横笛、箫、觱篥、答腊鼓、腰鼓、鸡楼鼓。《康国》乐，工人皂丝布头巾，绯布袍锦，领舞二人，绯衤奥锦袖，绿绫凌浑裆裤，赤皮𫖇，白裤帑，舞急转如风，俗谓之《胡旋》。《乞寒》者，本西国外蕃之乐也。神龙二年三月，并州清源县尉吕无泰上疏曰："臣谨按《洪范·八政》曰'谋时寒'，若能谋事，则时寒顺之，何必祼露形体浇灌衢路，鼓舞跳跃而索寒也。《礼》曰：'立秋之月行夏令，寒暑不节，阴阳不调，政令之失也。'休咎之应，君臣之感也，理均影响，可不戒哉！"至景云二年，左拾遗朝曰："《宗谏传》曰：'辛有适伊川，见被发于野祭者，曰不及百年，此其戎乎！其礼先亡矣。'后秦晋迁陆浑之蕊褛伊川，以其中国之人习戎狄之事。一言以贯百代，可知今之乞寒滥觞胡俗。伏愿三思，筹其所。"至先天二年十月，中书令张说谏曰："韩宣适鲁，见周礼而叹；孔子会齐，数倡优之罪。列国如此，况天朝乎？今外国请和，选使朝谒，所望接以礼乐，示以兵威。虽曰戎狄不可轻易，焉知无驹支之辩，由余之贤哉？且乞寒泼胡，未闻典故；祼体跳足，盛德何观？挥水投泥，失容斯甚；法殊鲁礼，袭比齐优；恐非干羽柔远之义，樽俎折冲之道。愿择刍言，特罢此戏。"至开元元年十二月，敕腊月乞塞外蕃所出，渐浸成俗，因循已久，自今已后，无问蕃汉，即宜禁断。
《乐府杂录》曰：舞有《骨鹿》舞、《胡旋》，俱于一小圆毯子上舞，纵横腾掷，两足终不离于毯上，其妙若皆夷舞也。
