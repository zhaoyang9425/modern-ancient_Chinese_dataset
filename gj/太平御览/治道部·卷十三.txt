○荐举下
《唐书》曰：杜如晦少聪悟，精彩绝人。太宗引为秦府兵曹，俄改陕州长史。房玄龄白太宗曰："馀人不足惜，杜如晦聪明敏达，王佐之才。若大王守藩，无所用之。必欲经营四方，非此人莫可。"太宗乃请为秦府掾，封延平县男，补文馆学士。贞观初，为右仆射。
又曰：李大亮，隋末为贼所获，同辈百馀人皆死。贼帅张弼见而异之，独释与语，遂定交于幕下。大亮既贵，每怀张弼之恩。贞观末，弼为将作丞，自匿不言。大亮遇诸途，识之，持弼手而泣，悉推家产以遗弼。弼辞不受。大亮言于太宗曰："臣有今日荣贵，乃张弼之恩力也。乞回迁臣之官爵以授之。"太宗即日以弼为中郎将，俄迁代州都督。
又曰：岑文本初事萧铣，江陵平，就授秘书郎兼直中书省。李靖骤称其才，擢拜中书舍人，渐蒙恩遇。时颜师古谙练故事，长于文诰，时无迨者，冀复用之。太宗曰："我自举一人，公勿忧也。"乃以文本为中书侍郎，专典枢密。
又曰：狄仁杰授汴州判佐，工部尚书阎立本黜陟河南。仁杰为人诬告，立本惊谢曰："仲尼观过知人，足下可谓海曲之明珠、东南之遗宝。"特荐之，迁并州法曹。
又曰：张柬之进士擢第，为清源丞，年且七十馀。永昌初，自免。复应判策试毕，有传柬之考，入下科。柬之叹曰："余之命也。"乃委归襄阳。时中书舍人刘允济重考策，自下升甲科，为天下第一，擢拜监察御史，累迁荆州长史。长安中，则天问狄仁杰曰："朕要一好人任使，有乎？"仁杰对曰："陛下则何任使？"则天曰："朕方待以将相。"仁杰曰："料陛下若求文章资历，则今之幸相李峤、苏味道亦足为文吏矣。岂非文士龌龊，思得大才以用之，以成天下之务者乎？"则天悦曰："此心也。"仁杰曰："荆州长史张柬之，其人虽老，真宰相材也。且久不遇，若用之，必尽忠于国家。"则天召以为洛州司马。他日，又求贤。仁杰曰："臣前言张柬之，犹未用也。"则天曰："已迁之矣。"仁杰曰："臣荐之，请为相也。今为洛州司马，非用之也。"乃迁秋官侍郎。及姚崇将赴灵武，则天令举内外堪为宰相者。崇曰："张柬之沉厚有谋，能断大事。且其人年老，惟陛下急用之。"登时召见，为同凤阁鸾台平章事，年已八十。与桓彦范、敬晖等诛二张，兴复社稷，忠冠千古，功格皇天。
又曰：张嘉贞落拓有大志，亦不自异，亦不下人。自平乡丞免归乡里，布衣环堵之中，萧然自得。时人莫之知也。张循宪以御史出使，还次蒲州驿。循宪方复命，使务有不决者，意颇病之。问驿吏曰："此有客乎？"驿吏以嘉贞对。循宪召以相见，咨以使事积时凝滞者，嘉贞随机应之，莫不豁然。乃命草表，又出其意外。他日，则天以问循宪，具以实对，因请以己官让与之。则天曰："卿能让贤美，朕岂无一官自进贤耶？"乃召见内殿，隔帘与语。嘉贞仪貌甚伟，神彩俊杰，则天甚异之。因奏曰："臣生居草莱，目不睹朝廷之事。陛下过听，引臣天庭，此万代一遇也。然咫尺之间，若隔云雾。臣恐君臣之道，有所未尽。"则天曰："善。"遽命卷帘。翌日，拜监察御史。开元中，用之为相。
又曰：姜皎荐源乾曜，玄宗见之，大悦，骤拜为相。谓左右曰："此人仪形庄肃，类萧至忠。朕故用之。"左右曰："至忠以犯逆死，陛下何故比之？"玄宗曰："我为社稷计，所以诛之。然其人信美才也。"
又曰：李𪟝少与乡人翟让聚众为盗，推李密为主。言于密曰："天下大乱，本为饥苦。若得黎阳一仓，大事济矣。"遂袭取之。时在饥饿，就食者数十万人。魏征、高季辅、杜正伦、郭孝恪辈客游，𪟝一见，便加礼敬，引之卧内，谈论忘疲。及虎牢获戴胄，亟相推荐，咸至大官。时称𪟝有知人之鉴。
又曰：李义府侨居于蜀，袁天纲见而奇之，曰："此郎贵极人臣，但寿不长耳。"因请舍之，托其子曰："此子有七品相，愿提拔之。"义府许诺，因问天纲寿几何。对曰："五十二。此外非所知也。"安抚使李大亮、侍中刘洎等连荐之，召见，拜监察御史，后位至宰相。
《白虎通》曰："诸侯所以贡士于天子者，进贤称善者也。天子躬求之者，贪义也。治国之道，本在得贤；得贤即治，失贤即乱。"
《孔丛子》曰：子高见齐王，王问谁可任临淄宰。称管穆焉。王曰："穆也容貌陋，民不敬者。"子高答曰："夫见敬在德，且臣所称，其才也。君王闻晏子、赵文子乎？晏子长不过六尺，面貌丑恶，齐国之上下莫不宗焉。赵文子其身如不胜衣，其言如不出口，非但体陋，辞气又讷；其相晋国以宁，诸侯敬服，皆德故也。以穆躯形方诸二子，犹悉贤之。昔臣尝行临淄市，见屠商焉，身长八尺，须发如戟，面正红白，市之男女，未有敬者，无德之故也。"王曰："是所谓祖龙始者也。诚如先生之言。"于是乃以管穆为临淄宰。
《韩子》曰：赵武荐四十六人于其君。及武之死也，四十六人皆就宾位，无私德若此。武荐白屋之士六十余家。
《战国策》曰：淳于髡见七人于宣王。王曰："子来也。寡人闻千里一士，是比肩相望；百世一圣，若随踵而至者也。今子一日而见七士，不亦众乎？"髡曰："不然。夫鸟同翼者聚居，兽同足者俱行。今求茈葫、桔梗于沮泽，则累世不得一焉；若求之梁甫之阴，则连目。夫物有等。今髡，贤者之俦，王求士于髡，譬如挹水于河，而求火于燧也。"(言易得也。)
《国语》曰：文公使原季为卿。(原季赵衰。文公二年为原大夫。)辞曰："夫三德者，偃之出也。(三德：先披，先轸咠臣也。偃，狐偃也。三子皆偃所进。)以德纪民，其章大矣，不可废也。"使狐偃为卿，辞曰："毛之智贤于臣，其齿又长。(毛，偃之兄。齿，年。)毛也不在位，不敢闻命。"乃使狐毛将上军，狐偃佐之。
又曰：赵宣子言韩献子于灵公，以为司马。河曲之役，赵孟使人以其车乘干行，(秦与晋战，在鲁文十二年。)献子执而戮之。众咸曰："韩厥必不没矣。其主朝升之而暮戮其车，其谁安之？"宣子召而礼之曰："吾闻事君者比而不党。夫周以举义，比也；举以其私，党也。夫军事无犯，犯而不隐，义也。吾言汝于君，惧汝不能也。举之而不能，党孰大焉！勉之。临长晋国者，非汝其谁？勉之！"告诸大夫曰："可贺我矣。吾举厥也而中，吾乃今知免于罪矣。"(免失举之罪。)
《韩诗外传》曰：魏文侯之时，子质仕而获罪焉。去而北游，谓简主曰："吾所树朝廷之大夫半，所树边境之人亦半。今堂上之士恶我于明君，朝廷大夫中我于法，边境之人劫我以兵，是以不复树德于人。"简主曰："噫！子言过矣。春树桃李，夏得阴其下，秋得食其实。春树蒺藜，夏不得采其叶，秋得其刺焉。由此观之，在所树也。今子之所树，其非人耳。"
《吕氏春秋》曰：管仲病，桓公往问之。曰："仲父之病矣，(言其病困。)如渍甚，国人弗讳，寡人将谁属国？"管仲对曰："昔者臣尽力竭智，犹未足以知之也。今病在于朝夕之中，臣奚能言？"桓公曰："此大事，愿仲父教之寡人也。"管仲敬诺，曰："谁欲相？"(欲用谁相。)公曰："鲍叔牙可乎？"管仲对曰："不可。夷吾善鲍叔牙。牙之为人也，清廉洁直，视不己若者，不比于人；一闻人之过，终身不志。"勿己，则隰朋其可乎？"隰朋之为人也，上志而下求，丑不若黄帝，而哀不己若者。(自丑其德不如黄帝，又恕不若已也。)其于国也，有不闻；(不求闻而善，求在利国而已矣。)其于物也，有不知也；(物，事也。非事职不求知之。)其于人也，有不见也。(务在济民不求见也。)勿己，则隰朋可矣。"夫相，大官也。处大官者不欲小察，不欲小智。故曰大匠不斫，(但规模而已，不复自斫削。)大庖不豆，(调和五味，不复自列。)大虔不闻。
又曰：魏公叔座疾，惠王往问之。曰："公叔之病甚矣，将奈社稷何？"对曰："臣之庶子鞅者，愿王以国听之。若不能听，勿使出境。"王不应。出谓左右曰："岂不悲哉！夫以公叔之贤，今谓寡人必以国听鞅，悖也。"公叔死，公孙鞅西游秦，秦孝公听之，秦果强，魏果弱。
又曰：百里奚之未遇时，至虢而虏，饭牛于秦，练以鬻五羖之皮。公孙披得，悦之，献诸缪公。三日，请属事焉。公曰："买之五羊皮而臣之，无乃为天下笑乎？"披曰："信贤而任之，君之明也；让贤而下之，臣之忠也。君为明，臣为忠，彼信贤也。境内将服，敬国且畏，夫谁暇笑哉？"用之，谋无不当，举必有功。
《说苑》曰：田子方渡西河，遇翟黄乘轩车。子方曰："子何以至此乎？"曰："昔西河无守，臣进吴起；邺无令，臣进西门豹；酌无令，臣进北门可；君欲攻中山，臣进乐羊；魏于天下难治，臣进李克。进此五大夫，爵位于此。"
又曰：子贡问孔子曰："今之臣孰贤？"孔子曰："齐有鲍叔，郑有子皮。"子贡曰："齐无管仲，郑无子产者乎？"孔子曰："吾闻鲍叔之进管仲，子皮之进子产；未闻管仲、子产有所进也。"
又曰：孟尝君进客于齐王，三年不见用。故客反见曰："不知臣之罪耶？君之过耶？"孟尝君曰："寡人闻缕因针而入，不因针而急；女因媒而嫁，不因媒而畜。夫子之才必薄矣，尚怨寡人哉？"客曰："臣闻韩卢，天下疾狗也，见兔而指属则不失兔，望见而放狗，非不能属者罪。"于是孟尝复属齐王，王遂使为相。
又曰：蘧伯玉使之楚，逢公子晳濮水之上，接草而待，曰："闻上士可以托邑，中士可以托辞，下士可以托才。三言固可得托也。"伯玉曰："谨受命。"伯玉见楚王，使事毕，坐从容言士。王曰："何国最多士？"伯玉曰："楚多士。而楚不能用。"王曰："是何言也？"伯玉曰："子胥生于楚而吴善用之，贲皇生于楚而晋善用之。今者臣之来，逢子哲曰：'上士可以托邑，中士可以托言，下士可以托才。三言者固可得托。"于是楚王发使追公子哲濮水之上。子哲还，重于楚，伯玉之功也。
刘向《新序》曰：楚庄王罢朝而晏，樊姬问其故。庄王曰："与贤相语，不知晏者也。"樊姬曰："贤相为谁？"王曰："虞丘子。"樊姬掩口而笑，王乃问其故。曰："虞丘子为相数年，未尝进一贤。不知贤，是不智；知而不进，是不忠。不忠不智，安得为贤？"明日朝，王以樊姬之言告虞丘子。虞丘子稽首曰："如姬之言。"于是辞位而进孙叔敖。叔敖相楚而庄王霸，樊姬之力。
《海内先贤传》曰：颍川锺皓，字季和，为郡功曹。太丘长陈寔为西门亭长，皓深独敬异，岁常礼待，与同分义。会辟公府，临辞，太守问："谁可代君？"曰："府君欲得其人，西门亭长可用。"寔卒为海内高名之臣，归以公相之位。
《三辅决录》曰：颍阳游殷为郡功曹，有童子张既为书佐，殷察畏之，具设宾馔，以子楚托之。后魏王以问，既称楚文武兼学，王遂以为汉兴郡。
《管辂别传》曰：赵孔耀至冀州，见裴使君，问："颜色何以清减！"孔耀曰："体本无药石之疾，然见清河内有一骐骥，拘系后厩历年，去王良、伯乐百八十里，不得骋其足以起风尘，以此憔悴耳。""使君言骐骥，今何所在？"孔耀言："平原管辂，字公明，年三十六。雅性宽大，与世无忌。观天则能同妙甘公、石申，俯览同异则能齐司马季主；游步道术，开神无穷；抱荆山之璞，怀衣光之宝，而为清河郡所录北黉文学，可为痛心疾首者。"裴使君闻言悦，慨曰："如此，便相为取之。"既檄召辂为文学从事。一相见，清论终日，不觉罢倦。天时大热，移床于廷前树下，乃至鸡鸣。向晨，复出。再相见，便转为钜鹿从事。三相见，转为治中。四相见，转别驾。前至十月，举为秀才。
《文士传》曰：张华荐成公绥曰："窃见处士东郡成公绥，年二十五，字子安。体珪璋之质，资不器之量，知深虑明，足以妙见。研思笃好，则仲舒之精，引之世贞斡，足以敦风笃俗。渊才达学，足以弘导世教。固逸伦之殊俊，搢绅之检式也。"
荀爽《与郭叔都书》曰：陈季方才德秀出，超世逸郡，金相玉质，文章席美，终军、贾谊诚无以加。宜遂贡之宰朝，盛其龙光。盐车之骥，自非伯乐无以显名；采光剖璞，自独见宝，实为足下利之。
孔融《荐祢衡表》曰：伏见处士平原祢衡，淑质贞亮，英才卓荦，初涉艺文，登堂睹奥。目所一见，辄传于口；耳所一闻，不忘于心。性与道合，思若有神。若得龙跃天衢，奋翼云汉，足以明近署之多士，增四门之穆穆。
应璩《荐贲伯伟文》曰：璩闻景云浮则应龙翔，治道明则隽乂臻。是故《良哉》之歌，兴于唐尧之世；《多士》之颂，形于周文之朝。窃见太子舍人贲琳字伯伟，禀性纯和，体素清悫，宜授以千里之涂，任以列曹之职。
陆机《荐贺循、郭纳表》曰：伏见武康令贺循，德量邃茂，才鉴清远。丞阳令郭纳，风度简旷，器识朗拔。准其才望资品，循可尚书郎，纳可太子洗马。
又陆机《荐戴若思文》曰：盖闻繁若登御，然后高墉之功显；孤竹在肆，然后降神之曲成。伏见处士广陵戴渊，年三十，字若思，心智足以研幽，才鉴足以辨物。固穷乐志，无风尘之慕；砥节立行，有渫井之洁。诚东南之贵宝，圣朝之奇璞也。
杨方《为虞领军荐张道顺文》曰：盖闻骊龙之珠必沉紫泉之里，垂天之翼必翔青冥之表。窃见处士吴国张道顺，天挺珪璋，明达清秀，下笔掩雕龙之文，发言吐掞天之藻。慕西道之杨生，希北巷之颜回。若得清水淬其锋钺，砥砺其锷，必腾跃天路，出觌圣世。
《琴操》曰：史鱼者，卫灵公之相。时蘧伯玉执清廉之节，修仁义之方，史鱼乃荐伯玉于灵公。公曰："诺。"其后未用。史鱼复入曰："臣闻抱玉朝君，不如贡贤。夫国危者则思仁，思安者则急贤。公何嫌疑？"灵公谓史鱼以庭褒虚饰，良久乃应之。史鱼出，谓其子曰："我荐伯玉于公，公以我言为不信，将自杀以明之。我死后，勿厚敛也。用伯玉，乃敛。"语毕，进药自杀。灵公闻之，曰："痛哉，寡人谓史鱼徒谦退、欲进士者也！不意乃至于身死。"临丧，拜伯玉代史鱼。公泣曰："寡人负史鱼，悔焉无及者也。"
