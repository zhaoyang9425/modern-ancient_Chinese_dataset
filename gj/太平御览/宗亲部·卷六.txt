○兄弟下
《晋书》曰：王览字玄通。母朱氏遇前妻子祥无道。览年数岁，见祥被楚挞，辄涕泣抱持。至于成童，每谏其母，母少止凶虐。祥渐有誉。时朱氏密使鸩祥，览知之，径起取酒。祥疑其有毒，争而不与。朱氏遽夺反之。自后朱氏赐祥馔，览辄先尝。
又曰：庾冰字季坚。兄亮以名德流训，冰以雅素垂风，诸弟相率，莫不好礼，为世论所重。亮常以为庾氏之宝。
又曰：荀组字大章。于时天下已乱，组兄弟贵盛，惧不容于世，虽居大官，并讽议而已。
又曰：谢安弟万为西中郎将，总藩任之重。安虽处衡门，其名犹出万之右，自然有公辅之望。
又曰：华悝字道弘。少失父，事母至孝。年十三，值年饥谷贵，悝蔬食而母甘肥不绝。又抚育孤弟，友爱甚至，称为慈兄。由是少有声誉。
又曰：魏徐州刺史任城吕虔有佩刀，工相之，以为必登三公可服此刀。虔谓别驾王祥曰："苟非其人，刀或为害。卿有公辅之量，故以相与。"祥始辞之，因强，乃受。及祥死之日，以刀授弟览曰："吾儿，凡汝后必兴，足称此刀，故以相与。"览则导之祖。
王隐《晋书》曰：祖逖字士雅，范阳人。与弟约，将母诣洛，交结人流。逖舅程玄良，良弟卫，卫弟收，并台郎，有势于洛，更共扶赞两甥。故命并阶清途。逖初为司州主簿，举秀才，为大司马齐王掾，有将帅之风。
《宋书》曰：谢弘微少孤，事兄如父。兄弟友睦之行，世莫能及。口不言人长短，兄曜好臧否人物，每言论，常以他语乱之。
又曰：蔡廓奉兄轨如父，家事小大，皆咨而后行；公禄赏赐，一皆入轨。有所资须，悉就典者请焉。从高祖在彭城，妻郗氏书求夏服，廓答书曰："知须夏服，计给事自应相供，无容别寄。"轨时为给事中。
又曰：谢景仁爱其弟甝(胡甘切。)而憎弟述。尝设馔请高祖，命甝预坐，而高祖召述。述知景仁夙意，又虑非高祖命之，请急，不从。高祖驰遣呼述，须至，乃欢。及景仁有疾，述尽心视汤药，饮食必尝而后进，不解带、不盥栉者累旬。景仁深怀惭愧也。
又曰：张畅弟收为猘(音冀)犬所伤，医言食蛤蟆鲙即愈。收甚难之。畅含笑先尝，收因啖得差。
又曰：庾登之字元龙，颍川鄢陵人也。少以强济自立，为吴郡太守，坐事免官。弟炳之为临川内史，登之随弟之郡，优游自适。
又曰：江夷字茂远，济阳考城人也。夷少自操厉，为吴郡太守，以兄疾去官。后迁右仆射。
又曰：陶潜与弟子书，以言其志，并为训戒曰："汝辈稚小，家贫无役，柴水之劳，何时可免？念之在心，若何可言？然虽不同生，当思四海皆兄弟之义。鲍叔敬仲分财无猜，归生伍举，班荆道旧，遂能以败为成，因丧立功。他人尚尔，况共父之人哉！颍川韩元长，汉末名士，身处卿佐，八十而终。兄弟同居，至于没齿。济北泛稚春，晋时操行人也。七世同财，家无怨色。《诗》曰：'高山仰止，景行行止。'汝其慎哉！"
又曰：孔𫖮字思远，不尚娇饰，服用粗败，终不改易。时吴郡顾𫖮之亦尚俭素，衣裘器服，皆择其陋者。宋世清约，称此二人。𫖮弟道存，从弟微，颇营业。二弟请假东还，辎重十馀舫，皆是绢纸席之属。𫖮见之，命上置岸侧，命左右取火烧之尽，乃去。道存代𫖮为江夏内史，时都邑米贵，道存虑𫖮甚乏，遣吏载伍百斛米饷之。𫖮呼吏载米还，彼吏曰："都下米贵，乞于此货之。"不听。吏乃载米而去。
又曰：蔡廓罢豫章郡，还起二宅，先成东宅与弟轨。
又曰：徐湛之年数岁时，与弟淳之共车行，牛奔车坏，左右驰来赴之。湛之先令取弟，众咸叹其幼而有识。
又曰：谢弘微宽重有雅量，不以喜愠改色。有蔡湛之者，及见太傅兄弟，谓人曰："弘微貌类中郎，而性似文靖。"
《齐书》曰：衡阳元王道度，太祖长兄也。与太祖俱受学雷次宗。宣帝问二儿学业，次宗答曰："其兄外朗，其弟内润，皆良璞也。"
又曰：刘琎兄𤩽，夜隔壁呼琎共语。琎不答，方下床着衣立，然后应。𤩽问其久，琎曰："向束带未竟。"其操如此。
又曰：张岱少与兄太子中舍人寅、新安太守镜、征北将军弟永、广州刺史辨俱知名，谓之张氏五龙。
《隋书》曰：卢昌衡小字龙子，风神澹雅，容止可法，博涉经史，工草行书。从弟思道小字释奴，宗中俱称英妙。故幽州为之语曰："卢家千里，释奴龙子。"
《唐书》曰：温大雅历迁黄门侍郎，弟彦博为中书侍郎，对居近侍，议者荣之。高祖从容谓曰："我起义晋阳，为卿一门耳"。大雅将改葬其祖父，筮者曰："葬于此地，害兄而福弟。"大雅曰："若得家弟永康，我将含笑入地。"葬讫，岁馀而卒。
又曰：张嘉贞为并州长史，为政严肃，甚为人吏所畏。开元初，因奏事至京师。上闻其善政，数赏慰，嘉贞因奏曰："臣少孤，兄弟相依，以至今日。臣弟嘉祐今授鄯州别驾，与臣各在一方，同心离居，魂绝万里，乞移就臣侧近，臣兄弟尽力报国，死无所恨。"上嘉其友爱，特改嘉祐为忻州刺史。
又曰：韦述弟迪，学业亦亚于述，尤精《三礼》，与述对为学士，迪同为礼官。时人荣之。
又曰：张道源族孙楚金，少有志行，事亲以孝闻。初与兄越石同预乡贡进士。州司将罢越石而荐楚金，楚金辞曰："以顺则越石长，以才则楚金不如。"固请，俱退。时李𪟝为都督，叹曰："贡士本求才行，相推如此，何嫌双举也。"乃俱荐擢第。
又曰：李逊幼孤，寓居江陵，与其弟建皆安贫苦，易衣并食，讲习不倦。逊兄造知二弟贤，日为营丐，成其志业。建先逊一年卒。兄弟同致休显。士君子多之。
又曰：杨汝士为剑南东川节度使，时宗人嗣复镇西川，兄弟对居节制。时人荣之。
又曰：薛膺友悌。弟齐为李绛山东西道从事。绛遇害，齐中飞矢，坠于城下。膺时为左补阙，闻难，不及请，驰马以赴齐殁。膺与兄弟褒、庠处丧过礼，朝之卿大夫暨缙绅者往吊继路。闻其哀号，吊者悲不能自持。膺去左补阙，庠去河南县尉直弘文馆，与褒皆屏居外野，布巾终丧。蹈名教者推之。
《续晋阳秋》曰：王岷有俊才，与兄珣并有名，而声出珣右。时人为之语曰："法护非不佳，阿弥难为兄。"
韦昭《吴书》曰：刘繇长子基遭家多难，婴丁困苦，潜处味道，不以为戚。与群弟居，常夜卧早起，妻妾稀见其面。诸弟敬惮，事之犹父，不妄交游，门无杂宾。
《三十国春秋》曰：裴楷尝新为别宅，宅甚美丽，楷酗覃之，楷便让之。为性有大度，皆斯类也。
《世说》曰：诸葛瑾弟亮及从弟诞并有盛名，各在一国。于时以为蜀得其龙，吴得其虎，魏得其狗。诞在魏，与夏侯玄齐名；瑾仕吴，吴朝服其弘雅。
又曰：谢弈作剡令，有一老翁犯法，谢以醇酒罚之，乃至醉而犹未已。太傅时年七八岁，着青衣裤，在兄膝边坐。谏曰："阿兄，老翁可奈何，故取作此？"谢于是改容曰："阿奴欲放去耶！"即遣之。
《会稽典录》曰：谢渊字休德，山阴人。其先钜鹿太守，夷吾之后也。世渐微替，仕进不继。至渊兄弟，一时俱兴。兄咨字休度，少以质行自立，干局见称，官至海昌都尉。渊起于衰末，兄弟修德，贫无戚容，历位建威将军。
又曰：锺牧字子干。牧兄骃计吏，少与同郡谢赞、吴郡顾谭齐名。牧童龀时号为迟讷。尝谓人曰："牧必胜我，不可轻也。"时人皆以为不然。
《三辅决录》曰：张宇，穆之第二子也。以父功当封，自言两目失明，天子信之，乃封弟恭。其小弟好戏无度，放散家财，宇悉以所得千万与之。天子闻而嘉之，又知其让封，征拜议郎。
《说苑》曰：宋襄公兹父。为桓公太子。桓公有后妻子，曰公子目夷，公爱之。兹父为公爱之也，欲立之，请于公，曰："请使目夷立，臣为之相，以佐之。"公曰："何故也？"对曰："臣自知不足以处目夷之上。"公不许，强以许。公许之。将立公子目夷，目夷辞曰："兄立而弟在下，是其义也。今弟立而兄在下，不义，而使目夷为之，目夷将逃。"之卫，兹父从之。三年，桓公有疾，使人召兹父曰："若不来，是使我以忧死也。"兹父乃反。公复立之以为太子，然后目夷召兹父归。
《楚国先贤传》曰：阴兴字君陵，南阳新野人也。拜卫尉，薨。时封兴长子庆为嗣阳侯，次子傅为〈氵隐〉强侯，傅弟员、丹皆为郎。庆少修儒术，推所居第宅、奴婢、财物悉凤耠员、丹，但佩印绶而已。当世称之。上以庆闺门孝悌，行义敦密，褒显朝廷，以励亲戚，擢为羽溜褚监。
刘向《列女传》曰：广汉汝妇者，汝敦之妻也。居世殷富，兄弟早孤，而嫂贪吝。敦以所受田宅、奴婢三百馀万悉让与兄，裁留园地数十亩，起舍耕作。土中得金一器，敦以示妻，妻曰："本言让先祖所有也，此独非其有耶？"敦曰："固吾意也。"乃俱担金与兄嫂。嫂初谓叔穷乏，来欲假贷，有不悦之色，见金而喜。兄乃恻然感悟，弃妻还金。
《海内先贤传》曰：范丹字史云，让财千万与三弟。
《风俗通》曰：陈留太守泰山吴文章，少与兄伯武相失。二十年后相会下邳市中，争计共斗，伯武殴之。文章欲报，心凄怅，手不能兴。观者笑之。更相借问，乃亲兄也，相持啼泣。观者复曰："兄得校弟，不得报兄。向者所笑，乃其义也。"
《典论》曰：刘表疾病，其子琦还省疾。琦性慈孝，其弟恐琦见表，父子相感，更有讬后之意，谓曰："将军命君抚临江夏，为国东藩，其任至重。今释众而归，必见谴怒伤叹以增其疾，非孝敬也。"遂遏于户外，使不得见，琦流涕而去。
江微《陈留志》曰：李铨字玄机，平丘人也。少聪惠，有志行。铨兄全，前母子，后母甚不爱也，而衣食皆使下铨。铨始年五岁，觉己衣胜兄，即脱不着，湏兄得与己同，然后服之。其母遂不得有偏。及长，铨内匡其母，外奉其兄，故闺门雍睦，为邦族所称。
《晋诸公赞》曰：高柔长子携，大将军掾。次诞，历三州刺史，放率不伦，决烈过人。次光字宣茂，少习家业，明练法治，晋武帝世为廷尉。兄诞与光异操，谓光小节，常轻侮之。光事诞愈谨。
又曰：和峤为少保散骑常侍，性至俭吝。峤同母弟郁素无名称，峤轻侮之。以此为损一。
