○弹棋
《东观汉记》曰：安帝诏曰："乐成王居谅暗，(音阴。)衰服在身，弹棋为戏，不肯谒陵。"
沈约《宋书》曰：晋平剌王休祐，文帝第十三子也。在荆州时，左右范景达善弹棋，上召之，休祐留不遣。上怒，诘责之。
《赵书》曰：冉闵收石遵，遵方与女子弹棋，兵至，杀之。
《梁冀别传》曰：冀好弹棋。暑夏之月，露首袒体，惟在樗蒱弹棋，不离绮𦈡纨袴之侧。
《世说》曰：刘真长始见王丞相，时暑之月，丞相以腹熨弹棋局，曰："何如乃氵靓！"(吴人以冷为氵靓，音楚敬切。)刘既出，人问见王公何如，刘曰："未见他异，惟作吴语耳。"(王丞相遵也。)
又曰：弹棋始自魏文帝宫内装器戏也。文帝于此伎特妙，用手巾拂之，无不中者。有客自云能，帝使为之。客著葛巾拂棋，妙逾于帝。
魏文帝《典论》曰：余于他戏弄之事，少所喜；惟弹棋略尽其功，乃为之赋。昔京师先工有马合乡侯、东方安世安、张公子，常恨不得与彼数子者对。
《艺经》曰：弹棋，二人对局，黑白棋各六枚。先列棋相当。下呼，上击之。
《弹棋经序》曰：弹棋者，仙家之戏也。昔汉武帝平西域，得胡人善蹴鞠者，盖炫其便(平声。)捷跳跃，帝好而为之。群臣不能谏，侍臣东方朔因以此艺进之，帝就舍蹴鞠，而上弹棋焉。习之者多在宫禁中，故时人莫得而传。至王莽末，赤眉凌乱，西京倾覆，此艺因宫人所传，故散落人间。及章帝御宇，好诸伎艺，此戏乃盛于当时。
《弹棋经后序》曰：自后汉冲、质已后，此艺中绝。至献帝建安中，曹公执政，禁阑幽密，至于博弈之具，皆不得得妄置宫中。宫人因以金钗玉梳戏于妆奁之上，即取类于弹棋也。及魏文帝受禅，宫人所为，更习弹棋焉。当时朝臣名士，无不争能，故帝与吴季量(吴质，字季量。)书曰："弹棋，间设者也。"
又曰：弹棋者，雅戏也。非同乎五白枭橛(枭橛并樗蒱彩。)之数，不游乎纷竞诋欺之间，淡薄自如，固趋名近利之人多不尚焉。盖道家所为，欲习其偃亚导引之法，击博腾掷之妙，以自畅耳。
又曰：唐顺宗在春宫日，甚好之。时有吉达、高釴、崔同、杨愿之徒，悉为名手。后有窦深、崔长孺、甄颙、独孤辽，亦为亚焉。至于长庆之末，好事之家犹见有局尚多解者。
后汉蔡邕《弹棋赋》曰：夫张局陈棋，取法武备。因嬉戏以肄业，托欢宴以讲事。设兹矢石，其夷如砥。采若锦缋，平若停水。肌理光泽，滑不可履。乘色行巧，据险用智。
魏文帝《弹棋赋》曰：局则荆山妙璞，滑如柔荑。棋则玄木北干，桑树西枝。象筹列植，下据双螭。
王粲《弹棋赋》曰：文石为局，金碧齐精，隆中夷外，理致肌平。
晋傅玄《弹棋赋序》曰：汉武帝好蹴鞠。刘向以为蹴鞠劳人体，竭人力，非至尊所宜，乃因其体而作弹棋以解之。
○儒棋
《后魏书》曰：侍中游肇，性谦廉不竞。曾撰《儒棋》，以表其志焉。肇述儒棋曰："儒棋者，盖博、弈之流，所以游思于文，亦犹投壶之习武也。故圣人因物设教，有实有权；情礼称宜，有张有弛。孔子云：'不有博弈者乎？为之犹贤乎已，'若夫井公之对周穆，叔卿之接许由，此或示存，恐非有待。然则君子之处世也，岂遂耽于所适，徒费时日者哉！至于几杖盘鉴，犹载铭戒；矧乃谐神之器，而不加劝也？但古之为玩者，莫不竞进其功，塞杀与乐，殊途异势，并传于时，未有以谦退为胜，通生为乐者。故因暇隙，聊复措意，此即儒棋之一名。盖游艺之所统，本诸谦净；诠名撰德，略依儒行；起舍遵道，轨法中庸。时然后玩，人不厌其游；让而后胜，人逾惬其负。矜勇所以知残，冲逊以之弥隆。岂惟崇谦止竞而已，谅亦阶善全德之所因矣。积名会理，其殆庶几；致泥之戒，宁不愧乎？"
《儒棋》曰：投二，(方二分六彩也。)智一、礼二、仁三、义四、信五，(各法生数，所以记彩而行于道，岂惟名义而已，藉物以为差也，)谦(行数无准，名显义耳。进退之异，惟有枭伏；)棋十，(生成之数，亦不是过，)白黑半，(各用五分。)方五分长寸。(分寸所以记法。)善六、敬七、德八、忠久、顺十，(各据成数，所以记算，而兼名义。名义虽异，亦符五德，阴阳配合，数尽也。)方局尺五，周道四十，其用三十六。(取舍途异。)四维之道，通数而棋。(处恶其雅也。)谦退为尚，故高彩者先投。(耻为道也。)彼此二位，谓之净；(净者，谓仁义也。)左右二道，谓之中。(中者，谓礼智之道也。)其净、中四道，彼此左右，互有二，不得相干。(干则斗也。)行棋之法，始附净起，转互相顺，终因净出。(初不净出，必曲之者，避相涉也。)通生为务，不存塞杀。(志仁恕也。)彩越净中者休，则立枭，枭者不伏。(彩不会也。)会净中者，枭折为伏，伏者不枭。(行不越也。)若彩虽会，而于彼拟以过之(有棋则不得拟。)非干彼者，则自居矣。(居拟不同，以于彼也。)行伏棋者，得异彩，依数而行。两彩同者，惟行一，(常柔齐也。)一谦者停，两谦退一等。(贵重损也。)行枭棋者，得异彩亦依数而行。两彩同者，尽行其数，(鄙勇均也。)一谦行一道，两谦者停。(枭致异也。)行伏不得行枭，行枭不得行伏。(殊谦竞也。)折枭伏者，皆从后定。(重行终也。)因彩而阅者，屈而申之。(谓初得谦信也。)缘行致累者，阅而通足，皆不限道数。(进退皆尔。)枭伏两阅者，但行于枭。(先枭者进，耻之义，道尤多故也。)行棋之体，不相凌触，所蹈皆灵，(行务灵净，惟焚触斗。)孤明自在，(不以强弱生而惧也。)绝于跪巧，而顺消息，(审理中也。)悉遇中道，胜负乃分。先枭后伏，验之于净，(谦勇之辨，实标先后。处净不安，方显其竟。)道枭若促，不尽二彩者，则全行伏。(先后用亦防其为出，自贻全，进边之义成也。)枭伏两少者，行于枭。(示不尽彩，理无兼也。)彼既出尽，此有不出者，即许以为胜者之算。(以后退为胜也。)若全未出，则为之虚投。(损已益人，谦者所崇。)次局负，仍先。(枭勇故也。)得十算立一爵，三爵立，则成胜矣。(既尚冲净，岂假务于多算？但谦并见迹，故假以胜为名也。)
○击壤
《释名》曰：击壤，野老之戏也。
玄晏(皇甫谧，号玄晏先生。)曰：十七年，与从姑子果柳等击壤于路。
《逸士传》曰：尧时有壤父五十人击壤于康衢。或有观者曰："大哉，尧之为君！"壤父作色曰："吾日出而作，日入而息，凿井而饮，耕田而食，帝何力于我哉！"
《风土记》曰：击壤者，以木作之，前广后锐，长可尺三四寸，其形如履。腊节，僮少以为戏，分部如掷博也。
《艺经》曰：击壤，古戏也。
又曰：壤以木为之，前广后锐，长尺四，阔三寸，其形如履。将戏，先侧一壤于地，遥于三四十步，以手中壤敲之，中者为上。
吴盛彦《翁子击壤赋》曰：论众戏之为乐，独击壤之可娱。因风托势，罪一杀两。
○角抵
《左传》曰：晋侯梦与楚子搏，(搏，手相搏。)楚子伏已而盬其脑，是以惧。
《汉书》曰：武帝元封三年春，作角抵戏，(应劭曰：战国之时，稍增讲之，以为戏乐，用相夸示，至秦，更名角抵者也。武帝大复增广之，至元帝元初五年罢。)三百里内皆来观。
王隐《晋书》曰：颍川、襄城二郡，班宣相会，累欲作乐。襄城太守责功曹刘子笃曰："卿郡人不如颍川人相扑。"笃曰："相扑下伎，不足以别两国优劣；请使二郡更对论经国大理人物得失。"
《唐书》曰：裴矩，帝幸东都，矩以蛮夷朝贡者多，讽帝大征四方奇技，作鱼龙、曼延、角抵于洛邑，以夸诸戎，秋月而罢。
《西京杂记》曰：三辅人俗，每以赤刀为戏，汉朝亦取以为抵角之戏焉。
《汉武故事》曰：未央庭中设角抵戏。角者，六国所造也。秦并天下，兼而增广之。汉兴虽罢，然犹不都绝。至上，复采用之。并四夷之乐，杂以奇幻，有若鬼神。角抵者，使角力相抵触也。
○弹
《广雅》曰：弹，行丸也。
《左传》曰：晋灵公台上弹人，观其避丸者。
《魏书》曰：齐王芳为帝，常喜以弹弹人。
《齐书》曰：桓荣祖善弹。登西楼见翔鹄，谓左右曰："当生取之！"乃弹其两翅，毛脱尽，堕地无伤。养之，毛生后，飞去。其妙如此。
《隋书》曰：长孙晟，洛阳人也。有鸢群飞，上谓晟曰："公善弹，为我取之。"十发俱中，并应丸而落。
《吴越春秋》曰：陈音对越王曰："弩生于弓，弓生于弹，弹生于古之孝子。古者人死，投之中野。孝子不忍父母为禽兽所食，则作弹以守之。"故古人之歌曰："断竹属木，飞土逐肉。"
《西京杂记》曰：韩嫣好弹，常以金为丸，一日所失者十馀。长安为之语曰："苦饥寒，逐金丸！"京师儿童每闻嫣出弹，辄随之。望丸之所落，而辄拾取。
《庄子》曰：以隋侯珠弹千仞之雀，必笑所用至重，所取至轻。
又曰：见卵而求时夜，见弹而思鸮炙。
《世说》曰：潘岳少时，挟弹洛阳道，妇人见之，无不连手萦之。
《谈薮》曰：齐萧遥欣为童子时，见一小儿左右弹飞禽，未有不应弦而落者。遥欣谓之曰："凡戏多端，何急弹！此鸟自云中高翔，何关人事？"小儿感之，终身不捉。时少年士庶，竞为此戏。欣之一说，此戏遂废之。
又曰：梁王谓惠子曰："先生直言，无得引喻。"惠子曰："今有人不识弹，问弹状如何，答曰：'弹状如弹。'则能了否？"王曰："不了。"又曰："弹状如弓，以竹为弦，可知之乎？"王曰："知矣。"惠子曰："夫说者欲人知之；无喻，则不知也。"王曰："善！"
顾子《义训》曰：人有善于射而高于顾子，顾子曰："子之射虽百中，犹不若我之一弹。"或曰："何以为然？"顾子曰："子之所射，老狸之皮耳；我之所弹，弹狐之心！"
《潜夫论》曰：怀丸挟弹，携手遨游，外不足防寇盗，内不足禁鼷鼠。
○四维
晋李秀《四维赋序》曰：四维戏者，卫尉贽侯所造也。画纸为局，截木为棋。取象一原，分而为二，准阴阳之位，拟刚柔之策，而变动无为，生乎其中。
○象戏
周武帝造象戏，王褒为《象经序》曰：一曰天文，以观其象天，日月星辰是也；二曰地理，以法其形地，水火木金土是也；三曰阴阳，以顺其本。阳数为先，本于天；阴数为后，本于地是也。四曰时令，以政其序，东方之色青，其馀三色，例亦如之是也。五曰算数，以通其变，俯仰则为天地日月星，变通则为水火金木土是也。六曰律吕，以宣其气，在子取未，在午取丑是也。七曰八卦，以定其位，至震取兑，至离取坎是也。八曰忠孝，以惇其教，出则尽忠，入则尽孝是也。九曰君臣，以事其礼，不可以贵凌贱，直而为曲，不可以卑畏尊、隐而无犯是也。十曰文武，以率其务，武修七德，文表四教是也。十一曰礼仪，以制其则，居上不骄，为下尽敬，进退有度可法是也。十二曰观德，以考其行，定而后求，求而后取，时然后言，乐然后笑是也。或外廷以报言，义存迁善；或黜退以贬过，事在惩恶。或以沈审为贵，正其瞻视；或以徇齐为功，明其纠察。得失表于隆替，在贱必申，怠敬彰于劝沮，处尊思屈。片善崇于拱璧，一言逾于华衮。
○夹食
《艺经》曰：夹食者，二人黄黑各十七，其横列于前第四道上，甲乙迭推。二棋夹一为食棋，不得食两，不得边食。不由道则不行棋，入夹不取食。一棋为筹，赌多少随人所制。
○悁(于玄反)闷
《艺经》曰：悁闷者，先布本位，以十二时相从。文曰："同有文章，虎不如龙豕者，何为来入菟宫？王孙尽卜，乃造黄锺。大往就马，非类相从，羊奔蛇穴，牛入鸡笼。"
○射数
《纂文》曰：诡亿，一曰射数。
《梁冀别传》曰：冀好意钱。
○簸子
《艺经》曰：子之多少，人之朋数，随戏者制。如十子争先，以落多为不妙。
○抃
《汉书》曰：甘延寿，字君况，以良家子善骑射，试抃，为期门。以材力爱幸。
又曰：哀帝时，览抃，射武戏。(孟康注曰：手搏为抃，角力为武。)
左思《吴都赋》曰：抃壶搏。
○掷砖
《续搜神记》曰：夏侯综为庾安西参军，说常见鬼乘车骑马满道，与人无异。常与人载行，忽牵人语，指道上一小儿云："此儿正尔大病！"须曳，此儿果病，殆死。其母闻之，请综。综云："无他，汝儿向于道中掷涂，(涂盖砖也。)误中一鬼脚；鬼瞋，故病汝儿耳。但以酒饭贻鬼，即差。"母如言，儿即愈。
《艺经》曰：以砖二枚，长七寸，相去三十步，立为标。各以砖一枚，方圆一尺，掷之。主人持筹随多少，甲先掷破，则得乙筹，后破则夺先破者。
