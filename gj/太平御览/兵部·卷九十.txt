○羁
许慎《说文》曰：羁，马络头也。
《左传》曰：晋公子重耳之及难也，秦伯纳之。及河，子犯以璧授公子曰："臣负羁绁从君巡于天下，(杜预曰：羁，马羁，绁马〈革畺〉也。)臣之罪甚多矣。请由此亡。"
又曰：初，晋侯之竖头须，守藏者也。其出也，窃藏以逃，(文公出时也。)尽用以求纳之。及入，求见，公辞以沐。谓仆人曰："居者为社稷之守，行者为羁绁之仆，其亦可也，何必罪居者。"
《汉书》曰：今汉承衰周、暴秦极弊之后，流俗已薄于三代，而行尧舜之刑，是犹以鞿羁而御𫘣马。(如淳曰：鞿，音机，以绳系马领曰鞿。𫘣，突之马也。𫘣，音汗。)
《东观汉记》曰：光武皇帝虽发师旁县，人马席荐〈革奇〉靽皆有成贾，而贵不侵民，民乐与官市。(〈革奇〉，音羁。靽，音半。)
康泰《吴时外国传》曰：加营国王好马，月支贾人常以舶载马到加营国。国王悉为售之。若于路失羁靽，但将头皮示王，王亦售其半价。
郭颁《晋世语》曰：愍怀太子好卑鸡、小马、小牛，置田舍，令左右骑，断羁勒令堕马。
《韩诗外传》曰：昔卫献公走，反国及郊，将班邑于从者而后入。太史柳庄曰："如皆守社稷，则孰负羁靮(音的。)而从？如皆从，则孰守社稷？君反国而复为私也，无乃不可乎？"
释智匠《古今乐录》曰：《襄阳铜蹄歌》曰："龙马紫金鞍，翠毛白玉羁。照曜双厥下，知是襄阳儿。
杜夷《幽求》曰：羁蚊绊蚤，禁其非法。刳虮屠虱，求其肝胆。非至精，谁能知之？
又曰：衔羁之马，伏枥之驹，莫不思平原旷泽，翘尾而驰陆也。
又曰：雕羁镂绊，呼名翘陆，不可化也。
《梦书》曰：羁缰为相要制也。梦得羁缰要约士也。羁结语言缰往来也。羁结疆竖结敕疆也。弊绝不用，难俯仰也。
挚虞《逸骥诗》曰：逸骥无镳辔，腾陆从长川。剪落就羁靮，飞轩蹑云烟。
孙绰诗曰：野马闲于羁，泽雉屈于樊。神王自有所，何为人事间？
傅玄《驰射马赋》曰：百鸟齐兴，六骥孔闲。金衔玉羁，文防镂鞍。明珂景朗，华〈革茸〉采鲜。
傅玄《良马赋》曰：金羁在首，发以明珂。镂鞍采〈革茸〉，织防含华。(〈革茸〉，音茸。)
傅玄《难良马赋》曰：饰以金羁，申以玉缨，结以轻轩，节以和铃。
曹植《游侠篇》曰：白马饰金羁，连翩西北驰。借问谁家子？幽并游侠儿。
孙惠《三马哀辞序》曰：余于物特所留心，而所服三马，一时离羁，感田子之爱，遂作哀文云耳。
○珂
服虔《通俗文》曰：勒饰曰珂。
郭义恭《广志》曰：期调国出金银、白珠、流璃、水晶器、五色珠、马珂。
又曰：剽刃国出桐华布、珂、珠贝、艾香、鸡舌香。
傅玄《乐府豫章行》曰：轻裘缀孔翠，明珂耀珊瑚。
张华《轻薄篇》曰：文轩树羽盖，乘马珮玉珂。
○韀
《隋书》曰：宇文述素好着奇服，炫燿时人。云定兴为制马鞯，于后角上缺方三寸，以露白色。世轻薄者争效学之，谓为许公缺势。又遇天寒，定兴曰："宿卫必当耳冷。"述曰："然。"乃制裌头巾，令深袹(音陌。)耳。又学之，名为许公袹势。述大悦曰："云兄所作，必能变俗。我闻作事可法，故不虚也。"
○障泥
王隐《晋书》曰：韩友字景先，庐江舒人。舒县廷掾王睦卒病死，已呼魄，家人就友卜。令以丹画板作日月置尸头，前及卧虎皮马障泥，登时大愈。
萧方等《三十国春秋》曰：高勾骊以千里马、生罴皮障泥献于南燕。燕王超大悦，答以水牛、能言鸟。
《世说》曰：王武子善解马性。尝乘一马着连干障泥，前有水，终不肯渡。王云："此必是惜障泥。"使人解去，便径渡。
○防汗
《东观汉记》曰：和帝永元三年，西谒园陵，桓郁兼羽林中郎将，从。赐马二匹，并鞍勒、防汗。
《魏百官名》曰：黄地金镂织成万岁障泥一具，又织成彰汗一具。
桓宽《盐铁论》曰：古者庶人贱骑，绳控草鞮皮荐而已。及其后革鞍攻成，铁镳不饰。令富者黄金琅勒，罽绣弇汗。(弇音奄。)
司马彪《魏略》曰：孟达将蜀兵数百降魏。魏文帝以达为新城太守。太和元年，诸葛亮从成都到汉中，达又欲应亮。遗亮玉玦、织成、障汗、苏合香。亮使郭摸诈降过魏兴。太守申仪与达有隙，摸语仪亮言：玉玦者，已决；织成者，言谋已成；苏合香者，言事已合。
○当胸
《后汉书》曰：太守赵兴署鲍永功曹。时有矫称侍中止传舍者，兴欲谒之。永疑其诈，谏不听，出。兴遂驾往，永乃拔佩刀截马当胸，乃止。(当胸以韦为之也。)后数日，莽诏书果下，捕矫称者。永由是知名。
○鞙尾
服虔《通俗文》曰：马鞻(音楼。)尾曰鞙。(胡畎切。)
《魏百官名》曰：赤茸𨱎石鞙尾一具。
○鞭
《礼记》曰：献车马者执䇲绥。
又曰：君车将驾，则仆执策立于马前。已驾，仆展𫐉，(郑玄曰：展𫐉具视。)效驾，(自己驾也。)奋衣由右上，取贰绥，(奋振去尘也。贰，副也。)执荚分辔，驱之五步而立。
《左传》曰：晋公子重耳之及于难也，及楚，楚子享之曰："公子若反晋国。则何以报不谷？"对曰："若以君之灵，得反晋国，晋楚治兵，遇于中原，其避君三舍。若不获命，其左执鞭弭，右属櫜鞬，以与君周旋。"
又曰：宋告急于晋，伯宗曰："不可。虽鞭之长，不及马腹。"
又曰：楚灵王使围徐以惧吴。楚子次于干谿，以为之援。雨雪，王皮冠、秦复陶、翠被、豹舄，执鞭以出。(执鞭以教令。)右尹子革夕，(子革，郑丹也。夕，暮也。)王见之，去冠被舍鞭，与之语。
又曰：晋荀瑶帅师伐郑，郑驷弘请救于齐。陈成子救郑。及濮，雨，不涉。成子衣制杖戈，(制，雨衣也。)立于阪上。马不出者，助之，鞭之。
《公羊传》曰：阳虎将杀季孙于蒲圃，使临南御之。至孟衢，临南投策，使阳越下取策。
陆玑《毛诗草木虫鱼疏》曰：椐枝叶似桢松。《尔雅》曰："椐，柜也。"(去匮切。)节以扶老，即金灵寿是也。今人以为马鞭及杖。
《孔丛子》曰：刑以齐民，譬之于御则鞭策也。
《汉书》曰：娄敬云："太王以狄伐故去豳，杖马箠，去居岐。"
又曰：石庆为太仆御。出，上问车中几马。庆以策数马毕，举手曰："六马。"
又曰：李广击匈奴，匈奴兵多，破广军，生得广。广时伤，置络间而卧行十馀里，广佯死，睨其傍有一胡儿骑，广腾而上胡儿马，因鞭马南驰数十里，得其馀军。
又曰：大司空士夜过奉常亭，亭长呵之。告以官名，亭长醉曰："宁有符传耶？"士以马箠击亭长。
《汉献帝起居注》曰：李傕性喜鬼怪左道之术，又于朝廷省门为董卓设神坐，数以羊祠之。词毕，过省阁问帝起居，求入见。傕带三刀，手复与鞭合持一刀。侍中侍郎见傕带仗，皆惶恐，亦带剑持刀，先入在帝侧。
张勃《吴录》曰：大皇帝大会饮宴，下马迎鲁肃。肃入拜，起，礼之。谓言："子敬，孤持鞍下马相迎，足以显未？"肃趋进曰："未也。"众咸愕然。既坐，徐举鞭曰："愿麾下威德加于四海，然后以安车软轮征肃，始当显耳。"帝拊掌欢笑。
又曰：大皇帝潜军于皖口，命陆逊为大都督，假钺。大皇帝亲执鞭以见之。
虞溥《江表传》曰：孙权攻合肥不能下，彻军将退兵。已上道，权与吕蒙、蒋钦、陵统等在后张幔饮食毕，垂当发。魏将张辽帅六七千人奄至，围遮数重。权乘骏马上津桥，南已见彻丈馀无板。谷利附在马后，使持戈缓鞚，利于后著鞭以助马势，遂得超度。
王隐《晋书》曰：上党鲍瑗家多丧病，贫苦。淳于叔平曰："君舍东北有桑树。径至市，入门数十步，当有一人持新马鞭，便就买还，以悬北桑树，三年当暴得财也。"瑗遂承其言，诣市，果得马鞭，悬之正三年，浚井得钱数十万，铜铁杂器复可二十馀万。于是，家业用展，病者亦愈。
干宝《晋记》曰：晋永嘉初，有神见衮州甄城民家，免奴为主簿，自号为樊道基。有妪号成夫人。欲迎致，使载车行，当得此免奴主簿从行为译，以宣所宜。汝南梅迹字仲真，去邺来经衮州，闻其然，因结羊世茂、阮士公诸宾往观之。成夫人便遣主簿出当与贵客语，主簿死不肯避，成夫人因大嗔，索士公马鞭，脱主簿鞭之。
何法盛《晋中兴书》曰：祖逖与刘琨中夜而坐，相谓曰："若四海鼎沸，豪杰并起，吾与足下相避于中原。"后琨与亲旧书曰："吾枕戈待旦，志枭逆虏，常恐祖生先人着鞭耳。"
沈约《宋书》曰：胡蕃字道序。义旗起，桓玄战败，将出奔，藩于南掖门捉玄马鞚曰："今羽林射手犹有八百，皆是义故西人，一旦舍此欲归，可复得乎？"玄直以马鞭指天而已，于是奔散。
萧方等《三十国春秋》曰：石勒遣石虎率精骑五千掩李矩营。生执矩外甥郭谓之弟元教。元作书与谓说云："去年东平曹嶷，西宾猗卢，矩如牛角，何不归命？"勒与谓书："饷麈尾马勒说宾礼，贤弟相同断金，往物为信。"矩所领将士并欲归勒。矩知众之去已，乃率众来归。
又曰：城都王颖诛黄门孟玖。于是，东海王越、高密王简皆惧，奔国，琅琊王睿又将出焉。而徼禁甚密，颖又先下诸津，禁止诸贵人王至河阳，乃见构焉？宋典后至，以鞭拂之曰："舍长官，禁贵人，而尔见止耶？"因大笑之。吏乃放遣，因得奔国。
崔鸿《前秦录》曰：符坚起教武堂于渭城，命太学生明阴阳兵法教为将士。朱彤谏曰："虎将之士受教学生，强干之术，乃弱本之方。夫养将之法，譬之养马，秣以高枥，习以战驭。长鞭策后，金勒制前，折旋规矩，任知进退。"
又曰：符坚引群臣议代晋。太子左率右越曰："今岁镇守斗，福德在吴，弗可犯。且国有长江之险，朝无昏政之臣，愿保境养民，伺其虚隙。"坚曰："武王伐纣，逆岁犯星。夫差威陵上国，为勾践所灭。虽有长江，其能固乎？吾之众投鞭于江，足断其流。吾当内断其心矣。"
又曰：符坚时，关中谣曰："长鞘马鞭击左股，太岁南行当避虏。"秦呼鲜卑为白虏。慕容垂起关东，岁在癸未。
崔鸿《后梁录》曰：咸宁二年，盗发张骏墓，得珠帘、琉璃、珊瑚马鞭。
乐资《春秋后传》曰：鲁仲连曰："齐闵王将之鲁，夷维子为执鞭而从之。"
袁希之》汉表传》曰：费祎领汉节，诱纳降附越隽太守。张嶷笺试祎曰："昔岑彭率师，来歙杖节，咸皆见害刺客，不镇重也。今明公位尊权重，宜览前事。"后岁首，祎持节行酒，郭循以马鞭中小刀刺祎，祎数日薨。
《魏百官名》曰：驼马鞭二枚。
《异苑》曰：长山张舒，以元嘉九年二月二十四日奄见一人，着朱衣，平上帻，手捉青柄马鞭，云："汝何可教，便随我去。"见素丝绳系长梯来下。舒上梯。仍造大城。绮堂洞室。地如黄金。有一人。长大。不巾帻独坐绛纱帐中。语舒曰："主者误取汝。赐汝秘术占卜。勿贪钱贿。"舒亦不觉受时。
刘义庆《幽明录》曰：馀杭人沈纵，家素贫。与父同入山，还，未至家，见一人左右导从四百许，前车辎重马鞭，夹道卤簿如二千石。遥见纵父子，便唤住，就纵手中燃火。纵因问是何贵人，答曰："是斗山王在馀杭南。"纵知是神，叩头云："愿见祐助。"后入山得一王犭屯，从此如意。
又曰：桓玄既肆无君之心，使御史害太傅道子于安城。玄在南州坐，忽见一平上帻人持马鞭通云："蒋侯来。"玄惊愕然。便见阶下奴子御幰车，见一士在夫自云是蒋子文。"君何以害太傅？与为伯仲。"顾视之间，便不复见。
又曰：广陵韩晷，字兴彦。陈敏反时，与敏弟恢战于寻阳，还营下马，觉鞭重，见有绿锦囊中有短卷书，着鞘皆不知所从来。开视之，故谷纸佛神咒经。
《谢氏鬼神列传》曰：下邳陈超为鬼君弼所逐，改名何规，从馀杭步道还家求福，绝不敢出入五年。后意渐替懈，与亲旧临水戏。酒酣，共说往事，超云"不复畏此鬼也。"小府首乃见鬼影在水中，超惊怖。时亦有乘马者，超借马骑之，下鞭奔驱。此鬼去超远近常如初。微闻鬼云："汝何规耶？急急就死。"
吴会《分地记》曰：六山者，勾践于此山铸铜。铜不铄，则埋之。上生马箠，勾践遣使者移于南社种之。饰治以为马箠，献于吴。
刘欣期《交州记》曰：兕出九德，有一角，角长二尺馀，形如马鞭柄。
阚骃《十三州志》曰：山桑县人俗贪伪，好持马鞭行邑，故语曰："沛国龙冗至山桑，诈托旅使若奔丧，道遇寇抄失资粮。"
《太公阴谋》曰：武王曰："吾欲造起居之诫，随之以身，箠书曰马不可极，民不可剧。马极则踬，民剧则败。"
《庄子》曰：庄子使楚，见髑髅髐然，(司马彪曰：髐曰骨貌。)檄以马箠而问之曰："夫子贪生理而为此乎？将有亡国之事、斧钺之诛乎？"语卒，援髑髅枕而寝。
又曰：马蹄可以践霜雪，毛可以御风寒，龁草饮水，翘足而陆，此马之真性也。及至伯乐曰："我善治之，烧剔之、刻之，雒之，连之以羁馵，编之以皂栈，马之死者十二三矣。饥之、渴之、驰之、骤之、齐之，前有橛饰之患，后有鞭策之威，而马之死者已过半矣。"
《淮南子》曰：昔者王良造父御也，投足调均，劳逸若一。安劳乐进，驰骛若灭。左右若鞭，周旋若环。世皆以为巧，然末见其贵也。。若夫钳具，太丙之御也。除辔舍衔，去鞭弃策，军车莫动而自举，马莫使而自走。
又曰：大丈夫恬然无思，淡然无虑。以天为盖，以地为舆。四时为马，阴阳为驺。电以为鞭策，雷以为车轮。
《盐铁论》曰：无鞭策，虽造父不能以调四马。无势位，虽舜禹不能以治万民。
又曰：秦摄利衔以御宇内，执修箠以笞八极。
杜夷《幽求》曰：召渴者以临河，不待鞭策而自至。
《说苑》曰：默无过言，悫无过事。木马不能行，亦不费食；骐骥日驰千里，鞭箠不去其背。
杨伟《时务论》曰：辔策靽挚之具设，虽刚怒、粗戾、蹄啮之马，若足构靽挚，口衔辔勒，箠策必至，则蹑属循轨。(属，驰录切。)
《世说》曰：王敦在姑熟。晋帝出看敦营，敦觉，追帝。帝以金马鞭与客舍姥，(莫补切。)姥以水浇马屎。令追者问姥，姥云："去已久矣。"追者乃止也。
又曰：王澄字平子，从荆州下过王敦，敦谋欲害之。而平子左右二十八人，悉捉铁马鞭为卫，敦不敢近。
《梦书》曰：鞭箠为所使，有敕趋也。梦得鞭箠，欲有使也。持以鞭马，使朋友也。鞭使马疾，服诺喜也。
曹植《九咏》曰：乘逸响兮执电鞭，忽而往兮恍而旋。
曹植《陌上桑》曰：望云际，有真人。安得轻举继清尘。执电鞭，骋飞鳞。
张华《轻薄篇》曰：文轩树羽盖，乘马珮玉珂。横簪列瑁瑇，长鞭施象牙。
扬雄《河东赋》曰：奋电鞭，骖雷辎。鸣洪钟，建五旗。
魏文帝《临涡赋》曰：建安十八年，终谯，余兄弟从上拜坟墓，遂乘马游观，经东园，遵涡水，相洋乎高树之下，乃驻马书鞭为涡赋。
傅玄《良马赋》曰：鞭不得摇，手不及动。忽然增逝，肉飞骨踊。
傅玄《驰射马赋》曰：佷如革，戾如胶。鞭裁向腹，奋尾跳凥。
曹植表曰：愿得策马执鞭，首当尘路。撮风后之奇，接吴孙之要。追慕卜商，起矛左右。
李尤《马箠铭》曰：御者箠策，示有威怒。东野之败，督责过度。
温峤《与陶公书》曰：奉惠赤角一具及鞉鼓马鞭。鼓角既周军用，马鞭服以周旋。玩之于手，与之偕老也。偃武之日，乃当藏之箧笥耳。
谢艾《密令与杨初》曰：今遣舍人孔章，特口谕要密，将军可差腹心人旨致珊瑚马勒香璎(于盈切。)一具遗王擢。王擢狐疑于将军父子，事得施矣。
袁宏《与范曾书》曰：四海鼎沸，天辔将移。杖策以晨征，登重幙以吐奇。指六合以倒戈，望昆仑而举麾。
○枊
鱼豢《魏略》曰：献帝露布益州曰："马系枊而不暇解，贯胄延颈，以待白刃。"(枊，五刚切。又五浪切。)
《蜀志》曰：灵帝末，先主从校尉邹靖讨贼有功，除安喜尉。督邮以公事到县，先主求谒，不通，乃直入府缚督邮，杖二百，解绶系其颈，著马枊，弃官亡命。
常璩《华阳国志》曰：建宁郡同濑县、存马县雍闿反时，结垒于县山系马，马枊柱生成林。今夷言无梁林。无梁，夷言马也。
萧子云《晋史草》曰：姚略时有贺僧者，不知何人，自云游历五郡，时人号为贺五郡。斋戒奉道，为百姓说吉凶。略死泓立，僧谓泓曰："宜洁扫一马厩，开屋设大枊，有异马，其大非常，自远来，天所送矣。"
《赵书》曰：徐光字秀武，顿丘人。父以牛医为业。光年十四五，为将军王阳秣马。光但书马枊屋柱，为诗颂，不亲马事。
《异苑》曰：丹阳甘卓字季思。照镜无头，乃见在马枊。
荀氏《灵鬼志》曰：泰元中，有道人从外国来，多有术法。自说所受术师，曰："衣非沙门也。"尝行见一人担上有小笼子，可受斗馀，语担人云："吾步疲极，欲暂寄居君担上。"人甚怪之，虑是狂人。便语"君欲何许自居耶？"答云："君若见许，正欲入君此笼子中。"担人愈怪其奇。"君能入笼中，便是神人也。"即入笼中，笼亦不更大，担亦不觉重。至国中，一家大富而性悭惜，不行仁义。语担人："吾试为君破奴悭囊。"即至其家，有一快马甚惜之。在枊下系，忽失去，寻求不知处。明日见马在五斗粟中，终不可破取，不知何方得取之。便往语，言："君作百人厨食，周饷穷困者，马当得出耳。"主人即狼狈作之。既毕，马还在柱。
《淮南万毕术》曰：马枊生腐芽者，取马枊生茅，可以为药，食煞凫矣。
