○户
《释名》曰：户，护也；所以谨护闭塞也。
《说文》曰：半门曰户。
《易·丰卦》：窥其户，阒其无人。
《毛诗·鸿雁·斯干》曰：筑室百堵，西南其户。
《大戴礼》曰：隋武子《户之铭》曰："夫难得而易失。"又《夏小正》曰："七月，汉案户。汉，天汉也。案户者，直户也；言正南北也。"
《礼记·曲礼上》曰：户外有二屦，言闻则入，言不闻则不入。将入户，视必下。入户奉扃瞻视毋回。(不于掩人之私。)户开亦开，户阖亦阖。有后入者，阖而勿遂。
又《礼运》曰：大道之行，外户而不闭，是谓大同。
又《玉藻》曰：君子之居恒当户。(自明。)
又《月令》曰：孟春，其祀户，祭先脾。阳气出祀之于户也。
《论语》曰：子曰："谁能出不由户者？何莫由斯道也。"
《史记》：田婴贱妾有子名文，五月五日生。婴告其母勿令举，妾窃举之。及婴见文，怒曰："五月之子，长与户齐，不利其父母。"文顿首曰："人生受命于天乎？受命于户乎？如受命于户，则高其户，谁能至者！"婴叹曰："子休矣。"
《后汉书》曰：庞参为汉阳太守。郡人任棠者，有奇节，隐居教授。参到，先候之。棠不与言，但以薤一大本，水一盏，致于屏前，自抱孙儿伏于户下。主簿白以为琚。参思其微意，良久曰："棠是欲晓太守也。水者，欲吾清也。拔大薤本，欲吾击强宗也。抱儿当户，欲吾开门恤孤也。"于是叹息而还。参在职，果能抑强扶弱，以惠政得人。
又曰：魏应，字君伯，任城人也。少好学。建武初，诣博士受业，习《鲁诗》，闭户诵习，不交僚友，京师称之。
又曰：鲁恭十五，及弟丕俱居大学，习《鲁诗》，(鲁申公诗。)闭户讲诵，绝人间事。兄弟俱为诸儒所称，学士争归之。
《晋书·羊祜传》：襄阳百姓于岘山祜平生游憩之所建碑立庙，岁时飨祭焉。望其碑者，莫不流涕，杜预因名为堕泪碑。荆州人为祜讳名，屋室皆以门为称，改户曹为祠曹也。
《老子》曰：不出户，知天下。
《庄子》曰：原宪居鲁，蓬户不完，桑以为枢也。
《慎子》曰：天明，不忧人之暗。虽不忧暗也，阙户牖必敢以明焉。
《淮南子》曰：使鬼神玄化，则不待户牖而行，若循虚而出入，则亦无履也。夫户牖者，风气所从往来也；而风气者，阴阳之户牖者也。离者必病，故托鬼神以戒之。
又曰：百星之明，不若一月之光，十牖毕开，不若一户之明。
扬子《法言》曰：山径之蹊，不可胜由矣；向墙之户，不可胜入矣。曰："恶由入？"曰："孔氏。孔氏者，户也。"曰："子户乎？"曰："我户哉！吾独有不户者矣？"(恶大不由圣人之道者也。)
《三辅黄图》曰：明堂有三十六户，法极阴之变数。
束晢《发蒙记》曰：治户伤孕妇。
《楚国先贤传》曰：孙敬入学。闭户牖。精力过人。太学号曰闭户先生。
《语林》曰：大将军、丞相诸人在此时闭户共为谋身之计，王旷、世弘来，在户外诸人不容之。旷乃剔壁窥之，曰："天下大乱，诸君欲何所图谋？"将欲告官，遽而纳之，遂建江左之策。
《神异经》曰：东南有石井焉，上二石阙，东南面上有榜着阙，题曰地户。
《列士传》曰：吴王阖闾畏王僚之子庆忌，作石室铜户以备之。
《太公金匮·户之书》曰：出畏之，入惧之也。
解道虎《齐记》曰：巢父城北十五里石户，圣人去转欲闭，今裁广数寸，窥屋里方二丈。
《论衡》曰：燕王生明光宫，所卧处三户尽闭，使二十人开，不得。
《越地传》曰：勾践宫有百户。
《列仙传》曰：方回，尧时隐人，食云母。夏桀时为人所闭于宫中，从求道，因化得去，印封其户。时人曰："得方回一丸泥，闭户不可开。"
○枢
《尔雅》曰：枢谓之椳。(郭璞注曰：门户扉枢也。孙炎曰：门户扇枢间，可依蔽，为椳也。)
《说文》曰：门枢谓之椳。
《魏志·华佗》曰：户枢不朽。
《潜夫论》曰：贵戚惧家之不吉，而聚为令名；惧门之不坚，而为作铁枢。卒其所败者，非禁忌少门枢朽也，苦崇货财而行骄僣，失民心耳。(事具门部。)
《傅子》曰：汉武世，王侯观殿重阶，金枢紫墀。
李陵诗曰：明月照户枢，想见馀光辉。
《文选·诗》曰：秦地天下枢，八方溱贤才。
《尚书·顾命》曰：四人綦弁，执戈上刃，夹两阶戺。(孔安国曰：綦文鹿子皮。弁亦土也。堂廉戺曰，土所立也。)
《尔雅》曰：枢达北方谓之落时，落时谓之戺。
《三秦记》曰：明光殿以金为戺。
○关
《易·复卦》曰：先王以至日闭关，商旅不行，后不省方。
焦贡《易林》曰：《大畜之干》："金柱铁关，坚固卫灾。君子居之，居当忧居。"
《左传·襄四年》：季孙攻臧纥，斩鹿门之关以出，奔邾。
《方言》曰：关而东陈楚之间，户籥。
《老子》曰：善闭无关键。
《史记》曰：侯嬴谓魏公子曰："嬴乃夷门抱关者。"
又《汉书》：王仲翁谓萧望之曰："不肯录录，反抱关为。"(录录，循常也。)
《鲁连子》曰：鲁连先生见孟尝君杏店堂之门，孟尝君曰："吾闻先生有势数，可得闻乎？"连曰："势数者，譬若门关，举之而便则可；以一指持中而举之，非便，则两手。不关，非益加重两手，非加，罢也。彼所起者，非举势也。彼可举，然后举之，所谓势数。"
○钥
《周礼·地官》曰：司门，掌授管键，以启闭国门。(郑司农云：键为壮也。)
《方言》曰：关西谓之钥。
何承天《纂文》曰：牡，出钥者也。人作钥子、钥母，非也。
《东宫旧事》曰：守钥四人，对番上下。(东宫门钥，在中庶子坊。)
《太公金匮钥之书》曰：昏慎守，深察讹也。
《风俗通》曰：钥施悬鱼，翳伏渊源，欲令楗闭如此。
○闱
《尔雅》曰：宫中门谓之闱。
《周礼·考工记》曰：闱门容小扃。
蔡邕《明堂月令语》曰：明堂之门，北门称闱。
○闺
《尔雅》曰：闱小者谓之闺。
《说文》曰：闺，持主户也；上圆下方，有似于圭。
《文选》曰：闺中风暖。
○合
《说文》曰：合，门傍户也。
《尔雅》曰：小闺谓之合。
《史记》曰：汲黑为东海太守，以清静为政。黯多病，卧合内不出，岁余，东海大治。
《汉书》曰：公孙弘为丞相，起客馆，开东合，以延贤人。
又曰：田延年盗三千万，即闭合独居，偏袒持刀东西步。数日，使者召延年诣廷尉。闻鼓声，自刎死。
《汉书》曰：左冯翊韩延寿行县，之高陵，有昆弟相与讼田，延寿耻不能明教化，因入传舍，闭合思过。讼者自髡，肉袒谢之。
《宋书》曰：孝武宴朝贤，张畅、何偃并在坐，偃因醉曰："张畅固是奇才，同义宣作贼亦能无咎，非才何以致此？"畅乃厉声曰："太初之时，谁黄其合？"帝曰："何事相苦？"初元凶时，偃父尚之为元凶司空，义师至新林，门生皆逃，尚之父子与婢妾共洗黄合，故畅讥之。
《晋宫合名》曰：洛阳宫有金光合、清阳合、朱明合、承休合、安乐合、白藏合、显仁合、崇明合、章德合、飞云合、安世合、长安合。长安有东明合、西华合、紫闼合。
《傅玄歌诗》曰：我家近宫掖，易知复难忘，黄金为合门，白玉为殿堂。
《宋志》：三公黄合，前史无其义。按《礼记》，士韡与天子同，公侯大夫则异。郑注云：贱与君同，不嫌也。夫朱门洞开，当阳之正色也。三公与天子礼秩相亚，故黄其合以示嫌，不敢近天子也，且汉制云尔。
○阁
《周书·作雒》曰：凡五宫，堂咸有深阁。
《韩诗外传》曰：黄帝时，凤皇集东园，止于阿阁，栖梧桐，食竹实，终身不去。
《礼记·内则》曰：大夫七十而阁。天子之阁，左达五，右达五。(郑玄元注曰：阁，以板为之，藏食物也。王者三牲，肉及鱼腊。)
《广雅》曰：栈，阁也。
《汉书》曰：甘露中，五经诸儒杂论于石渠阁。
又《扬雄传》曰：王莽时，雄校书天禄阁上，治狱使者来，欲收雄，雄恐不免，乃从阁上自投，几死。莽闻之曰："雄素不与事，何故在此？"间请问其故。乃刘愔子棻尝从雄学作奇字，雄不知情。有诏勿问。然京师为语曰："惟寂惟寞，自投于阁。"
后汉杨级上言：宣帝博征群儒，论定五经于石渠阁。方今天下少事，学者得成其业，而章句之徒破坏大体，宜如石渠故事，永为后世法。于是诏诸儒于白虎观，论考同异焉。
《陈书》曰：至德二年，后主于光昭殿起临春、结绮、望仙等三阁。长数丈，并数十间。其窗牖户皆壁以悬柏栏杆之类，并以沉檀香木为之。又饰以金玉，间以珠翠，外施珠帘，内有宝帐；其服玩之属，瑰宝珍异，皆近古所未有。每微风暂动，香闻数里；朝日初照，光映后庭。其下积石为山，引水为池，植以奇树，杂以花药，后主自居临春阁，贵妃居结绮阁，龚、孔二贵嫔居望仙阁，并复道相往来。
《五代史·朱梁传》曰：宰相柳璨奏："西京旧有凌烟阁图画国初功臣，今迁奉东都，比未崇建四镇，副元帅梁王勋业冠古，请近新凌烟阁别创一合，图画梁王，以旌德业。"诏曰："魏赏彭阳之功，别创纪勋之观，齐旌泗水之绩，乃崇嘉德之楼，式示新规，爰从旧典。宜令所司于皇城内择吉地别造凌烟阁，图写赐名曰天佑旌功之阁。"
《战国策》曰：田单栈道木阁以迎齐襄王及后，于城阳山反之国。
《楚汉春秋》曰：项王为高阁，置太公于上，告汉王曰："今不急告下，吾烹太公。"汉王曰："吾与项王约为兄弟，吾翁即若翁，若烹汝翁，幸分我一杯羹。"
《三辅旧事》曰：秦二世起凌云阁与南山齐。
《汉宫殿疏》曰：天禄阁、骐驎阁，萧何造，以藏秘书，画贤臣。凌云阁，秦二世造。
《洛阳宫殿簿》曰："高平观南行至清览观，高阁六十四间。修龄观南行至临商观，高阁五十五间。太极殿前南行仰阁三百二十八间，南上总章观，阁十三间。东上凌云台，阁十一间。永宁宫连阁二百八十六间。十二间连阁上下数见，亲观差阁九间。
《洛阳地记》曰：云台高阁十四间，乘风观高阁十二间。
《丹阳记》曰：汉魏殿观多以复道相通，故洛宫之阁七百馀间。
《三辅故事》曰：天禄阁、石渠阁在大殿北，以阁秘书。又画贤臣像凡十一二人，霍光第一，苏武第十一。
《尸子》曰：泰山之中有神房阿阁。
《物理论》曰：故人之任孕者，总其名籍，上之天府。天子立金匮玉合，命司录以省监之。
《西京记》曰：西京大明正中含元殿，殿东西翔鸾栖凤，合下肺石登闻鼓，左右龙尾道。
《东京记》曰：紫微宫有临波阁、阊阖阁。
班固《西都赋》曰：周庐千列，徼道绮错，辇路经营，兰除飞阁。
张衡《西京赋》曰：钩陈之外，阁道穹隆，属长乐与明光，径北通乎桂宫。
葛龚《反遂初赋》曰：考天文于兰阁，览群言于石渠。
古诗曰：交疏结绮窗，阿阁三重阶。
陆机《乐府诗》曰：昌门何峨峨，飞阁跨通波。
崔琦《七蠲》曰：紫阁青宫，绮错相连。
《东京赋》曰：飞阁神行。
《南都赋》曰：连阁焕其相辉。
《上林赋》曰：重座曲阁。
陆机表云：登三阁。注：三阁谓秘书郎掌内外三阁经书。
鲍昭诗：观霞登彩阁。
《蜀都赋》曰：行阳城之延阁。注：延，长也。
江淹表云：府之延阁。注：延阁，书府也。
《天台赋》曰：朱阁玲珑于云间。
陆机诗曰：飞阁缨虹䗖。
张景阳《七命》：翠观岑青，雕阁霞连。
谢玄晖诗曰：寻云陟累树，随山望茵阁。
《楚辞》曰：兰阁兮黄楼。
古诗曰：层阁肃天居。
○簃(音驰，又音移。)
《尔雅》曰：连阁谓之簃。郭璞注曰：堂楼阁连小屋，今呼之簃。
《通俗文》：连阁曰簃。
○闼
《东观汉记》曰：帝诏马严留仁寿闼，与校书杜抚、班固定《建武注记》。
《晋宫阁名》曰：洛阳宫有崇阳闼、延明闼、通明闼、修云闼、通福闼、征间闼承休闼、玄明闼、玄晖闼、崇礼闼、白藏闼。
