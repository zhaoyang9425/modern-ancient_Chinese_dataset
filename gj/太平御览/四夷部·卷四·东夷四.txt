○高句丽
范晔《后汉书》曰：高句骊国，节于饮食，而好治宫室。其俗淫，皆洁净自喜，夜辄男女群聚为倡乐。
《魏略》曰：高句丽国，在辽东之东千里。其王都于丸都之下，地方二千里，户三万。多山林，无源泽，其国贫俭土着。为宫室宗庙，祠灵星社稷。其俗吉凶喜寇抄。其国置官，有相加军卢、沛者、古邹加，尊卑各有等。本捐奴部为王，稍微弱，今桂娄部代之。大家不田作，下户给赋税，如奴。俗好歌舞。其人自喜跪拜申一脚，与夫馀异，行步皆走。又以十月会祭天，名曰东盟。有军事亦祭天，杀牛观蹄，以占吉凶。大加着帻，如帻无后；其小加着折风，形台弁。无牢狱，有罪者即会加评议，便杀之，没入妻子为奴婢；盗一责十二。婚姻之法，女家作小屋于大屋之后，名为婿屋，婿暮至女家户外，自名跪拜，乞得就女宿，女家听之，至生子，乃将妇归。其俗淫，多相奔诱。其死葬有椁无棺，停丧百日。好厚葬，积石为封，列种松柏。兄死，亦报嫂。俗有气力，便弓矢、刀矛，有铠，习战。又有小水犭百，俗出好弓，其马小，便登山。夫馀不能臣也，沃沮、东秽皆属之。其国都依大水而居。王莽时，发句丽以伐胡，不欲行，亡出塞，为寇害。莽更名为下句丽。
《后魏书》：高句丽者，出于夫馀。自言先祖朱蒙，母河伯女，夫馀王闭于室中，为日所照，引身避之，日影又逐，既而有孕，生一卵，大如五升。夫馀王弃之，与豕，豕不食；弃之于路，牛马避之；又弃之野，众鸟以毛茹之。夫馀王剖之，不能破，遂还其母。其母以物裹之，置于暖处，有一男破壳而出。及其长也，字之曰朱蒙。其俗言朱蒙者，善射也。夫馀国人以朱蒙非人所生，将有异志，请除之。王不听，命之养马。朱蒙每私试，知其善恶，骏者减食令瘦，驽者善养令肥。夫余王以肥者自乘，以瘦者给朱蒙。后狩于田，以朱蒙善射，射给以一矢。朱蒙虽一矢，殪兽甚多。夫馀之臣又谋杀之。朱蒙母阴知，以告朱蒙。朱蒙与乌馀二人弃夫馀东南走。中道遇一大水，欲济无梁，夫馀人追之甚急。朱蒙告水曰："我是日子，河伯外孙。今日逃走，追兵垂及，如何得济？"于是鱼鳖并浮，为之成桥。朱蒙得度，鱼鳖乃解，追骑不得度。朱蒙至普述水，遇见三人，其一人衣着麻，一人着纳衣，一人着水藻衣，与朱蒙至纥升骨城，遂居焉。号曰高句丽，因以高为氏焉。
《北史》曰：朱蒙，在夫馀时，其妻怀孕，朱蒙逃后生子。始闾谐，及长，知朱蒙为国王，即与母亡归之，名曰闾达，委之国事。朱蒙死，至孙莫来立，乃并夫馀。汉武帝元封四年，灭朝鲜，置玄菟郡，以高句丽为县以属之。汉时，赐之衣帻、朝服、鼓吹，常从玄菟郡受之。后稍骄，不复诣郡，但于东界筑小城受之，遂名此城为帻沟娄。沟娄者，句丽城名也。
又曰：公孙度之雄海东也，高句丽伯固与之通好。伯固死，伊夷模立。伊夷摸数寇辽东，建安中，公孙康出军击之，大破其国，焚烧邑落。伊夷模更作新国于九都山下。
又曰：高句丽伊夷模死，其子位宫立。始，位宫曾祖宫，生而目开能视，国人恶之。及长，凶虐，国以破残。及位宫生，亦能视人。高丽呼相似为位，以为似其曾祖宫，故名位宫。亦有勇力，便鞍马，善射猎。魏正始中，位宫寇辽西。安平五年，幽州刺史毌丘俭将万人，出玄菟讨位宫，大战于沸流，败走。俭追至赪岘，悬车束马登丸都山，屠其所都。位宫单将妻子远窜。六年，俭复讨之，位宫轻将诸加奔伏沃沮。俭使将军王颀追之，绝沃沮千馀里，到肃慎南界，刻石纪功。又刊九都山铭不耐城而还。
又曰：后魏太武帝时，高丽王钊曾孙琏始遣使者诣安东，奉表贡方物，并请国讳。太武嘉其诚款，诏下帝系名讳于其国，使员外散骑侍郎李敖拜琏为都督辽海诸军事、高句丽王。敖至其所居平壤城，访其方事，云去辽东一千余里至栅城，南至小海，北至旧夫馀，人户三倍于前。后魏时，贡使相寻，岁致黄金二百斤、白银四百斤。
又曰：后魏文明太后以献文六宫未备，敕琏令荐其女。琏奉表云："女已出，求以弟女应旨。"朝廷许焉。会献文崩，乃止。
又曰：后魏太和十五年，琏死，其孙云立，复赐以衣冠服物车旗之饰。自此岁常贡献。至大统十年，其王成遣使至西魏朝贡。及齐受东魏之禅，又朝于齐文宣，加成使持节侍中、骠骑大将军，高丽王如故。
又曰：北齐天保三年，文宣至营州，使博陵崔柳使于高丽。求魏末流人。敕柳曰："若不从者，以便宜从事！"及至，不见许。柳张目叱之，拳击成，坠于床下，成左右雀息不敢动，乃谢服。柳以五千户反命。
又曰：高句丽东至新罗，西度辽二千里，南接百济，北邻靺鞨一千馀里。人皆土着，随山谷而居，衣布帛及皮。土田薄瘠，蚕农不足以自供，故其人节饮食。其王好修宫室，都平壤城，亦曰长安城。其城随山屈曲，南临浿水。城内惟积仓储器备，寇至方入固守，王别为宅于其侧，不常居之。其外复有国内城及汉城，亦别都也，其国中呼为三京。复有辽东、玄菟等数十城，皆置官司，以相统摄焉。其置官有大对卢已下凡十二等分，掌内外事。复有内评五部褥萨，人皆头着折风，形如弁，士人加插二鸟羽。贵者其冠曰苏骨多，用紫罗为之，饰以金银。服大袖衫、大口裤、素皮带、黄革履。妇人裙襦加襈。书有五经、三史、《三国志》、《晋阳秋》。兵器与中国略同。及春秋校猎，王亲临之。税布五匹、谷五石。游人则三年一税，十人共细布一匹。其刑法峻，罕有犯者。乐有五弦琴、筝、筚篥、横吹、萧、鼓之属，吹芦以和曲。每年初，聚戏浿水上，王乘腰舆，列羽仪观之。事毕，王以衣入水，分为左右二部，以水石相溅掷，喧呼驰逐，再三而止。性多诡伏，言辞鄙秽，不简亲疏，父子同川浴，共室寝。好歌舞。常以十月祭天，其公会，衣服皆锦绣，金银以为饰。好蹲踞，食用俎豆。出三尺马，云本朱蒙所乘马种，即果下也。风俗尚淫，不以为愧。俗多游女，夫无常人，夜则男女群聚而戏，无有贵贱之节。有婚嫁取，男女相悦即为之。男家送猪、酒而已，无财聘之礼；或有受财者，人共耻之，以为卖婢。死者殡在屋内，殡三年，择吉日而葬。居父母及夫丧皆三年，兄弟三月。初终哭泣，葬则鼓舞作乐以送之，埋讫，取死者生时玩好车马置墓侧，会葬者争取而去。
又曰：隋开皇中，高丽王元率靺鞨万馀骑寇辽东西，营州总管韦世冲击走之。帝大怒，命汉王谅为元帅，总水陆讨之，下诏黜其爵位。元亦惶惧，遣使谢罪，上表称"辽东粪土臣元"云云。上于是罢兵，待之如初，元亦岁遣朝贡。炀帝嗣位，天下全盛，高昌王、突厥启人可汗并亲诣阙贡献。于是征元入朝，元惧，蕃礼颇阙。大业七年，帝将讨元罪，车驾度辽水，止营于辽东。又敕诸将：高丽若降，即宜抚纳，不得纵兵入城。城陷，贼辄言降。诸将奉旨，不敢赴机，每先驰奏，比报，贼守御亦备，复出拒战，如此者三。帝不悟，由是食尽师老，转输不继，诸军多败绩，于是班师。
又曰：隋大业九年，炀帝复亲征高丽。敕诸军以便宜从事。诸将分道攻城。贼势日蹙。会杨玄感作乱，帝大惧，即日六军并还。十年，发天下兵，会贼盗蜂起，所在阻绝，军多失期。至辽水，高丽亦困弊，遣使乞降。帝许之，顿怀远镇受其降，仍以俘囚军实归至京师。
《南史》曰：高丽本有五族，有消奴部、绝奴部、慎奴部、灌奴部、桂娄部。本消奴部为王，微弱，桂娄部代之。其置官，有对卢则不置沛者，有沛者则不置对卢焉。晋安帝义熙九年，高翼奉表献赭白马。宋元嘉十五年，冯弘为魏所攻败，奔高丽北丰城，表求迎接。文帝遣使王白驹、赵次兴迎之，并令高丽资遣。琏不欲弘南，乃遣将孙漱、高仇等袭杀之。白驹等率所领七千馀人生擒漱，杀仇等二十人。十六年，文帝欲侵魏，诏琏献马八百匹。大明二年，又献肃慎矢及楛矢、石砮。历齐、梁，并授爵位，遣使奉表献方物不绝。
《唐书》曰：高丽者，出自扶馀之别种。其国都于平壤城，即汉乐浪郡之故地，在京师东五千一百里。其官大者号大对卢，比一品，总知国事。三年一代，若称职者，不拘年限。交替之日，或不相祗服，皆勒兵相攻，胜者为之。其王但闭宫自守，不能制御。次曰太大兄，比正二品。对卢以下，官总十二级。外置州县六十馀城，大城置傉萨一人，比都督。诸城置道使，比刺史。其下各有僚佐，分掌曹事。衣裳服饰，惟王五彩，以白罗为冠，白皮小带，其冠及带咸以金饰。官之贵者，则青罗为冠，次以绯罗，插二鸟羽及金银为饰。衫筒袖，裤大口，白韦带，黄革履。国人衣褐戴弁，妇人首加巾帼。好围棋、投壶之戏，人能蹴鞠。食用笾豆簠簋樽俎罍洗，颇有箕子之遗风。其所居必依山谷，皆以茅草葺舍，惟佛寺神庙及王宫官府乃用瓦。其俗贫窭者多冬月皆作长坑，下燃火，温以取暖；种田、养蚕略同中国。城东有大穴，名神隧，皆以十月王自祭之。俗爱书籍，至于衡门厮养之家，各于街衢造大屋，谓之局堂，子弟未婚之前，昼夜于此读书、习射。
又曰：武德二年，高丽王建武遣使来朝。四年，又遣使朝贡。高祖感隋末战士多陷其地，五年赐建书云："在此所有高丽人等，已令追括寻即遣送；彼处有此国人者，王可放还，务尽绥育之方，共弘仁恕之道。"于是建武悉搜括华人，以礼宾送，前后至者万数，高祖大喜。七年，遣使往册建武为上柱国、辽东郡王、高丽王，仍将天尊像及道士往彼，为之讲《老子》，其王及道俗等观听者数千人。贞观二年，破突厥颉利可汗，建武遣使奉贺，并上封域图。五年，诏遣广州都督府司马长孙师往，收瘗隋时战亡骸骨，毁高丽所立京观。
又曰：贞观十六年，高丽西部大人盖苏文有罪，其王建武议欲诛之。苏文乃召部兵于城南，云将校阅，诸大臣皆来临视，苏文勒兵尽杀之。因驰入王宫，杀建武，立其弟大阳子臧为王，自立为莫离支，犹中国兵部尚书兼中书令之职也，自是专国政。苏文姓泉氏，须面甚伟，形体魁杰，身佩五刀，左右莫敢仰视。恒令其属官俯伏于地，践之上马，下亦如之。出必先布队仗，导者长呼，以辟行人，百姓畏避，皆自投坑谷。太宗闻之，遂出师吊伐。十九年，命刑部尚书张亮为平壤道行军大总管，领将常何等率江淮岭硖劲卒四万、战船五百艘，自莱州泛海趋平壤；又以英国公李𪟝为辽东道行军大总管，江夏王道宗为副，率步骑六万趋辽东。两军合势，太宗亲御六军以会之。夏四月，李𪟝军渡辽，进攻盖牟城，拔之，以其城置盖州。五月，渡辽水，诏彻桥梁，以坚士卒志。帝既至辽东城下，见士卒负担以填堑者，帝分其尤重者，于马上载之。从官悚动，争赍以送城下。高丽闻我有抛车，飞三百斤石于一里之外者，甚惧之，乃于城上积木为战楼，以拒飞石。𪟝列车发石，以击其城，所遇尽溃。又推撞车，撞其楼阁，无不倾倒。拔其城为辽州。初，帝自定州命每十里置一烽，属于辽城，与太子约：克辽东当举烽。是日，帝命举烽。师次白崖城，右卫太将军李思摩中弩矢，帝亲为吮血，将士闻之莫不感励。城主孙戊音遂乞降，以其城置岩州，授伐音为刺史。我军之渡辽也，莫离支遣加户城七百人戍盖牟城，李𪟝尽虏之。其人并请随军自效，太宗谓曰："讵不欲尔之力？尔家悉在加尸，尔为吾战，彼将为戮矣。破一家之妻子，取一人之力用，吾不忍也！"悉令放还。车驾进次安市城，高丽北部耨萨高延寿、南部高惠真，率高丽、靺鞨之众十五万来救，引军直进。太宗夜召诸将，躬自指麾，因令所司张受降幕于朝堂之侧，曰："明日午时纳降虏于此矣！"遂率军而进，至时，果败二帅之众。太宗因按辔观贼营垒，谓侍臣曰："高丽倾国而来，存亡所系，一麾而败，天祐我也。"因下马再拜以谢天，名所幸山为驻跸山，令中书侍郎许敬宗为文，勒石以纪其功。八月，移营安市诚东，李𪟝等攻拔之，乃诏班师。初，攻陷辽东城，其中应没为奴婢者一万四千人，并遣集幽州，将分赏将士。太宗悯其父母妻子一朝分散，令有司准其直以布帛赎之，赦为百姓，其众欢叫之声三日不息。
又曰：贞观二十年，高丽遣使来谢罪，并献二美女。太宗谓其使曰："归谓尔主：美色者，人之所重。尔之所献，信为美丽。悯其离父母兄弟，于本国留其身而忘其亲，爱其色而伤其心，我不取也。"并还之。
又曰：干封元年，高丽遣其子入朝，陪位于太山之下。其年，盖苏文死，其子男生代为莫离支，与弟男建、男产不睦，为其所逐，走据国内城，使其子献城，诣阙求哀。十一月，命英国公李𪟝率郭侍封等以征之。二年二月，𪟝至城，谓诸将曰："新城是高丽西境镇城，最为要害。若不先图，馀未易可下。"遂引兵于城西南，据山筑栅，且攻且守。城中窘急，数有降者。自此所向克捷，高藏及男建遣男产将首领九十八人持帛幡出降，请使入朝，𪟝以礼延接。男建犹闭门固守。十一月，拔平壤城。虏高藏、男建等至京师，献俘于含元宫。乃分其地，置都督府九，州四十二，县一百。又置安东都护府以统之。擢其酋渠有功者，授都督、刺史及县令，与华人参理。仍遣左武卫将军薛仁贵总兵镇之。自是高氏君长遂绝。
