○镜
《释名》曰：镜，景也，有光景也。
《广雅》曰：鉴谓之镜。
《玄中记》曰：尹寿作镜。
《大戴礼》曰：武王践祚，镜之铭曰："见尔前，必虑尔后。"
《尚书帝命期》曰：桀失其玉镜，用之噬虎。(郑玄注曰：镜喻清明之道，虎喻暴也。)
《尚书考灵耀》曰：秦失金镜，鱼目入珠。(金镜，喻明道也。始皇，不韦子，言乱贞也。)
《诗·鄘·柏舟》曰：我心匪鉴，不可以茹。(鉴，所以察形。茹，度也。)
《汉书·东方朔传》曰：郭舍人曰："四铢籀文章，背有组索，两人相见，朔能知之为上客。"朔曰："此玉之莹，石之精，表如日光，里如众星。两人相睹，见相知情，创墅为镜。"
《魏略》曰：夏侯惇从征吕布，为流矢所中，伤左目。时夏侯渊俱为将军，军中号惇为盲夏侯。惇恶之，每照镜恚发，辄扑镜着地。
《蜀志》曰：张裕晓相术，每举镜视面，自知刑死，未尝不扑之于地。
沈约《宋书》曰：刘敬宣八岁丧母。四月八日，敬宣见众人灌佛，乃拔头上金镜，以为母灌，因悲泣不胜。
又曰：殷仲文在东阳，照镜而不见其头面，旬日而戮。
又萧方等《三十国春秋》曰：甘阻喃被诛，引镜不见其头。
又曰：慕容垂攻邺，符丕遣其从弟龙请救。乃遗谢玄青铜镜，黄金宛转绳等，以为之信。
《齐书》曰：綦母珍之有一铜镜，背面有三公字。常语人云："征祥如此，何患三公不至。"
又曰：陆惠晓迁太子洗马。庐江何点常称惠晓心如照镜，遇形触物，无不朗然。
《梁书》曰：王珍国，武帝起兵，东昏召珍国。以众卉骷，使出屯朱雀门，为王茂所败。及入城，密遣郄纂奉明镜献诚于梁帝，帝断金以报之。后侍宴帝，曰："卿明镜尚存，昔金何在？"珍国曰："黄金谨在，臣不敢失坠。"
又曰：到溉子镜，字圆照。初在孕，其母梦怀镜，及生，因以名焉。
《隋书》曰：文帝委任高颎，后卫右将军庞晃及将军卢贲等前后短颎于上，上怒之，皆被疏黜。因谓颎曰："独孤公犹镜也，每被磨莹，皎然益明。"
《唐书》曰：太宗谓群臣曰："夫以铜为镜，可以正衣冠；以古为镜，可以知兴替；以人为镜，可以明得失。朕常保此三镜，以防己过。今魏征殂，犹一镜亡矣。"
《庄子》曰：至人之用心也，若镜，不将不迎，应而不藏，故胜物而无伤。
《符子》曰：心能善知人如明镜，善自知者如渊蚌。镜以曜明故鉴人，蚌以含珠故内照。
《韩子》曰：古之人，目短于自见，故以镜观面；智短于自知，故以道正己。镜无见疵之罪，道无明过之恶。面失镜则尾馛正鬓眉，身失道则尾馛知迷惑。
《吕氏春秋》曰：人之阿甚矣，而无所镜，其残亡无日矣。孰当可镜？其惟士人乎？镜明己也细，士明己也大。
《淮南子》曰：明镜之始，朦然未见形容也。及拭之以玄锡，磨之以白毡，则发眉微毛可得而察。
又曰：镜便于照形，丞食不如竹箪。
又曰：圣人若镜，不将不迎，(将，送也。)应而不倡。故万化无伤，其得之乃失之也。
又曰：高悬大镜，坐见四邻。(取大镜高悬，盆中水晃见四邻。)
又曰：人莫鉴于流沫雨而鉴于止水者，以其静也。(沫雨潦上沫起，言其浊扰也。)莫窥形于生铁而窥形于明镜者，以睹其易也。
《抱朴子·内篇》曰：或问："知将来吉凶，为有道乎？"答曰："用镜九寸自照，有所思存，七月七夕则见神仙，自知千里之外事也。明镜用一或二，谓之日月镜，或用四，谓之四规镜。"
又曰：万物之老者，其精皆能假托人形以炫人，惟镜中不能易其贞形。是以入山道士以明镜径九寸悬于背，有老魅未敢近。或后来者视镜中，其是仙人，及山中好神者，镜中故知人形。
《蜀王本记》曰：武都大夫化为女子，蜀王娶以为夫人。无几，物故。葬于武都，以石化镜一枚表其墓。
魏名臣高堂隆奏曰：阳符，一名阳燧，取火于日。阴符，一名阴燧，取水于月。并八铜作镜，名曰水火之镜。
《东宫旧事》曰：皇太子纳妃，有着衣大镜，尺八寸；银花小镜，尺二寸；漆匣盛盖银华金簿镜三枚；银龙头授福莲华钩锁四副。
魏武帝《上杂物疏》曰：御物有尺二寸金错镜一枚；皇太子杂纯银错七寸铁镜四枚；贵人至公主九寸铁镜四十枚。
《邺中记》曰：石虎三人台及内宫中镜有径二三尺者，磋囵蟠龙雕饰。
《世说》曰：晋孝武将讲《孝经》，谢公兄弟与诸人私相讲习，车武子难苦问谢，谓袁羊曰："不问则德音有遗，多问则重劳二谢。"袁曰："何尝见明镜疲于屡照？"
《益部耆旧传》曰：杜贞孟宗周览求师，经历齐鲁，资用将乏，磨镜自给。
《南蛮獠人俗》曰：诸婚姻以奴婢一人为娉，无奴婢，以铜镜当人婢。
《吴兴郡记》曰：临安县东石镜山，山东有石镜一，径二尺四寸，甚清亮。
山谦之《寻阳记》曰：庐山东面有一石，若镜悬崖，明净照见人形。
《海内士品》曰：徐孺子尝事江夏黄公。黄公薨，往会其葬。家贫尾馛自致，赍磨镜具自随，赁磨取资，然后得前。既至，祭而退。
荀悦《申鉴》曰：君子三鉴：鉴乎前，鉴乎下，鉴乎镜。前惟训，人惟明。商德之衰，不鉴于汤禹也；周秦之弊，不鉴于群下也；侧弁垢颜，不鉴于明镜也。
《古今注》曰：平帝始元三年，延陵西园神寝内御户座前大镜皆清液，如汗水出状。
《西京杂记》曰：高祖入咸阳宫，周行府库，有方镜九寸，表里明人。直来照之，影则侧见，以手掩心而来，即肠胃五藏历然无碍。人有病在内，则掩心而照之，即知病之所在。女子有邪心，则胆张目动。秦始皇帝以照宫人，胆张心动者则煞之。
又曰：宣帝被收，系郡邸狱，臂上犹带史良娣合彩婉转，绳系身毒宝镜一枚，大如八铢钱。旧传此镜照见妖魅，珮之者为天神所福。宣帝从危获济，及绍大位，每持此镜，感咽移辰。帝崩，镜不知所在。
《拾遗录》曰：周穆王时，渠国贡火济镜，广三尺六寸，暗中视物如昼，人向镜语，镜中则响应之也。
又曰：周穆王时，有如石之镜，此石色白如月，照面如雪，谓之月镜。
又曰：方丈山池泥百炼成金镜，色青，可照魑魅。
《洞冥记》曰：望蟾合上有青金镜，广四尺。元光年中，祇国献此镜。照见魑魅，百鬼不能隐形。
《列仙传》曰：负局先生负石磨镜，局徇吴中，炫摩镜，得一钱，因磨之。
《神仙传》曰：河东孙博能引镜为刀，屈刀为镜。
《刘根别传》曰：思形状可以长生。以九寸明镜照面，熟视之，令自识己身形，常令不忘，久则身神不散，疾患不入。
《搜神记》曰：孙策既煞于吉，每独自，仿佛见吉在其左右。引明镜自照，见在镜中，因倍大叫，疮皆裂，须臾而死。
又《吴历》曰：策为许贡客所伤，引镜自照，曰："面如此，当可复建功立事乎？"因椎几大叫，疮裂而卒。
《续搜神记》曰：文献(文献，王道谥。)曾令郭璞筮己一年中吉凶，璞曰："当有小不吉利，可取广州二大罂盛水，置床帐二角，名曰镜耗以厌之。某时撤罂去水，如此其灾可消。至日忘之，寻失铜镜，不知所在，后撤去水，乃见所失镜在于罂中。罂口数寸，镜大尺馀。王公后令筮镜罂之意，璞曰："撤罂违期，故至此妖。邪魅所为，无他故也。"使烧车辖以拟，镜立出。
又曰：林虑山下有一亭，人过宿者，或病或死。常云："十许男女各杂衣，或白或黑，辄来为害。"有郅伯夷者过宿于此，独坐诵经，忽有十馀人来与伯夷并坐，因共蒲博。于是伯夷密以镜照之，乃是一群犬。因执烛而起，佯误以烛烧其衣，毛乃焦。伯妇怀刀投一人，中之遂死，成犬。馀悉走去。
《神异经》曰：昔有夫妻将别，破镜，人执半以为信。其妻与人通，其镜化鹊飞至夫前，其夫乃知之。后人因铸镜为鹊安背上，自此始也。
《幽明录》曰：宫亭湖边旁山门有石数枚，形圆若镜，明可以鉴人，谓之石镜。后有行人过，以火燎一枚至不复明，其人眼乃失明。
《地镜图》曰：欲知宝所在地，以大镜夜照，见影若光在镜中者，物在下也。
《云角要占》曰：厌盗贼法：三月以小形铜镜七枚埋于申地，秤七百斤土覆之。坎暑二尺五寸，广二尺五寸，筑令坚固。
孟达《与刘封书》曰：天地生初如镜。
陆机《与弟云书》曰：仁寿殿前有大方铜镜，高五尺馀，广三尺二寸，立着庭中。向之便写人，形体了了，亦怪也。
秦嘉《与妇徐淑书》曰：顷得此镜，既明且好，形观文藻，世所希有，意甚爱之，故以相与。明镜可以鉴形。淑答书曰：今君征未旋，镜将何施行？明镜鉴形，当待君至。
傅咸《镜赋》曰：从阴位于清商，彩秋金之刚精。醮祝融以致度，命欧冶而是营。晞日月之光烈，仪厥象乎曜灵。
○镜台
《世说》曰：温峤为刘越石长史，北讨刘聪，得玉镜台。峤从姑刘氏有女美，峤有意自媒，数日乃下玉镜台，姑喜。既婚交礼，女曰："我固疑是老奴，果如所卜也。"
《三国典略》曰：胡太后使沙门灵昭造粕宝镜台，合有三十六户。每室别有一妇人，手各执锁。才下一关，三十六关一时自闭。若抽此关，诸门皆启，妇人各出户前。
魏武《杂物疏》曰：镜台出魏宫中，有纯银参带镜台一，纯银七，贵人公主镜台四。
《晋东宫旧事》曰：皇太子纳妃，有玳瑁钿镂镜台一。
《宋起居注》曰：元嘉中，韦明为广州刺史，作铜镜台一具，御史中丞刘祯请以事，追免朗官。
谢朓诗曰：玲珑类丹槛，孤高似玄阙。对凤临清水，垂龙挂明月。照粉拂红妆，插花理云发。玉颜徒自见，畏见君情歇。
古诗曰：珊瑚挂镜烂生光。
○奁
《后汉书》曰：阴太后崩，明帝性孝爱，追慕无己，谒原陵。帝从席前伏御床，视太后镜奁中物，感恸悲涕，令易脂泽装具。左右皆泣，莫能仰视焉。
《拾遗记》曰：阴贵人食瓜美，帝使求之。时有敦煌献异瓜，云是空峒灵瓜。又常山献巨桃。及后崩，侍者见铜奁中有瓜桃之核，视之涕零也。
《列仙传》曰：朱崖令，死当还法内珠于关者死，其继母弃其系臂珠。其男年九岁，好之，置镜奁中，皆不知也。至海关，吏收得十枚，乃母子争死，吏遂弃而遗之。(事具《义门》。)
《语林》曰：范汪至能啖梅，人至一斛，奁□□啖，须臾尽也。
蔡邕《表》曰：赐镜奁等，前后重叠。父母于子，尾馛加此。
魏武《上杂物疏》曰：纯银藻豆奁，纯银括搂奁。
孙仲《寄妹临亡书》曰：镜与粉盆与郎，香奁与若。欲令其行身如明镜，纯如粉，誉如香。
○合
《宋元嘉起居注》曰：广州刺史韦朗被弹事，有金镂合二枚，银缕合二枚。
《刘向别传》曰：向有《合赋》。
祖台之《志怪》曰：吴中有王大夫，行至曲阿回唐上，有一女子，便留住宿。解臂上金合，系其肘下，令暮更来，遂不至。更使寻求，都无女人。过猪栏边，见猪钾有合。
○多罗
《纂文》曰：多罗，粉器。
《扶南传》曰：扶南国王以磋囵多虏簜哦喂王。
○严器
魏武《淖上器诫令》曰：孤不好鲜饰，严具用新皮苇笥，以黄苇缘中。遇乱世，无苇笥，乃更作方竹严具，以皂苇衣之，鹿布裹，此孤平常之用者也。内中妇曾置严具，于时为之推坏。今方竹严具绿漆甚华好。
魏武《上杂物疏》曰：油漆幌邢器一，磋囵参带画方严器一。
《齐书》曰：宜都王铿镇姑熟于时，人发桓温女冢，得金巾箱，织金篾为严器，条以启闻郁林，敕以赐之。铿曰："今取往物，后取今物，如此循环，尔岂可不熟念？"使长史蔡约自往修复，纤毫不犯。
《北史·后妃传》曰：旧仪，司饰三人掌簪珥花严。
《修复山陵故事》曰：梓宫用严器五具，马齿严器五具。
《汝南先贤传》曰：戴良嫁女，以笥为严器。
秦嘉妇《与嘉书》曰：今奉严器中物几具。
陆云《与兄机书》曰：按行视曹公器物，严器方六七寸，高四寸。
