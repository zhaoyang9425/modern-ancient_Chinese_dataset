○室
《说文》曰：室，实也。
《释名》曰：室，实也；物满实其中也。
《毛诗》曰：《斯干》，宣王考室也。"筑室百堵，西南其户。"
又曰：如彼筑室于道谋，是用不溃于成。郑《笺》云：如当路筑室，得人而与之谋所为，路人之意不同，故不得成。
又曰：彼姝者子，在我室兮。
又曰：宛其死矣，他人入室。
《尚书》曰：若考作室，既厎法，厥子乃不肯堂，矧肯构？
《周礼·冬官·匠人》曰：内有九室，九嫔居之。外有九室，九卿居之。
《礼记·檀弓下》曰：晋献赵文子成室，晋大夫发焉。(文子，赵武也。作室成，晋君献之，谓贺也。诸大夫亦发礼以往也。)长老曰："美哉轮焉！美哉奂焉！歌于斯，哭于斯，(聚国旋于斯。"文子曰："武也。)得歌于斯，哭于斯，是全要领以从先大夫于九原也。"北面再拜稽首。
又曰：室中不翔。
又曰：儒有一亩之宫，环堵之室。
《左传·襄十五年》：宋向戍来聘，见孟献子，尤其室，曰："子有令闻，而美其室，非所望也。"对曰："我在晋，吾兄为之，毁之重劳，且不敢间。"
又曰：郑伯有嗜酒，为窟室，而夜饮酒，击钟焉，朝至未巳，朝者曰："公焉在？"其人曰："吾公在壑谷。"(壑谷窟室。)
又曰：吴公子光伏甲于窟室而享王。(掘地为室。)
又曰：怒于室而色于市。
《论语》曰：子游为武城宰，子曰："汝得人焉耳乎？"曰："有澹台灭明者，行不由径，非公事，未尝至于偃之室也。"(澹台灭明者，孔子弟子，子游之同门也，修身正行，公事乃肯来我室，得与之语耳，非公事不肯来。言无私谒。)
《国语》曰：智襄子为室美，士茁夕焉。智伯曰："室美夫！"对曰："美则美矣，抑臣亦有惧也。"襄子曰："何惧？"对曰："臣以秉笔事君，记曰：'高山峻原，不生草木；松柏之地，其土不植。'臣惧其不安人也。"室成，三年而智氏亡。《说苑》同。
又曰：赵文子为室，斫其椽而砻之。张老夕焉而见之，不谒而归。文子驾而往，曰："吾不善，子亦告我，何其速也？"对曰："天子之室，斫其椽而砻之，加密石焉；诸侯砻之；大夫斫之；士首之，(首之，斫其首也。)备其物，义也，从其等，礼也。今子贵而忘义，富而忘礼，吾惧不免，何以敢告。"文子归，勿令砻也！"
《春秋繁露》曰：广室多阴，远天地之和也，故圣人弗为。
《汉书》曰：文帝征贾谊入见，上方受厘，坐宣室，因感鬼神事，与谊言之。
又曰：武帝为窦太主置酒宣室，使谒者引内董君。是时东方朔陛戟殿下，辟戟而前曰："董偃斩罪三，安得入乎？"上曰："何谓也？"朔曰："偃以人臣，私侍公主，其罪一也。败男女之化，而乱婚姻之礼，伤王制，其罪二也。陛下富于春秋，积思于六经，留神于王事，驰骛于唐、虞，折节于三代。偃不遵经劝学，反以靡丽为右，奢侈为务，尽狗马之乐，极耳目之欲，行邪狂之道，经淫辟之路，是乃国家之大贼，人主之大蜮。(师古曰：蜮，魅也。音或。说者以为短狐，非也。短狐射工用于此不当其义，今俗犹言魅蜮也。)偃为淫首，其罪三也。"上默然不应，良久曰："吾业已设饮，后而自改。"朔曰："不可。夫宣室者，先帝之正处也，非法度之政不得入焉。故淫乱之渐，其变为篡，是以竖貂为淫而易牙作患，庆父死而鲁国全，管、蔡诛而周室安。"上曰："善。"有诏止，更置酒北宫，引董君从东司马门入。更名东交门。(苏林曰：以偃从北门入，交会于内，故名之也。)赐朔黄金三十斤。董君之宠由是日衰。
又《霍光传》曰：盖主等奏废光，光闻，止画室中不敢入。帝召入，慰勉之。(注：画室，近臣计画之室。师古曰：雕画之室也。)
又曰：孔光凡典枢机十馀年，守法度，修故事。上有所问，据经法以心所安而对，不希旨苟合；如或不从，不敢强谏争，以是久而安。时有所言，辄削草稿，以为张主之过，以奸忠直，人臣大罪也。(师古曰：奸，求也。奸忠直之名也。奸音干也。)有所荐举，惟恐其人之闻知。沐日归休，兄弟妻子燕语，终不及朝省政事。或问光："温室省中树皆何木也？"(晋灼曰：长乐宫中有温文殿。)光嘿不应，更答以他语，其不泄如是。
又曰：京房所言屡中，天子悦之，数召见问，房对曰："古帝王以功举贤，即万化成，瑞应著。末世以毁誉取人，故功业废而致灾异。宜令百官各试其功，灾异可息。"诏使房作其事，房奏考功课吏法。上令公卿朝臣与房会议温室，皆以房言烦碎，上下相司，不可许。上意乡之。时部刺史奏事京师，上召见诸刺史，令房晓以课事，刺史复以为不可行，唯御史大夫郑弘、光禄大夫周堪初言不可，后善之。
汉三年，魏王豹叛汉附楚，汉使大将韩信击，虏豹。薄姬内人传诣洛阳织室。汉王见薄姬，内后宫，幸之，生文帝。
《后汉书》曰：祭彤为太仆。从东巡狩，过鲁，坐孔子讲堂，顾指子路室谓左右曰："此太仆之室。太仆，吾之御侮也。"
又曰：袁闳见时险乱，而家门富盛，常对兄弟叹曰："吾先公福祚，后代不能以德守之，竞为骄奢，与乱代争权，此即晋之三郤矣。"延嘉末，党事将作，遂散发绝世，欲投迹深林。以母老不宜远遁，乃筑土室，四周于庭，不为户，自牖纳饮食。东向拜母。母思闳，时往就视，母去，便自掩闭，兄弟妻子莫得见也。及母殁，不为制服设位，时莫能名，或以狂生目之。潜身十八年，黄巾贼起，攻没郡县，百姓惊散，闳诵经不移。贼相约语不入其闾。乡人就闳避难，皆得全免。年五十七，卒于土室。
又曰：马援之攻五溪蛮，初军至下隽，有两道可入，从壶头侧路近而水险，(壶头，山名也。在今辰州沅陵县东。《武陵记》此山与东海方壶山相似，因名壶头。)从充则涂夷而运远，(充县，属武陵郡。)帝初以为疑。及军至，耿舒欲从充道，援以为弃日费粮，不如进壶头，扼其喉咽，蛮贼自破。以事上之，帝从援策。三月，进营壶头。贼乘高守隘，船不得上。会暑甚，士卒多疫死，援亦以中病，遂困，乃穿岸为室，以避炎气。(《武陵记》曰：壶头山旁有石窟，援所穿室也。室内有蛇数百斛，以大云是援之馀灵耳。)贼每乘险鼓噪，援曳足以观之，左右哀其壮意，莫不为流涕。
谢承《后汉书》曰：陈蕃家居，不好扫室。宾客存之者或曰："可一扫乎？"蕃曰："丈夫当为国家扫除天下，岂徒室中！"
《晋书》曰：嵇含，字君道。祖喜，徐州刺史。父蕃，太子舍人。含好学，能属文。家在巩县亳丘，自号亳丘子，署其门曰归厚之门，室曰慎之终室。
《宋书》曰：武帝六年五月，初置阴室于覆舟山，备藏冰也。
《唐书》曰：太子承干，盛农之时营造曲室，累月不止。左庶子于志宁切谏，不从。
《家语》曰：鲁有独处室者，邻之嫠妇亦独处室。夜暴风雨，室坏，趋而托之，鲁人闭户不受。
《三辅黄图》曰：明堂有十二室，法十二月。
杨龙骧《洛阳记》曰：显阳殿北有避雷室，西有御龙室。
《神异经》曰：西北荒有石室，有百二十人同居，齐寿千二百岁。
《十洲记》曰：昆仑山上有琼华之室。
《淮南子》曰：西方有金室。
《列仙传》曰：彭祖，殷大夫也。历夏至商末，号七百岁。历阳有彭祖仙室。
《汉宫殿名》曰：神明台，武帝造。高五丈，上有九室，今人谓之九天台。武帝求神仙，恒置九天道士百人。
《洛阳宫室名》曰：洛阳有望舒凉室、含章鞠室、清暑凉室。
《老子》曰：凿户牖以为室，当其无，有室之用。
《管子》曰：尧有衢室之问者，下听于民也。(事具帝王部。)
《晏子》曰：景公谓晏子曰："寡人欲朝夕相见，为夫子筑室于闺内，可乎？"对曰："臣闻之，隐而显，近而结，惟至贤耳。如臣者，饰其容止待令，犹恐罪戾也。今君近之，是远之也。"
又曰：景公问晏子曰："吾欲服圣王之服，居圣王之室，如此则诸侯其至乎？"对曰："法其节俭则可，法其服室无益也。"
《拾遗录》曰：老君居反景之室，日与世人绝迹。
又曰：燕昭王坐祇明之室，升于泉昭之馆，常有白凤、白鸾绕集其间。
《列子》曰：虚室生白。张湛注云：夫视有若虚者，虚室而纯白独生。
《庄子》曰：原宪居圜堵之室，蓬户不完，桑以为枢，瓮以为牖，上漏下湿，匡坐而弦歌。
《尸子》曰：厚积不登高台，不处大室；高台多伤，大室多阴，故皆不居。
《吕氏春秋》曰：高亢作室。
又曰：齐宣王为大室，大盖百亩，堂上三百户。三年而未成，群臣莫敢谏。
《淮南子》曰：高阳魋将为室，问匠人。匠人对曰："未可也。木尚生，加涂其木，必将挠。以生材任重涂，今虽成，后必将败。"高阳魋曰："不然。夫木枯则益劲涂，干则益轻。以劲材任轻涂，今虽恶，后必善。"匠人穷辞，无以对，受命而为之室。其始成，竘然善也，而后果败。
又曰：昆仑有璇室。
又曰：有石城金室。
又曰：古者民泽处复穴，(凿岩岸之腹以为密室。)冬日则不胜雪霜雾露，夏日则不胜暑热蚊虻。圣人乃作，为之筑土构木，以为室屋，上栋下宇，以蔽风雨，以避寒暑，百姓安之。
《盐铁论》曰：匈奴织柳为室，旃席为盖。
《说苑》曰：延陵季子游于晋，曰："吾入其都，新室恶，故室美；故墙高，新墙庳，是以知民力屈也。"
又曰：一室之中，有王道焉，父母之谓也。故君正则百姓治，父母平则子孙孝慈。是以孔子家儿不知倨。所以然者，生而见善教也。
《新序》曰：鲁哀公为室而大，公仪子谏曰："室大，众与人处则晔，少与人处则悲，愿公适之也。"曰："闻命矣。"筑室者不辍。明日，又谏："国小室大，百姓必怨吾君，诸侯闻之，必轻吾国。"公曰："闻命矣。"筑室不辍。明日，又谏曰："左昭右穆，为室而大，以临二先君，无乃害于孝乎！"于是哀公毁室而止。
《风俗通》曰：《论语》："夫子宫墙数仞。"《礼记》："季武子入宫不敢哭。"由是言之，宫室一也。秦以来，尊者以为常号，乃避之耳。室也，实。《弟子职》曰："室中握手。"《论语》曰："譬如墙。"由此言之，宫其外，室其内也。
《楚辞》曰：砥室翠翘，挂曲琼些。(言卧内之室，以砥为壁，干而滑泽，以翠鸟之羽雕饰王钩以经衣。曲琼，玉钩也。)
又曰：凿山楹而为室，下披衣于水渚。雾露蒙蒙其晨降兮，云依斐而承宇。
又曰：网户朱缀刻方连，冬有奥突夏室寒。(奥，复室。夏，大室。事具居处部。)
又曰：筑室兮水中，葺之以荷盖。
又曰：像设君室静闲安，高堂邃宇槛层轩。
潘岳《狭室赋》曰："伊余馆之褊狭，良穷弊而极微。"
李尤《室铭》曰：室以安宁，寝息幽闲。室寒空隟，遮遏风寒。无曰寂寞，屋漏昭然。
