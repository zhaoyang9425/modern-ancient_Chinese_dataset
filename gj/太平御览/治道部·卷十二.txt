○荐举中
《东观汉记》曰：光武召邓禹曰："吾欲北发幽州突骑，诸将谁可使者？"禹曰："吴汉与邓弘俱客，苏弘称道之。禹数与语，其人勇鸷有智谋，诸将鲜及。"上以禹为知人。上欲定河内，问禹曰："诸将谁可守河内者？"禹曰："寇恂文武备足，有牧民御众之才。"上乃用之。
又曰：东平王苍荐吏吴良，上以章示公卿曰："萧何荐韩信，设坛即拜，不复考试。"以良为议郎。
又曰：王丹字仲回。初，有荐士于丹者，丹选举之。而后所举者陷罪，丹免。客惭自绝。俄而征丹复为太子太傅，乃呼客见之，谓曰："何量丹之薄？"不为设食以罚之，相待如旧。
又曰：南阳太守杜诗上疏荐伏惠公曰："窃见故大司徒阳都侯伏惠公，自行束修，讫无毁玷。笃信好学，守死善道。经为人师，行为仪表，众贤百姓，仰望德义。微过斥退，久不复用，识者愍惜，儒士痛心。"
又曰：上尝问宋弘通博之士，弘荐沛国桓谭才学洽闻，几(几，近也。)及扬雄、刘向父子。于是召谭，拜议郎、给事中。上每宴，辄令鼓琴，好其繁声。弘闻之，不悦，悔于荐举。闻谭内出，遣吏召之。谭至，不举席而让之曰："吾所以荐子者，欲令辅国家以道。而今数进郑声以乱雅乐，非硕德忠正也。"后大会群臣，上使谭鼓琴，见弘，失其常度。上怪而问之，弘乃离席免冠谢曰："臣所以荐桓谭者，望能以忠正导主，而令朝廷钦悦郑声，臣之罪也。"
又曰：杜林字伯山，扶风人，为御史。先与郑兴同寓陇右，乃荐之。上乃征兴为太中大夫。
又曰：陈宠字昭公，沛人，为尚书。宠性纯淑，周密重慎。时有表荐，辄自手书削草，人莫得知。
又曰：韦豹字季明，数年辟公府，辄以事去。司徒刘恺辟之，谓曰："卿轻人，好去就，故爵位不逾。今岁垂尽，当辟御史，意在相荐，子其留乎？"豹曰："犬马齿衰，岂敢久待？荐之私，非所敢当。"遂跣而起。恺追之，遥去不顾。
范晔《后汉书》曰：东平王苍以至戚辅政，时班固始弱冠，说苍曰："将军以周、邵之德立于本朝。今者将军幕府新开，广延群俊，四方之士，颠倒衣裳。将军宜效唐、殷之举，审伊、皋之荐，令远近无偏，幽隐必达，光名宣于当世，遗烈著于无穷。窃见故司空掾桓梁、京兆祭酒冯晋、扶风掾李育、京兆督邮郭基、凉州从事王雍、弘农功曹殷肃，此六子者，皆有殊行绝才，德隆当世。如蒙征纳，以辅高明，此山梁之秋，夫子所为叹也。"苍纳之。
又曰：曹腾加位特进，其所进达皆海内名人。陈留虞放、边韶，南阳延固、张温，弘农张奂，颍川堂溪等，皆所举也。
《汉杂事》曰：傅喜为右将军，傅太后与政事。喜数谏之，后不悦。喜上印绶，病在家。司空何武、尚书唐林上书曰："鲁以季友治乱，楚以子玉轻重，魏以无忌折冲，项以范增存亡。故楚跨有南土，带甲百万，邻国不以为难；子玉为将，文公仄席而坐，及其死，君臣相庆。百万之众，不及一贤。"于是上拜喜为大司马，封高武侯。
又曰：谷永为尚书，荐薛宣曰："窃见少府宣，材茂行洁，达于从政；有退食自公之节，寡移赏游说之助。臣恐陛下忽于《羔羊》之诗，舍功实之臣，任虚华之誉，是以越陈宣行能，惟留神考察。"上然之，遂以宣为御史大夫。
《魏志》曰：太祖既定河北，而高干举并州叛，卫固与范先通谋。太祖谓荀彧曰："河东被山带河，当今天下之要地也。君为我举萧何、寇恂以镇之。"彧曰："杜畿可。"于是拜畿为河东太守，固等卒伏。
又曰：颍川戏志才，筹画之士，太祖甚器之，早卒。太祖与荀彧书曰："自志才亡后，莫可与计事者。汝颍固多奇才，谁可以继之？"彧荐郭嘉。召见，与论天下事。太祖曰："使孤成大业者，必此人也。"嘉亦喜曰："真吾君矣。"
又曰：张郃字隽义，河间人也。郃虽武将，而爱儒士。尝荐同郡毕谌经明行修。诏曰："昔祭遵为将，常置五经大夫居军中，与诸生雅歌投壶。今将军外勤戎旅，内存国朝，朕嘉将军之意，擢谌为博士。"
又曰：桓范荐徐宣曰："臣闻帝王用人，度世授才，争夺之时，以策略为先，分定之后，以忠义为首。故晋文行子犯之计，而赏雍季之言；高祖用陈平之智，而托后于周勃也。窃见尚书徐宣，体忠厚之行，秉直亮之性，清雅特立，不随世俗，确然难动，有社稷之节。今仆射缺，宣行掌后事，腹心任重，莫如宣者。"帝遂以宣为右仆射。
又曰：陈群荐广陵陈矫、丹阳戴干，太祖并用之。后干以忠义死，矫为名臣。
《蜀志》曰：诸葛亮自比管仲、乐毅，时人莫之许，惟徐元直(徐庶，字元直。)谓为信然。时先主屯新野，庶谓先主曰："诸葛孔明者，卧龙也。将军岂愿见之乎？"先主曰："君与俱来。"庶曰："此人可就见，不可屈致。将军宜枉驾顾之。"由是先主遂造亮，凡三。于是情好日密。关羽、张飞等不悦。先主解之曰："孤有孔明，犹鱼之有水也。愿诸君勿复言。"羽、飞乃止。
《吴志》曰：刘繇字正礼，东莱人。兄岱，字公山。平原陶洪荐繇，欲令举茂才，刺史曰："前年举公山，奈何复举正礼乎？"洪曰："若使君用公山于前，擢正礼于后，所谓御二龙于长衢，骋骐骥于千里，不亦可乎？"
又曰：周瑜荐鲁肃才宜佐时，当广求其比，以成功业，不可令去也。权即召肃与语，甚悦之。众宾罢退，独引肃还，合榻对食。
又曰：凌统字公绩，吴郡人。为孙权将，甚见亲重。时有荐同郡盛暹于权者，以为梗概大节，有过于公绩。权曰："但令如公绩足矣。"后召暹夜至，公绩已卧，闻之，摄衣出门，执其手以入。其爱善不害如此。
《晋书》曰：桓彝字茂伦。性通朗，早有盛名。有人伦识鉴，拨才取士，或出于无闻，或得之孩抱。时人方之许、郭。
又曰：刘恢尝荐吴郡张凭，卒为美士。众以此服其人。
又曰：华谭字令思，广陵人。除鄄城令，过璞水，作《庄子赞序》以示功曹。而廷掾张延为作答教，其文甚美，谭异而荐之，遂得升擢。比谭为庐江，延谭已为郡。谭至庐江，举寒族周访为孝廉，访果立功名。时以谭为知人。
又曰：江统为司徒左长史。东海王越为兖州牧，以统为别驾，委以州事。与统书曰："昔王子师为豫州，未下车，辟荀慈明；下车，辟孔文举。贵州人士，有堪应者否？"统举高平郄鉴为贤良，陈留阮修为直言，济北程收为方正。时以为知人。
徐广《晋纪》曰：张华少自牧羊，而笃志好学。初为县史，卢钦奇其才，数称荐之。
《晋中兴书》曰：贺循，会稽人。郡钤下有杨方者，字公回，世为郡威仪。少好学，有奇才，以门役在阁下。公事之暇，辄读五经，乡邑未之别也。内史诸葛恢闻方学，召为给使，见而异之，谓有殊常之才。即解役，散置左右，以门人待焉。由是邦壤敬异方，始得周旋乡贵。虞喜兄弟以儒学立名，并知拨之后，恢欲荐郡功曹于中宗，使方具其事。主簿虞预以荐为美送示，太常贺循遂向京师称美之。司徒王导辟以为掾。方始出都，交游人间，缙绅咸厚遇之。
傅畅《晋诸公赞序》曰：魏舒虽有宇量，众望未能悉归。侍中任恺为世祖所委任，泰始中，启舒散骑常侍、侍中、尚书令，又为吏部，迁仆射。舒虽体度弘雅，而才钝无所创设，迁光禄大夫、开府领司徒，世祖临轩使太常任恺拜授舒。时以恺有佐世器局而舒登三公，人人为之愤叹也。
《宋书》曰：刘穆之为丹阳尹，凡所荐达，不纳不止。常云："我虽不及荀文若之举善，然不举不善。"
又曰：王镇恶颇读诸子兵书，喜论军国大事，骑射非长而纵横善果断。武帝伐广固，镇恶时为临澧令，人或荐之。武帝召与语，异焉。因留宿，且谓参佐曰："镇恶，王猛孙。所谓将门有将。"即署前部贼曹。破贼有功，封博陆县五等子。
又曰：谢晦字宣明。初为昶建威府中兵参军。孟昶死，帝问刘穆之昶府谁堪人府，穆之举晦。即命为太尉参军。武帝尝讯狱，其旦，刑狱参军有疾，晦代之。晦车中一览讯碟，随问，酬对无失，即日署刑狱贼曹。
又曰：张邵元嘉五年为征虏将军，领宁蛮校尉、雍州刺史加都督。初，王华与邵不和，及华参要，亲旧为之危心。邵曰："子陵(陵，华字。)方弘至公，岂以私隙害正义。"是任也，华实举之。
又曰：晋平王休佑为南徐州，帝就褚彦回求干事人为上佐，彦回举沈文季，转骑长史、东海太守。
又曰：刘道产在雍州，有惠化，远蛮归怀，皆出缘沔为村落，户口殷盛。及到产死，群蛮大为寇暴。孝武西镇襄阳，江夏王义恭荐柳元景，乃以为广威将军、随郡太守。至，广设方略，斩获数百，郡境肃然。
又曰：荀伯子好学，博览经传。解褐为驸马都尉，奉朝请、员外散骑侍中郎。著作郎徐度重其才学，举伯子及王韶之并为佐郎，同撰《晋史》。
《齐书》曰：博昭字茂远。御史中丞刘俅荐于武帝。永明初，以为南郡王侍读。
又曰：孔休源字庆绪。州举秀才，太尉徐孝嗣省其策，深善之，谓同坐曰："观此足称王佐之才。"琅琊王融雅相友善，荐之于司徒竟陵王，为西邸学士。
又曰：江革字休映。弱冠举南徐州秀才。时胡谐之行州事，王融与谐之书令荐举。谐之方贡琅琊王沉，便以革代之。
又曰：武帝将下都，刘怀珍白帝曰："夏口是兵冲要地，宜得其人。"高帝纳之。与武帝书曰："汝既入朝，当须文武兼资人委以后事。"武帝乃举柳世隆自代，转为武陵王前军长史、江夏内史行郢州事。
又曰：明帝诏求异士，始安王遥光表荐王昧及东海王僧孺，除暕散骑从事、中郎将。
又曰：梁武帝之临雍州，问京兆人杜恽求州纲纪，恽言柳庆远。武帝曰："文和吾已知，所问未知者耳。"因辟为别驾。
又曰：陆厥字韩卿。少好属文。永明元年，诏百官举士，同郡司徒左曹掾顾暠之表荐厥堪举秀才。
《梁书》曰：何逊字伯言。八岁能赋。沈约尝谓逊曰："吾每读卿诗，一日三复，犹不已。"其为名流所称如此。天监中，兼尚书水部员外郎，南平王引为宾客。后荐之于武帝，与吴均俱进幸。
又曰：朱异字彦和，吴郡人也。有诏求异能之士，五经博士明山宾表异。高祖召见，使说《孝经》、《周易》，甚说之。谓左右曰："朱异实异能。"后见山宾，谓曰："卿所举殊得其人。"仍召异直西省。
又曰：陆襄字师卿，天监三年，都官尚书范轴表荐襄，起家为著作郎。
《陈书》曰：陆琼字伯玉。幼聪惠，有令名，深为文帝所赏。及讨周迪、陈宝应等，都官符及诸大手笔并中敕付琼。及宣帝为司徒，妙简僚佐，吏部尚书徐陵荐琼于宣帝，言其"识优敏，文史足用，进居郎署，岁月过淹。左曹掾缺，允膺兹选。虽阶次小逾，其屈滞已积。"乃除司徒左西掾。
《北齐书》曰：祖鸿勋，范阳人也。仆射临淮王彧表荐鸿勋有文学，宜试一官。敕除奉朝请。人谓之曰："临淮举卿，便以得调。竟不相谢，恐非其宜。"鸿勋曰："为国举才，临淮之务。但鸿勋何从而谢之？"彧闻而喜曰："吾得其人矣。"
