○机略八
《隋书》曰：杨义臣与汉王将乔锺葵相拒。义臣自以兵少，悉取军中牛驴，得数千头，复令兵数百人，有持一鼓，潜驱之涧谷间，出其不意。义臣晡后复与锺葵战，兵初合，命驱牛驴者疾进。一时鸣鼓，尘埃张天，锺葵军不知，以为伏兵发，因而大溃，纵击破之。以功进位上大将军。
又曰：长孙晟讨突厥达头，{曰成}进策曰："突厥饮泉，亦可行毒。"因取诸药毒水上流，达头人畜饮之多死。于是大惊曰："天雨恶水，其亡我乎？"因夜遁，晟追之，斩首千馀级。
又曰：高颎献取陈之策曰："江北地寒，田收差晚；江南土热，水田早熟。量彼收获之际，征集士马，声言掩袭，必屯兵御守，足得废其农时。彼既聚兵，我便解甲。再三若此，贼以为常，后虽集兵，彼必不信。持疑之顷，我乃济师，登陆而战，兵气益壮。"文帝行其策，陈人益弊。
又曰：贺若弼镇淮南。先是，弼请缘江防人每交代之际，必集历阳。于是大列旗帜，营幕被野。陈人以为大兵至，悉发国中士马。既知防人交代，其众复散。后以为常，不复设备。其后弼以大军济江，陈人弗之觉也。遂灭陈。
《通典》曰：隋末王世充与李密相持于东都。充夜渡，陈于洛水之北。其时密亦渡洛水，陈兵与充相对月城，西至石窟。密兵多马骑长枪，宜路宽放纵；充兵多戈矛〈矛非〉〈矛赞〉，宜隘险。然南逼洛水，北限天山，地形褊促，骑不成列，纵〈矛赞〉蹙之，密军失利。密与数子登船南济，自馀兵马皆东走月城。充乘胜长驱，直至月城下。密既渡南岸，即策马西上，直向充本营，左右麾旌相继而至。充营内见密兵来逼，急连举六烽。充乃舍月城之围，收兵西退，自洛北达于黑石，中间四十馀里，奔赴颠狈，大丧师徒。密之行也，东北之围不救，而自解西南之寇，不战而成功。充伏其权奇，不复轻出。
又曰：隋汉王谅据并州。及隋将杨素率众数万讨谅。时晋、绛、吕三州并为谅城守，素各以二千人縻之而去。谅遣将赵子开拥众十馀万拦绝径路，屯据高壁岭，布阵五十里。素令诸将以兵临之，自引兵入霍山，缘崖谷而进，直指其营，一战破之，杀获数万。
又曰：隋开皇中，文帝大议伐陈。诸将皆云："大江阔远，兵不习水，以此为疑，若一登南岸，秦兵一可当百。"襄邑公贺若弼献十策，其一事，请多造船。须船既多，贼必防拟更甚。今南地无马，请付傍江诸州，二十岁已上老马，令饲，以平陈为名，贼必惧，求马拟战。密敕刺史私卖博大船。江南下湿，特不宜马，不逾周年，并当死尽，终不为彼用。陈主陈叔宝果大造船市马；输船既多，方觉不便，而止。高颎请所博得船，运诸州米贮寿阳城，役徒于寿阳，穿大池，以鱼莲遨游为名，造船教水战。仍以贺若弼为寿州总管，终以此平陈。
又曰：隋将军刘方率兵讨林邑国。其王梵志率其徒乘臣象而战，方军不利。方于是多掘小坑，草覆其上，因以兵挑之。梵志悉众而阵，方以战伪奔北。梵志逐之，至坑所，其众多陷，转相惊骇，军遂乱。纵兵击，大破之。
又曰：隋末宇文化及杀炀帝，后率兵来攻李密于黎阳。密知化及粮且尽，因伪与和，弊其众。化及弗之悟，大喜，恣其兵食，冀密馈之。会密下有人获罪，亡投化及，具以告密情。化及大怒，其食又尽。乃度永济渠，与密战于童山之下，自辰达酉。密为流矢所中，顿于汲县，化及掠及郡，北趣魏县。其将王智略、张童仁等率所部兵，归于密者，前后相继。
又曰：隋末杨玄感反，攻东都，刑部尚书卫玄与玄感战，兵始会，玄感诈令人大呼曰："官军已得玄感矣！"官军稍怠。玄感与数千骑乘之，于是大溃。
又曰：隋炀帝征高丽，隋将于仲文率军从乐浪道。军次乌骨城，仲文拣羸马驴数千，置于军后。既而率众东过，高丽出兵掩袭辎重，仲文回击，大破之。
又曰：隋汉王谅作乱，遣其将余公理自太行下河内。隋将史祥讨之，军于河阴，久不得济。祥谓军吏曰："余公理轻而无谋，才用素不足称，又新得志，谓其众可恃。恃众必骄，且河北人先不习兵，所谓拥市人而战，不足图也。"乃令军中修攻具，攻河阳。公理使谍知之，果屯兵于阳内城以备祥。祥于是舣船河南。公理聚甲以当之，祥乃简精锐于下流潜度，公理率众拒之。祥至浿水，(浿，古间切。)两军相对，公理未成列，祥纵击，大破之。
又曰：隋末李密破宇文化及还，其劲兵良马多死。隋将王充守东都，欲乘其弊，练精勇得二万馀人，马千馀匹于洛水南。密军偃师北山上。时密新得志于化及，有轻充之心，不设壁垒。充夜遣二百馀骑潜入北山，伏谿谷中，令军士秣马蓐食。既而宵济，人奔马驰，迟明而薄密，密出兵应之，阵未成列而两军合战，其伏兵蔽山而上，潜登北原，乘高而下，驰压密营。营中大乱，无能拒之者。即入纵火，密军大惊而溃。
《唐书》曰：太宗屯武牢，窦建德悉众而南，陈兵于汜水，王世充将郭士衡阵于南，周亘数里，鼓噪请战，诸将大惧。太宗将数骑升高丘，安坐以望之，谓诸将曰："贼起山东，未见大敌。今度险而嚣，是无政令；逼城而阵，有轻我心。我按兵不出，彼乃气衰，阵久卒饥，势将自退，追而击之，何往不克！吾与公等为约，必以午后破之。如或不然，寡人为无谋矣。"建德乃遣兵涉汜水，太宗令总管王君廓以少击之。待河北马渡，方欲与战。建德列阵，自辰至午，士卒饥倦，人皆坐列。又争饮水。太宗乃令宇文士及将三百骑，经贼阵之西驰而南上。诫之曰："贼若不动，汝宜引归；如觉动，宜出东面。"士及才过，贼众果动，逡巡欲退。太宗曰："可以击也。"亲率轻骑追而诱之，众军继至。建德回师而阵，未及整列，太宗先登以击之，所向皆靡。俄而众军合战，嚣尘四起。太宗率史大柰、程咬金、秦叔宝、宇文歆等缠幡而入，出其阵后，张我旗帜。贼顾见之，众乃大溃。追奔三十里，斩首三千馀级，虏其众五万馀人，一时放散。
又曰：太宗讨刘黑闼，相持两月馀。黑闼率步骑二万，南渡洺水，结阵而至，晨压我营。太宗遣轻骑当之，贼皆殊死战。于是亲率精骑，击贼马军，破之；因乘胜蹂其步卒。自午及昏，战数合，贼大溃，斩首万馀级。溺水死者数千人。黑闼与二百人北走，悉虏其众。先是，太宗遣兵堰洺上流，令黑闼得渡；及战之日，遽令决堰，水大至，深丈馀，贼众以为神，由是败走。
又曰：武德中，突厥颉利、突利二可汗到原州，太宗率兵拒之。雨甚，太宗乃召诸将，谓之曰："虏控弦鸣镝，弓马是凭。今雨弥时，弧矢俱弊，突厥人众如鸟矢(所介切。)羽。我屋宿火食，枪槊犀利。料我之逸，揣敌所劳，此而不乘，夫复何待？"今欲先令劲兵乱其阵，乃率突骑驱其后。虏俗进不相让，退不相救。自此以北，涧谷深长，特有一道，鱼贯以度，因而迫之，彼十万骑坑阱中物耳。追至黄河，纵不尽擒，必当十获八九，此晓兵者所共解。诸君勿疑。于是潜师夜出，冒雨而进，丑徒震骇。因纵反间于突利，悦而归心。二可汗内离，颉利欲战不可，因请和而去。
又曰：贞观中，苏定方率兵讨突厥。贺鲁大雪，平地二尺，军中咸请停兵候晴，定方曰："虏恃雪深，谓我不能前进，必当憩息，追之可及。若缓以纵之，则渐远难追。省日兼功，在此举也。"于是勒兵凌雪，昼夜兼进，所经收其人众。遂至双河，去贺鲁所居二百馀里，布阵长驱，径至金牙山贺鲁牙帐。时贺鲁集众欲猎，定方纵兵击之，尽破其牙帐，生擒数万人。贺鲁脱走，投石国。定方于是悉命诸部归其所居，埋瘗骸骨，存问疾苦，复其产业。贺鲁所掳掠者，悉捡责还之。于是西域诸国，安堵如故。令副将萧嗣业往石国，以追贺鲁，遂擒归于京师。
又曰：贞观中，突厥诸部离叛，朝廷将图进取，以李靖为代州道行军总管，率骁骑三千，自马邑出其不意，直趋恶阳岭以逼之。突利可汗不虞于靖，见官军奄至，于是大惧，相谓曰："唐兵若不倾国而来，靖岂孤军而至。"一日数惊。四年，靖进击定襄城，破之。突厥部落并走碛北，突利可汗来奔。
又曰：贞观中吐谷浑寇边，以李靖为西海道行军大总管，统兵部尚书侯君集、刑部尚书任城王道宗等五总管征之。军次伏埃城，吐谷浑烧去野草，以馁我师，退保大非川。诸将咸言春草未生，马已羸疲，不可赴敌。惟靖决计而进，深入敌境，遂逾积石山。前后战数十合，杀伤甚众，大破其国。
又曰：武德中，突厥突利，颉利二可汗到原州，太宗率兵拒之。两阵将交，太宗以数骑出，谓之曰："不念昔者香火之言，乃来相侵。"知二可汗外同内异，故以此言疑之。颉利见太宗轻出，又闻香火之言，乃阴猜突利，因遣使曰："王不须虑，我无恶意，更欲与王自断当耳。"于是敛军引却。
又曰：贞观中，北狄铁勒薛延陀，发同罗、仆骨、回纥等众，合二十万，度汉，屯白道川。据善阳岭，以击突厥可汗李思摩之部。思摩引其种落走朔州，留精骑以拒战，延陀乘之。及塞，太宗令张俭、李𪟝等率兵数道击之，时太宗诫之曰："延陀负其兵力，逾漠而来，经途数千，马已疲瘦。夫用兵之道，见利速进，不利速退。其掩思摩，不能疾击。思摩既入长城，又不能速退。吾先敕思摩烧薙杀草，延陀粮食日尽，野无所获。顷者侦人来云，其马啮啖林木，枝皮略尽。卿等掎角思摩，不须前战，俟其将退，一时奋击，制胜之举也。"于是李绩击延陀之众，破之。先是，延陀击突厥沙钵罗及社尔，皆以步兵战而胜。及其将来寇也，先讲武于国中，教习步战，每五人，以一人经习战阵者使执马，而四人前战，克胜即授马以追奔，失于应接，罪至于死，没其家口，以赏战人，至是遂行其法。突厥先合辄退，延陀乘胜而逐之。绩兵拒击，而延陀万矢俱发，伤我战马。李绩乃令去马步陈，率长槊数百为队，齐奋以冲之，其众溃散。副总管薛万彻率数千骑收其执马者，其众失马，莫知所从，因击之，乃大败。
又曰：武后初，徐敬业起兵于扬州。武太后令将军李孝逸讨之。敬业拒于高邮之下阿溪。敬业置阵既久，士卒多疲怠，皆顾瞻，阵不能整。孝逸遂率众击之，因风纵火。敬业惧烧而退，孝逸进击，大破之。
又曰：武德中，薛万均与罗艺守幽、燕，窦建德率众十万来至范阳。万均谓艺曰："众寡不敌，今若兵斗，百战百败，当以计取。可令羸兵弱马阻水背城为阵以诱之。贼若渡水，请公精骑百人伏于城侧，待其半度而击之，破之必矣。"从之。建德果引兵度水，万均击之，大破。
又曰：武德初，王世充据东都。太宗往征之，屯青城宫。营垒未立，王世充众二万自方诸门出临谷水以御大军。诸将甚惧，太宗以精骑陈于北邙，登后魏宣武陵以观贼阵，谓左右曰："贼势迫矣，悉众而出，利在一战。今日破之，其后不能出矣。"乃令屈突通率步卒五千度水布阵以当之，因戒通曰："待兵交即放烟，吾当率马军南下。"兵才接，太宗以骑冲之，挺身先进，与通表里合势。贼众殊死战，散而复合者数焉。地既险隘，贼多〈矛非〉，(，键也。〈矛非〉，算也。)骑战稍难。太宗亲自射之，莫不应弦而倒。起辰起及午，贼众始退。因乘之，迫于城堑，俘斩七千人，自是不敢复出。
又曰：高宗遣将军裴行俭讨突厥于黑山，至朔州，谓其下曰："兵法尚诈者，以权谋制敌也。若御其下，则非诚信不可行。遣副将萧嗣业运粮被掠，兵多馁死，所以败也。狡寇忸忲，不可以不备。"乃诈为粮军三百乘，每车伏壮士五人，各赍陌刀、劲弩，以羸兵数百人援之，兼伏精兵居险以待之。贼果大下，羸兵弃车散走。贼驱马就泉井，解鞍牧马，方拟取粮，车中壮士齐发，伏兵亦至，杀获殆尽，贼众奔溃。自是续遣粮运，无敢近之者。
又曰：马燧为魏博招讨使。田悦求救于淄青、恒州，李纳遣大将卫俊将兵仅万人以救悦，李惟岳亦遣三千馀人救援。悦收合散兵二万馀，壁于洹水，淄青军其东，恒州军其西，首尾相应。燧帅诸军进屯于邺，奏请益河阳兵，诏遣河阳节度使李芃将兵会之。军次于漳，悦遣将王光进以兵守长桥，筑月城以为固，军不得度。燧乃于下流以兵车数百乘，维铁锁，绝中流，实以土囊以遏水，水稍浅，诸军毕渡。是时军粮少，悦深壁不战，欲老燧军。燧令诸军持十日粮以前，进次仓口，与悦等夹洹水而军。李抱真等问曰："粮少而深入，何也？"燧曰："粮少利速战，兵法善于致人而不致于人。今田悦与淄青、恒州三军为首尾，计欲不战以老我师，若分军击其左右，兵少未可必破，悦且来救，是前后受敌也。兵法所谓攻其必救，固当战也。燧为诸公合而破之。"燧乃造三桥逾洹水，日挑战，悦不敢出。洹州兵自以军少，惧为燧所并，引军合于田悦。燧令于军中曰："悦死伤之馀，安敢出战？所恃者，淄青军尔，吾当先破纳军，则田悦坐受降也。"淄青军闻，惧，亦引军合于田悦。谓燧明日复战，乃伏兵万人，欲邀之。燧乃令诸军半夜皆食，先鸡鸣时击鼓鸣，潜率师旁洹水西，径趋魏州，令曰："闻贼至，即止为阵。"又令百骑鸣鼓角留于后，仍抱薪持火，待军止鼓角，匿其旁，伺悦军毕渡，焚其桥。军行十数里，悦乃率淄青、恒州兵步骑四万馀，逾桥掩其后，乘风纵火，鼓噪而进。燧乃坐军前，除草斩榛棘广百步以为阵，募勇士得五千馀人，分为前引，以俟贼至。比悦军至，则火灭气乏，力少衰，乃纵击之，悦大败。时神策、昭义、河阳军小却，河东军胜，诸军还斗，合击之大破之。迫切洹水，悦军走桥，桥已焚矣。悦军乱，赴水，斩首二万，杀贼大将孙晋卿、安墨啜，生获三千馀人，溺水死者不可胜数。淄青军殆尽，死者相枕藉三十里。悦收兵得千馀人走，夜至魏州。
又曰：元和十二年，唐邓节度使李愬奏以九月二十六日围蔡州吴房县，攻其外城；毁之，斩首千馀级。初将出攻，左右曰以"往亡日，请避之。"愬曰："贼以往亡，谓吾不能来，正可击也。"及战胜而归，贼以枭骑五百追愬，愬下马据胡床，令于众曰："后回戈者斩！"由是众悉力战，射杀贼将孙忠宪，贼众乃退。或劝愬曰："乘其退，可遂拔吴房。"愬曰："取之，贼必合势而固其穴，不如留之，使分其力。"
