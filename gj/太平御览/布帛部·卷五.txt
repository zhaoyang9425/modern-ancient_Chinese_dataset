○缣
《说文》曰：缣，并丝缯也。
《释名》曰：缣，兼也，其丝细致，数兼于绢。染缣五色，细且致，不漏水也。
《续汉书》曰：张奂少立志节。董卓慕之，使其兄遗缣百匹。奂恶卓为人，绝而不受。
《东观汉记》曰：王丹资性清白，疾恶豪强。时河南太守同郡陈遵，关西之大侠也。其友人丧亲，遵为护丧事，赙助甚丰。丹乃怀缣一匹，陈之于主人前，曰："如丹此缣，出自机杼！遵闻而有惭色。
又曰：王丹子，有同门生丧亲，家在中山，白丹，欲往奔慰。结侣将行，丹怒而挞之，令寄缣以祠焉。或问其故，丹曰："交道之难，未易言也！"
又曰：上大发关东兵，自将上陇讨隗嚣，嚣众溃走，围解。于是置酒高会劳赐，来歙班坐绝席，在诸将之右，赐歙缣千匹。
又曰：马援行亭鄣，到右北平，诏书赐援钜鹿缣三百匹。
又曰：蔡彤为襄贲令。是时，盗贼尚未悉平，而襄贲清静。诏书增秩一等，赐缣百匹，策书勉励。
《后汉书》曰：赵熹避赤眉难，入丹水，遇更始亲属，皆裸跣涂炭，饥困不能前。(涂炭者，若陷泥坠火，喻穷困之极也。)熹见之悲感，所装缣帛资粮悉以与之，将护归乡里。
《东观汉记》曰：显宗时，诏赐降胡缣。尚书案事，误以十为百。上见司农上簿，大怒，召郎将笞之。锺离意因叩头曰："过误之失，常人所容。若以懈慢为愆，则臣位大罪重，郎位小罪轻。咎皆在臣，臣当先坐。"乃解衣就笞，帝意乃解。
谢承《后汉书》曰：汝南周躬为栎阳令。功曹万良为父报仇，自械诣狱。躬解械放良。后良赍鹣五百饷躬，闭门不受。
华矫《后汉书》曰：孝献伏后，兴平二年立为皇后。李傕、郭汜等败乘舆于曹阳，帝乃潜夜渡河走，六宫皆步行出营。后手持缣数匹，董承使孙微以刃胁夺之，杀傍侍者，血溅后衣。
袁山松《后汉书》曰：天凤五年，樊崇起兵于莒，号曰："赤眉"，围莒数月。或说樊崇曰："岂有父母之国而攻之乎？"莒中人出缣数千匹以自赎，乃引去。
范晔《后汉书》曰：永平十五年，幸偃师。诏命自殊死以下赎：死罪缣三十匹，右趾至髡、钳、城旦舂十匹，完城旦至司寇五匹。
又曰：戴封常遇贼，财物悉被略夺，惟馀缣七匹。贼不知处，封乃追以与之，曰："知诸君乏，故送相遗。"贼惊曰："此贤人也！"尽还其器物。后举孝廉。
又曰：期门郎程伟妻能通神变化。伟当从出，无衣甚愁。妻即为致两缣，得以为衣。
《汉官典职仪》曰：尚书郎直，供青缣白绫被。
《魏志》曰：汉桓帝末，董卓为军司马，从中郎张奂征并、凉州有功，赐缣九千匹，卓悉以分与吏士。
《南史》曰：孙谦，齐初为钱塘令，御烦以简，狱无系囚。及去官，百姓以谦在职不受饷遗，追载缣帛以送，谦辞不受。
《梁书》曰：何远轻财好义，周人之急，言不虚妄，盖天性也。每戏语人云："卿能得我一妄语，则谢卿以一缣。"众共伺之，不能记也。
《赵书》曰：中书令徐光奏议，以东郊亲耕，改服青缣裤褶。
《后魏书》曰：刘芳初入魏，虽处穷窘之中，而业尚贞固，聪敏过人，笃志坟典。昼则佣书以自资给，夜则诵经不寝，至有易衣并日之弊，而澹然自守，不汲汲于荣利，不戚戚于贫贱，乃著《穷通论》以自慰。常为诸儒佣写经论，笔迹称善，卷直一缣，岁中能入百馀匹。如此数年，赖以颇振。
又曰：杨津除侍御中尉。孝文幼冲，文明太后临朝。津曾入侍左右，忽咳逆失声，遂吐血数升，藏之衣袖。太后闻声，阅而不见，问其故，具以实言。遂以敬慎见称，而赐缣百匹，迁符玺郎。
又曰：李元忠尝贡齐文襄王葡萄一盘，文襄报以百缣。其见赏重如此。
又曰：高遵性不廉清。在中书时，每假归山东，必借备骡马，将从百馀，屯逼人家，不得丝缣满意，则诟詈不去。旬月之间，缣布千数。郡邑苦之。
又曰：薛琡，字昙珍。正光中，行洛阳令，部内肃然。时以久旱，京师见囚，悉召集都亭理冤滞，洛阳狱有三人。孝明嘉之，赐缣百匹。
《北齐书》曰：贾思伯迁南青州刺史。初，思伯与弟思休师事北海阴凤，授业竟，无资酬之，凤遂质其衣服。时人为之语曰："阴生读书不免痴，不识双凤脱人衣。"及思伯之部，送缣百匹遗凤，因具车马迎之。凤惭不往，时人称叹焉。
《隋书》曰：田德懋丁父艰，哀毁骨立，庐于墓侧，负土成坟。上闻而嘉之，遣散骑侍郎元志就吊焉。复降玺书，并赐缣二百匹、米百石。复下诏表其门闾。
又曰：文帝幸并州，留高颎居守。及上还京，赐缣五千匹。
《风俗通》曰：临淮有一人持一缣到市卖之遂还。值雨，因共披戴。后有人求庇荫一头之地。雨霁，因共争之，各云"我缣"。丞相薛宣决曰："缣直数百钱，何足纷纷！"呼骑吏中断缣，各与半。后人曰："受恩矣。"前撮之，缣主称怨不已。宣考，乃叹服。
《傅子》曰：汉末，魏太祖以天下凶荒，资财乏匮，拟古皮弁裁缣帛以为帙。
何晏《九州论》曰：清河缣总，房子好绵。
荀勖《为晋文王与孙皓书》曰：饷细缣十匹。
○帛
《尚书·尧典》曰：舜修五礼，五玉三帛。
《周礼·地官》曰：媒氏，凡嫁子娶妻入币，纯帛无过五两。
又《春官》曰：肆师之职掌立国祀之礼，以佐太宗伯，(佐，助也。)立大祀用玉帛牲牷。
又《春官·典命》曰：凡诸侯之适子誓于天子，摄其君则下其君之礼一等；未誓则以皮帛继子男。
又《夏官下·职方氏》曰：并州，其利布帛。
又《冬官·考工记》曰：继子男执皮帛。(谓公之孤也，见礼次子男，贽用束帛，而以豹皮表之为饰。)
又曰：湅帛，以栏为灰，渥淳其帛，实诸泽器，淫之以唇。(渥，读如缯人渥管之渥。以栏木之灰，渐释其帛也。郑司农云：泽器，谓滑泽之器。蜃谓炭也。《士寇礼》曰：素积白履，以魁柎之。说曰：魁，蛤也。《周官》亦有白盛之蜃。蜃，蛤也。玄谓：淫，薄粉之，令帛白。蛤，今海旁有焉。)清其灰而盝之，而挥之；(清，澄也，于灰澄而出。盝，晞之，晞而挥去其蜃。)而沃之，而盝之。而涂之，而宿之。(更渥淳之。)明日，沃而盝之。(朝更沃，至夕盝之。又更沃，至旦盝之。亦七日，如沤丝也。)昼暴诸日，夜宿诸井，七日七夜。是谓水冫柬。
《礼记·月令》曰：季春之月，开府库，出币帛，周天下，勉诸侯，聘名士，礼贤者。
又《檀弓上》曰：伯高之丧，孔氏之使者未至。冉子摄束帛、乘马而将之。孔子曰："异哉！徒使我不得成礼于伯高。"
又《王制》曰：布帛精粗不中数，广狭不中量，不鬻不市。
又曰：七十非帛不暖。
又《礼运》曰：后圣有作，治其丝麻，以为布帛。
又《内则》曰：国君世子生，三日，卜士负之，告者宿斋，朝服寝门外，保受乃负之。宰礼负子，赐之束帛。
又曰：妇人，或赐之饮食、衣服布帛，则受而献诸舅姑。
又《坊记》曰：子云："礼之先币帛也，欲民之先事而后禄也。"(此礼，谓所执之贽以见者也。既相见，乃奉币帛以修好也。或云：礼之先辞，而后币帛。)
《左传·襄上》曰：季文子卒，大夫入敛。公在位，宰庀家器为葬备。无衣帛之妾，无粟食之马，无藏金玉，无重器备。
又《哀上》曰：邾茅夷鸿以束帛乘韦，自请救于吴。(无君命，故言自。)
《毛诗·鹿鸣》曰：《鹿鸣》，燕群臣嘉宾也。既饮食之，又实币帛筐篚，以将其厚意。
《周易·贲卦》曰：贲于丘园，束帛戋戋。
《春秋元命苞》曰：须女四星十二度，主布帛。
《史记》曰：武帝使使束帛加璧，安车驷马迎申公。
又曰：子贡结驷连骑，束帛之币，以聘享诸侯。所至，国君无不界迎与抗礼者。夫使孔子名布扬于天下者，子贡先后之也。
又曰：帛千钧比千乘家。
又曰：陈胜乃丹书帛，言"陈胜王"，置人所罾鱼腹中。卒买鱼得书，怪之。
《汉书》曰：武帝使东方朔射复，中，上曰："善！"赐帛十匹。郭舍人曰："朔，齐人，多变更。致他物射之，中则臣榜百，不中赐臣帛。"朔又中，乃榜舍人。
又曰：馆陶公主乃命私府曰："董君所发，一日金满百斤，钱满百万，帛满千匹。乃白之。"
又曰：娄护为谏议大夫，使郡国，护假贷，多持币帛，过齐，上书求上先人冢，因会宗族故人，各以亲疏遗以束帛，一日散百金之费。
《东观汉记》曰：耿纯于邯郸见上，遂自结纳，献马及缣帛数百匹。
又曰：长安语云："城中好广袖，四方用匹帛。"
范晔《后汉书》曰：明帝崩，诸贵人当徙居南宫。马太后感析别之怀，赐越帛三千端、杂帛二千匹。
又曰：永平六年，洛山出宝鼎，庐江太守献之于庙，赐三公帛五十匹，九卿、二千石半之。
《续汉书》曰：宋秉，字巨公，拜御史中丞。布被瓦器，居不粟马，出无从车。车驾幸其府舍，叹曰："虽楚国二龚，不如云阳宣巨公！"赐布帛、帷帷、什器。
《后汉书》曰：公孙述造十层赤楼帛兰船，盖以帛饰其栏槛也。
《魏略》曰：陈留邯郸淳奏《投壶赋》，文帝以为尚书郎，赐帛十匹。
《魏志》曰：张伯英专精于书，凡家之衣帛，必书而后练。
《晋阳秋》曰：董威辇常宿白社地，时乞于市，得残碎缯，结以自覆；金帛桂绵，则不肯受。
沈约《宋书》曰：文帝袁皇后每就上求钱帛赡家。上性节俭，所得不过钱三五万、帛三五十匹。
《南史》曰：宋鲍昭尝谒临川王义庆，未见知，欲贡诗言志，人止之曰："卿位尚卑，不可轻忤大王。"昭勃然曰："千载上有英才异士，沉没而不闻者，安可数哉？大丈夫岂可遂蕴智能，使兰艾不辩，终日碌碌与燕雀相随乎！"于是奏诗，义庆奇之，赐帛二十匹。
《齐书》曰：刘显将之寻阳，朝贤毕祖道，显悬帛十匹，约曰："俭衣来者以赏之。"众人竟改常服，不过长短之间。显曰："将有甚于此矣！"既而周弘正绿丝布裤绣假种轩昂而至，折标取帛。
《梁书》曰：郭祖深清俭，常服故布襦，素木案，食不过一肉。有姥饷一早青瓜，祖深报以匹帛。后有富人效之以货，鞭而徇众，朝野惮之。
《后魏书》曰：高允拜中书令。帝幸允第，惟草屋数间，布被缊袍，厨中盐菜而已。帝叹息曰："古人之清贫，岂有此乎！"即赐帛五百匹、粟千斛。
又曰：苇珍，字灵智，累迁显武将军、郢州刺史，所在有声绩。朝廷嘉之，迁龙骑将军，赐骅骝二匹、帛五十匹、谷三百斛。珍乃召集州内孤贫者，谓曰："天子谓我能抚绥卿等，故赐以谷帛。吾何敢独当？"遂以所赐悉分与之。
《隋书》曰：文帝尝遣高颎大阅于龙台泽。诸军部伍多不齐整，惟阎毗一军法制肃然。颎言之于上，时蒙赐帛。
又曰：张定和初为侍官。会平陈之役，定和当从征，无以自给，其妻有嫁时衣服，定和将鬻之。妻靳固不与，定和于是遂行。以功拜仪同，赐帛千匹。遂弃其妻。
《唐书》曰：高祖倾府藏以赐勋人，而又患国计不足。刘义节进计曰："今义师数十万，并在长安，樵薪贵而布帛贱。若伐街衢及苑中之树为樵，易布帛，岁取数十万，立可致也。又藏内缯绢，匹皆有馀，轴之使申，截剩物以供杂费，动盈千馀万匹。"高祖并从之，大收其利。
又曰：太宗召太子舍人陆敦信，劳之曰："尔所录古先太子善恶之事，多所规讽，诚有可嘉。"因赐帛五十段。
又曰：贞观中，皇后所生长乐公主将出，降敕资送倍于长公主。魏征谏以"汉明帝以朕子安得同于先帝子"。后闻之，以为难，可谓正直社稷之臣也。固请遣中使赍帛五百匹赐征。
又曰：贞观十一年，赐遭水之家帛十五匹，半毁者八匹。
又曰：王君廓少孤贫无行，以剽劫为业，亡命聚徒，以逆鬓竹器笼人头，而夺其缯帛。
又曰：开成中，以谏议大夫萧俶为楚州刺史。俶故相俛之弟。将赴任，延英候辞。上曰："萧俛是先朝贤相，筋力未衰，即须一来京国。朕今赐手诏，及赐帛三百匹，以备山谷所乏。"
《战国策》曰：公子魏牟过赵，赵王坐前有尺帛，且令工以为冠。赵王曰："公子临寡人，愿闻所以为天下。"魏牟曰："王能重王之国若是尺帛，则王之国大治矣！王有此尺帛，何不令郎中以为冠？为冠而败之，奚亏王国？而王必待工乃使之？今社稷为丘墟，先人不血食，王不以与工，乃与幼艾也！"(事具冠门。)
《河图玉板》曰：昆仑以东得大秦之国，人长十丈，皆衣帛。
《韩诗外传》曰：孔子之齐，遇程丕子于谭、郯之间，倾盖而语终日。孔子曰："取束帛十匹，以赠先生。"
又曰：孔子、颜渊登鲁东山，望吴昌门，渊曰："见一匹练前有生蓝。"子曰："白马芦刍也。"
《东方朔别传》曰：武帝幸甘泉，长平阪道中有虫覆地如赤肝。朔曰："必秦狱处也。夫愁者，得酒而解。"乃取虫置酒中，立消麋。赐帛百匹。后属车上盛酒，为此故也。
《法言》曰：禽兽食人之食，土木衣人之帛，谷人不足于昼，丝人不足于夜，此谓恶政也。
《风俗通》曰：诸侯相赠，乘马束帛。束为帛，与马相匹。
崔寔《四民月令》曰：八月清风戒寒，趣绢缣帛。
荀卿《礼赋》曰：爰有大物，非丝非帛，文采成章。
邯郸淳《上受命述诏》曰：淳作此甚典雅，斯亦美矣，朕何以堪之哉？其赐帛四十匹。
