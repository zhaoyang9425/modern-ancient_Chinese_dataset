○葬送三
《晋中兴书》曰：东海王越妃裴氏，痛越棺柩被焚，乃招魂，葬越于丹徒。中宗以为非礼，下诏曰："夫冢以藏形，庙以安神。今世招魂葬者，是埋神也。其禁之。"
《后魏书》曰：韩延字显宗，为虎牢镇将。初，延曾往柏谷坞，有鲁宗之墓，有终焉之志。因谓子孙曰："我不劳向北代葬也，即可就此。"子孙从其言。
崔鸿《后燕录》曰：赵秩字武，汲郡朝歌人也。轻财好施。邻人李玄度母死，家贫无以葬。秩谓其兄曰："赴死救不足，仁之本也。"家有二牛，以一牛与之，玄度得以葬。他年，秩夜行，见一老母，遗秋金一饼，曰："子能葬我，是以相报。子五十已后当富贵不可言。勿忘玄度也。"
《宋书》曰：谢方明父冲为孙恩所杀，伯父邈守吴兴，又为孙恩党害之。方明体素羸弱，而勇决过人。结邈门生，讨其党，悉擒，手刃之。时乱后，吉凶礼废。方明合门遇祸，资产无遗，而营举之功尽力数月，葬送并毕。平世备礼，无以加也。
《南史》曰：王思远少无仕心。宋建平王景素辟南徐州主簿，深见礼。素景被诛，左右离散，思远亲视殡葬，手种松柏，与庐江何昌寓上表理之。
《宋书》曰：王徽少好学。弟僧谦亦有才誉，为太子舍人，遇疾，徽躬自处疗。而僧谦服药失度，遂卒。徽深自咎恨，发病，不复自疗，哀痛僧谦不能已。以书告灵。僧谦卒后四旬而徽终，遗令薄葬，不设轜旐、鼓挽之属，施五尺床为灵，二宿便毁。
又曰：范泰卒，初议赠开府。殷景仁曰："泰素望不重，不可拟议。"台司竟不果。及葬，王弘抚棺哭曰："君生平重殷铁，今以此为报。"
沈约《宋书》曰：吴逵，吴兴乌程人。经荒馑，继以疾病，父母兄弟嫂及郡群从小功之亲男女死者十三人，惟逵妻获全。家徒四壁立，冬无被袴。昼则佣赁，夜则伐木烧砖。妻亦同逵此诚。期年中，成七墓十三棺。
《南史》曰：顾宪之仕齐，为衡阳内史。先是，郡境连岁疾疫，死者大半，棺椁尤贵，悉裹以苇席，弃之路旁。宪之下车，分告属县，求其亲党，悉令殡葬。其家人绝灭者，宪之出公禄，使纲纪营护之。又土山人有病，辄云先亡为祸，皆开冢剖椁，水洗枯骨，名为"除祟"。宪之晓谕，为陈生死之别，事不相由，风俗遂改。
又曰：王俭领中书监，参掌选事。其年疾，上亲视。薨年三十八，诏卫军文武及台所给兵仗，悉停待葬。又诏追赠太尉，加羽葆鼓吹，增班剑为六十人。葬礼依太宰文简公褚彦回故事。
《齐书》曰：初，豫章王嶷葬金牛山，文惠太子葬夹石。竟陵王子良临送，望祖硎山，悲感叹曰："北瞻吾叔，前望吾兄。死而有知，请葬兹地。"及薨，葬焉。
又曰：何点哀乐过人。尝行，逢葬者。叹曰："此哭者之怀，岂可思耶？"于是悲恸不能禁。
《梁书》曰：到溉临终，托子孙薄葬之礼，曰："气绝便敛，敛以法服，敛竟便葬，不须择日。凶事心存约俭，孙侄不得违言。"便屏家人，请僧读经囋呗。及卒，颜色如恒，手屈二指，即佛道所云得果也。
又曰：顾宪之临终，为制敕其子曰："夫出生入死，理兼昼夜。生即不知所从，死亦安识所往？延陵云，精气上归于天，骨肉下归于地，魂气则无不知。良有以也。虽复茫昧难征，要若非妄。百年之期，迅若驰隙。吾今预为终制，瞑目之后，念并遵行，勿违吾志也。庄周、澹台，达生者也；王孙、士安，矫俗者也。吾进不及达，退无所矫。常谓中都之制，允理惬情：衣周于身，示不违礼；棺周于衣，足以蔽臭；入棺之物，一无所须；载以輴车，复以粗布，为使人勿恶也。"
崔鸿《三十国春秋·夏录》曰：赫连昌发二百里内民二万五千人凿嘉平陵，七千人缮清庙于契吴，初，昌父勃北游契吴，升高而叹曰："美哉斯阜！临广泽而带清流。吾行地多矣，未有若斯之美。"昌以勃平昔之意也，故立庙焉。葬勃于城西十五里，起行宫，摸写统万宫殿，饰以金银珠玑。葬讫，楚之杀骏马数千匹。
《唐书》曰：贞观十年，葬文德皇后于昭陵，因山为坟，不封不树。大宗惩秦汉已来厚葬以致发掘，因序平生之志，刻于石。以诫将来。
又曰：高宗以频年饥俭，召雍州长史李义琛谓曰："庶人之徒，商贾杂类，竞为厚葬，违越礼度。雍州列郡之首，四方取则。卿为严禁，勿复使然也。"
又曰：初，玄宗因拜桥陵，至金粟山，睹岗峦有龙盘凤翥之势，谓左右曰："吾千秋后，宜葬此地。"群臣乃追先旨，筑陵此山，曰泰陵。
又曰：苏颋葬。上游咸宜宫，将出猎，闻颋丧出，怆然曰："苏颋今日葬，吾宁忍娱游。"遂还宫。
又曰：初，泾原节度使刘昌之领泾州也，平凉盟会所亡殁将士骸骨在焉，乃令聚而坎瘗之。因感梦于昌，有愧谢之意。遂以闻。由是下诏，深自克责。乃遣秘书少监孔述睿及中官，以御厨馔物及内造衣服数百袭，令刘昌收其骸骨以归。大将三十人，将士一百人，皆具棺攒，敛以衣服，葬于浅水原，置二冢。其大将曰"旌义冢"，将士曰"怀忠冢"。诏翰林学士撰二冢志文及祭文。其曰，刘昌盛陈兵于葬所，具牢馔祖祭之礼。昌及大将皆素服临之。焚其尸及纸钱千幅，又立三堠，题以冢名，表于道傍。师人观之，莫不感泣。
《穆天子传》曰：甲辰，天子南葬盛姬于乐池之南。(即玄池也。)天子乃命盛姬之丧视皇后之葬法。河济之间共事，(供给葬事。)七萃之事抗即车，(举棺以就车。)御日月之旗、七星之文，(今旒上画日月及北斗星。《周礼》日月为当旗，亦通名也。)鼓锺以葬。
《山海经》曰：秋山，帝尧葬于阳，(今尧冢在济阴阳城县也。)帝喾葬于阴。爰有熊、文虎，(雕虎。)文王皆葬其所。(文王墓今在毕也。案：帝王冢墓有定处，而《山海经》往往偏见之者，盖以为圣人在于其位，仁化广及，恩沾鸟兽。至于殂亡，四海若丧考妣，无思不哀。故绝域殊类之闻天子崩，各自立庙祭，起土为冢也。)
又曰：务隅之山，帝颛顼葬于阳，(冢在顿丘城门外广阳里中也。)九嫔葬于阴。(妇嫔。)
又曰：赤水之东，苍梧之野，舜与叔均之所葬也。(叔均，商均，墓在九疑山中也。)其中有九疑山，舜所葬，在长沙零陵界中。(九疑山九溪，其山皆相似。)
又曰：邢天与帝争神，帝断其首，葬之常羊山。乃以乳为目，以脐为口。(《玄中记》又载)
《晏子》曰：景公成路寝之基。逢于何遭晏子，再拜前曰："于何之母死，兆在路寝之台牖下，愿请合骨。"晏子入白公。公作色曰："自古及今，子亦尝闻请葬人主之宫者乎？"对曰："古之人君，不夺生人之居，不残死人之墓，故未尝闻请葬人主之宫也。婴闻之：生者不安，命之曰畜忧。死者不葬，命之曰畜哀。畜忧者怨，畜哀者危。君不如许之。"公曰："诺。"逢于何遂葬路寝之台牖下。
《墨子》曰：古者，圣人制为葬埋之法曰：棺三寸，足以朽体，衣衾二领，足以覆恶者。昔尧北教八狄，道死卬卬之山，衣衾二领，满坎无封。已葬，牛马乘之。舜西教犬戎，道死南纪之市。既葬，而市人乘之。禹东教于越，葬于会稽之山，桐棺三寸，皆下不及泉，上无通臭。三王者，岂财用不足哉？以为葬埋之法也。
《孟子》曰：滕文公卒，葬有日矣。天大雨雪甚，至牛目，群臣请弛期，太子不许。惠公谏曰："昔王季葬滑山之尾，栾水啮其墓，见棺前和。文王曰：'先君欲见群臣百姓矣。'乃出为张，三日而后葬。今太子亦曰：'先王以留而抚社稷，故使雪弛其期，更为日。'此文王之义也。"太子曰："善。"
《庄子》曰：庄子将死，弟子欲厚葬之。庄子曰："吾以天地为棺椁，日月为连璧，星辰为珠玑，万物为齐送。吾葬具不备耶？何以加此？"弟子曰："吾恐乌之食夫子也。"庄子曰："在上为乌食，在下为蝼蚁食。夺彼与此，何偏耶？"
又曰：庄子送葬，过惠子之墓。顾谓从者曰："郢人有漫以垩污其鼻端，若蝇翼。使匠石斫之，运斤成风，垩尽而鼻不伤。自夫子之死，吾无质矣。吾无与言之矣。"
《韩子》曰：墨者之葬也，冬日冬服，夏日夏服，桐棺三寸，执丧二日。世主以为俭而尤之。儒者破家而葬，债子而偿，执丧三年，毁而扶杖。世主以为孝而礼之也。
又曰：齐国好厚葬，布帛尽于衣衾，材木尽于棺椁。桓公患之，以告管仲曰："布帛尽则无以为币，材木尽则无以为守备，而人厚葬之不休，奈何？"管仲对曰："凡人之有为也，非名之则利之也。乃下令曰：'棺椁过度者僇其尸，罪夫当丧者。'夫僇死无名，罪当丧者无利，人何故为之也？"
《尸子》曰：禹之丧法：死于陵者葬于陵，死于泽者葬于泽。桐棺三寸，制丧三日。舜西教乎七戎，道死，葬南巴之中。衣衾三领，款木之棺，葛以缄之。
《吕氏春秋》曰：孝子之重其亲也，慈亲之爱其子也，痛于肌骨，性也。所重所爱，死而弃之沟壑，人之情不忍为，故有葬死之义。葬者，藏也。藏浅则狐狸迫之，深则及于泉。故凡葬必于高陵之上，以避狐貍之患、水泉之湿。此则善矣。
又曰：审知生，圣之要；审知死，圣之极也。知生者不以害生，养生之谓也。知死者不以害死，此葬死之谓也。二者圣人之所独决也。凡生于天地之间，其必有死，所不免也。
《淮南子》曰：禹之时，天下水。禹身执畚插。当此之时，死陵者葬陵，死泽者葬泽。节财薄葬焉。
又曰：马免人于难者，死也葬之，以帷幪为衾；牛有德于人，其葬之大车之箱。牛马有功，犹不可忘，又况人乎？
又曰：禹有洪水之患、陂塘之事，(陂，蓄水塘池也。)故朝死而暮葬。此皆圣人之所以应时设教、见而施宜者也。
《典略》曰：秦始皇十年，华阳君卒，与孝文王合葬寿陵，襄王母夏太后别葬杜东。临死时曰："东望我子，西望我夫，后百年，旁当有万家邑。"及汉有天下，宣帝果起陵邑焉。
《西京杂记》曰：曹敞在吴章门下，往往好斥人过，以为轻薄，世人皆以为然。章后见杀，全无有敢收葬者。敞乃称吴章弟子，收葬其尸。方知其亮直者，不见容于凡辈矣。平陵人文生为碑于吴章墓侧，在龙首山南幕岭上。
又曰：何武葬北邙薄龙阪，王嘉冢东北一里许。
又曰：杨贵字王孙，京兆人也。生时厚自奉养，死卒祼葬终南山下。其孙掘土凿石，深七尺，而反奢。
又曰：安定嵩真、玄莬、曹元礼并明算术，皆成帝时人。真常以算自克其寿七十三，真曰："绥和元年正月二十五日晡时死矣。"书其壁以志之。至二十四日晡时死。妻曰："真算时见长。下一算，欲以告之，虑脱其旨，故不告，今校一日也。"
又曰："北芒青龙陇上，孤槚之西四尺所，凿之七尺，吾欲选此地也。"真死，依言往掘，得古时空椁，即以葬之。
又曰：汉帝及诸侯王葬，皆珠瓀玉匣，形如铠甲，连以金缕，匣上皆镂为蛟龙、鸾凤、龟麟之象，时谓蛟龙玉匣。
又曰：杜子夏葬长安北四里。临终作文曰："魏郡杜邺，立身忠款，犬马未陈，奄先草木。骨肉归于土块，气则无所不知。何必故丘，然后即化。封长安北郭，此焉安息。"及死，命刊石埋墓前。
《陈留风俗传》曰：小黄县者，宋地，故阳武东黄乡也，因黄水以名县。沛公起兵野战，丧皇妃于黄乡。天下平定，使使者以梓宫招魂幽野。于是有丹蛇在水，自洒濯，入于梓宫。其浴处有遗发，谥曰昭灵夫人。
《卢植别传》曰：植，初平三年卒。临困，敕其子俭葬于山足，不用棺，附体单帛而已。
《郑玄别传》曰：玄卒，遗令薄葬。自郡守以下尝受业者，衰绖赴者千馀人。
《郭翻别传》曰：翻字道翔，武昌人。遗令俭葬，惟以两卷《老子》，示存道德。
《杜祭酒别传》曰：君年五十二，当其终亡，安措先茔，帛布轜车，丧仪俭约。执引者皆三吴令望及北人贤流。
《虞氏家记》曰：潭母大夫人薨。宜都府君即世五十九载，改殡。修构窀穸，灵柩住而莫前。群从咸以丧事有往无反，不应迁移。潭以昔文王之葬王季既定，而洪水出截冢棺椁，文王乃设张屋，出柩三日，群臣临之，然后葬。此则上圣之遗令，载在篇籍。遂奉迁神柩，权停幕屋，使子孙展哀，晨夕宗族相临，允合张屋之仪也。天子给太夫人徘徊车，谒者送丧，礼仪光备，合葬于旧圹。
《卫玠别传》曰：君卒，丞相王公教曰："卫洗马明当改葬。此君风流名士，海内民望，可修三牲之祭，以敦旧好。"
