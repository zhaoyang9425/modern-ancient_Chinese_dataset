○雅乐中
《传》曰：吴季札来聘，请观于周乐。使工为之歌《周南》、《召南》，曰："美哉！始基之也，犹未也，(犹有商纣，未尽善也。)然勤而不怨矣。"为之歌《邶》、《鄘》、《卫》，曰："美哉！渊哉！忧而不困者也。吾闻卫康叔、武公之德如是，是其卫风乎！"为之歌《王》，曰："美哉！思而不惧，其周之东乎！"为之歌《郑》，曰："美哉！其细已甚，民弗堪也。是其先亡乎！"为之歌《齐》，曰："美哉！泱泱乎大风也。表东海者，其大公乎！"为之歌《豳》，曰："美哉！荡荡乎！乐而不淫，其周公之东乎！"为之歌《秦》，曰："美哉！此之谓夏声。夫能夏则大，大之至也。其周之旧乎！"为之歌《魏》，曰："美哉！沨々乎！大而险，俭而易行，以德辅此，则明主也。"为之歌《唐》，曰："思深哉！其有陶唐氏之遗风乎！不然，其何忧之远也？非令德之后，谁能若是？"为之歌《陈》，曰："国无主，其能久乎！自郐以下无讥焉。"为之歌《小雅》，曰："美哉！思而不贰，怨而不言，其周德之衰乎？犹有先王之遗民焉。"为之歌《大雅》，曰："广哉！熙熙乎！(熙熙，和乐声也。)曲而有直体，其文王之德乎！"为之歌《颂》，曰："至矣哉！盛德之所同也。"见舞《象箾》《南龠》者，曰："美哉！犹有所憾。"见舞《大武》者，曰："美哉！周之盛也，其若此乎！"见舞诗《韶护》者，(殷汤乐也。)曰："圣人之弘也，而犹有惭德。圣人之难也。"见舞《大夏》者，(禹之乐也。)"美哉！勤而不德，非禹其谁能及之？"见舞《韶箾》者，(舜之乐也。)曰："至矣哉，大矣！如天之无不覆也，如地之无不载也。虽甚盛德，其蔑以加此矣。若有他乐，吾不敢请已。"
又曰：宋公享晋侯于楚丘，请以《桑林》。(《桑林》，殷天子乐名也。)荀䓨辞。荀偃、士匄曰："诸侯宋、鲁，于是观礼。(宋，王者后；鲁以周公故，皆用天子礼乐，故可观也。)鲁有禘乐，宾祭用之。(禘，三年大祭，则作四代之乐也。别祭群公，则用诸乐也。)宋以《桑林》享君，不亦可乎？"(言俱天子乐也。)舞师题以旌夏，(旌夏，大旌也。题，识也。以大旌表识其行列也。)晋侯惧而退，入于房。(旌夏非常，卒见之，人心偶有所畏。)卜，桑林见。(祟见于卜兆也。)荀偃、士匄欲奔(奔，走还宋。祷，谢。)请祷焉，荀䓨不可，曰："我辞礼矣，彼则以之，犹有鬼神，于彼加之。"(言自当加罪于宋。)晋侯有间。
又曰：晋与诸侯伐郑，郑人赂晋侯以师悝、师触、师蠲；(皆乐师名。)歌锺二肆，(肆，列也。悬十六为一肆，三十二枚也。)及其镈、锺；女乐二八。晋侯以乐之半赐魏绛，曰："子教寡人和诸戎狄以正诸华，八年之中，九合诸侯，如乐之和，无所不谐，请与子乐之。"魏绛于是乎始有金石之乐，礼也。(大夫有功则赐乐也。)
《论语》曰：师挚之始，《关雎》之乱，洋洋乎盈耳哉！(鲁太师挚识《关雎》之声而首理其乱者，洋洋乎盈耳。德而美之。)
又曰：乐云乐云，锺鼓云乎哉！(言乐不但崇此锺鼓而已，所贵者，贵其移风易俗也。)
又曰：子语鲁太师乐曰："乐其可知也。始作，翕如也；(始作谓金秦时。闻金作，人皆翕如，变动之貌。)从之，纯如也，(从读曰纵纵之，谓八音皆作。纯如，感动之貌。)皦如也，绎如也，以成。"(皦如，使清别之貌也。绎如，志意条达。)
又曰：子谓《韶》，"尽美矣，又尽善也。"(韶，舜乐也。美舜自以德禅于尧，又尽善美，谓太平也。)谓《武》，"尽美矣，未尽善也。"(谓周武王乐美，武王以此功定天下，未尽善致太平。)
《孝经》曰：移风易俗，莫善于乐。
《尔雅》曰：宫谓之重，商谓之敏，角谓之经，征谓之迭，羽谓之柳。(郭璞注：皆五音之列名，其义未详。)
《史记》曰：赵简子疾，五日不知人。扁鹊曰："昔秦缪公尝如此，五日不知人，七日乃寤，语大夫曰："我之帝所，甚乐，与百神游于钧天，广乐九奏万舞，不类三代之乐，其声动人心。"
又曰：乐所以上事宗庙，下以变化黎庶。
又曰：凡乐者，使万民感荡涤雅秽，斟酌以饬厥性。
又曰：太史公曰："音乐者，所以动荡血脉，通流精神而和正心也。"
又曰：凡音，由于人心。天之与人相通，如影之象形，响之应声也。故为善者，天报之以福；为恶者，天报之以殃，其自然者也。故舜作五弦之琴，歌南风之诗，而天下治。纣为朝歌、北鄙之音，身死国亡。舜之道何弘也，纣之行何隘也。夫南风之诗，生长之音也，舜乐好之，天下同意，得万国之欢心，故得天下也。夫朝歌者，不时也。北者，败也；鄙者，陋也。纣乐好之，万国殊心，诸侯不附，百姓不亲，天下叛之，故身死国亡。
《汉书》曰：声者，荡涤人之邪意，全其正性也。商，章也，物成熟可章度也。角，触也，物触地而出戴芒角也。宫，中也，居中央畅四方，唱始施生，为四声纳也。征，祉也，物盛大而蕃祉也。羽，宇也，物聚藏，宇覆之也。协之五行，则角为木，五常为仁，五事为貌。商为金、为义、为言，征为火、为礼、为视，羽为水、为智、为听，宫为土、为信、为思。以君臣民事物言之，则宫为君，商为臣，角为民，征为事，羽为物。
又曰：乐者，四畅交于中而发作于外，此先王立乐之方也。
又曰：乐者，歌九德，诵六诗。是以荐之郊庙，则鬼神享之也。
又曰：夫乐，通神明，安民庶，故听者无不虚己竦神，悦而成流。是以海内遍知上德，被服其风，光辉日新，化上而迁善，而不知所以然。至于万物不夭，天地顺而嘉应举，故诗曰："磬管锵锵，降福穰穰。"
《魏志》曰：太祖以杜夔为军谋祭酒，参太乐事，因令创制雅乐。夔善锺律，聪思过人，丝竹八音，靡所不能，惟歌舞非所长。散骑侍郎邓静、尹商善咏雅乐，歌师尹胡能歌宗庙郊祀之曲，舞师冯肃时知先代诸舞。总究研精，远考经诰，近采故事，教习讲律，备作乐器，复先代之乐，皆自夔始也。
《吴录》曰：吴中呼周瑜为"周郎"。瑜精意音乐，三爵之后，其有阙误，瑜必知之而顾。时吴人谣曰："曲复误，周郎顾。"
《宋书·臧熹传》曰：武帝入京城，进至建业，桓玄走。武帝使熹入宫，收图书器物，封府库，有金饰乐器。武帝问熹："卿欲此乎？"熹正色曰："主上幽逼，播越非所，将军首建大义，劬劳王室，虽复不肖，实无情于乐。"帝笑曰："聊以戏耳。"
《齐书·萧惠基传》曰：自宋大明已来，声伎所尚多郑、卫，而雅乐正声鲜有好者。惠基解音律，尤好三祖曲，及相和歌，每奏辄赏悦。
崔鸿《十六国春秋》曰：《后秦录·姚兴传》曰：济南公邕字子和，兴之弟也。尤喜音乐，皆能度其盈虚，增改曲调，世咸传之，号"济南新调"。
《后魏书》曰：元孚封万年乡男。永安末，乐器残缺，庄帝命孚修之。上表曰："昔太和中，故中书监高闾、太乐令公孙崇修造金石，数十年间，乃奏成功。时大集儒生，考其得失。太常卿刘芳请别营造，久而方就。复召公卿，量校合否。论者沸腾，莫有适从。登被旨敕，并见施用。往岁，大军入洛，戎马交驰，所有乐器，亡失垂尽。臣至太乐署，问太乐令张干龟等，云：丞前已来。置宫悬四箱，簨虡十六架，编黄锺之磬十四。虽器名黄锺，而声实夷则，考之音制，不甚谐韵。姑洗悬于东北，太簇编于西北，蕤宾列于西南，并皆器象。差位，调律不和，又有仪锺十四虡悬架首，初不叩击，今便删废以从正则。臣今据《周礼凫氏》修广之规，《馨氏》居句之法，吹律求声，叩锺求响，损除繁重，讨论实录。依十二月为十二吕，各准辰次，当位悬设。月声既备，随用击奏，则会还相为宫之义，又得律吕相生之体。令量锺磬之数，各以十二架为定。"奏可。于时缙绅之士咸往观听，靡不咨嗟，叹服而反。太傅录尚书长孙承业妙解声律，时复称善。
《隋书》曰：文帝性恭俭，不好声妓。尝遣牛弘定乐，帝曰："非正声雅乐清商九部四舞，皆令罢之。"
又曰：万宝常，不知何许人也。父大通从梁将王琳归于齐。后复谋还江南，事泄，伏诛。由是宝常被配为乐户，因而妙达锺律，遍工八音。造玉磬以献于齐。又尝于人方食，论及声调，时无乐器，宝常因取前食器及杂物，以箸扣之，品其高下，宫商毕备，谐于丝竹，大为时人所赏。然历周泊隋，俱不得调。开皇初，沛国公郑译等定乐，初为黄锺调。宝常虽为伶人，译等每召与议，然言多不用。后译乐成，奏之，上召宝常问其可否。宝常曰："此亡国之音，岂陛下之所宜闻。"上不悦。宝常因极言乐声哀怨淫放，非雅正之音，请以水尺为律，以调器。上从之。宝常奉诏，遂造诸乐器，其声率下郑译调二律，并撰《乐谱》六十四，具论八音旋相为宫之法，改弦移柱之规。为八十四，调，一百四十四律，变化终于一千八百声。时人以《周礼》有旋宫之义，自汉魏以来，知音者皆不能通，见宝常特创其事，皆哂之。至是试令为之，应手成曲，无所疑滞，见者莫不嗟异。于是损益乐器，不可胜纪，其声雅淡，不为时人所好，太常善声者多排毁之。又太子洗马苏夔以锺律自命，尤忌宝常。夔父威，方用事，凡言乐者皆附之而短宝常。数诣公卿怨望，苏威因诘宝常，所为何所传受。初有一沙门谓宝常曰："上雅好符瑞，有言征祥者，上皆悦。先生当言从胡僧授学，云是佛像菩萨所传音律，然则上必悦，先生所为可以行矣。"宝常然之，遂如其言以答。威怒曰："胡僧所传。仍是四夷之乐，非中国所宜行也。"其事竟寝。宝常听太常所奏乐，泫然而泣。人问其故，宝常曰："乐声淫厉而哀，天下不久相杀尽。"时四海全盛，闻其言者皆谓为不然。大业之末，其言卒验。宝常贫，无子，其妻因其卧疾，遂窃其资物逃。宝常饥𫗪，无人赡，竟饿而死。及将死也，取其所著书焚之，曰："何用此为？"见者于火中采得数卷，见行于世。时论哀之。开皇之世有郑译、何妥、卢赍、苏夔、萧吉，并讨论文籍，撰著乐书，皆当世所用。至于天然识乐，不及宝常远矣。安马驹、曹妙达、王长通、郭金乐等能造曲，为一时之妙，又习郑声，而宝常所为，皆归于雅。此辈虽公议不附宝常，然皆心服，谓以为神。
又曰：文帝开皇六年，尚因周乐，命工人齐树提检校乐府，改换声律，益不能通。俄而沛公郑译奏上，请更修正。于是诏太常卿牛弘、国子祭酒辛彦之、国子博士何妥等议正乐。然沦缪既久，积年议不定。帝怒曰："我受天命七年，乐府犹歌前代功德！"命治书侍御史李谔，引弘等下，将罪之。谔奏曰："武王克殷，至周公相成王，始制礼乐。所事体大，不可速成。"帝意乃解。
又曰：开皇中，亡齐伎曹妙达、安马驹等以艺游三公之家，新声变曲，倾动当世，天子不能禁也。帝令妙达理郊庙乐，咸写《倾杯》、《行天》之声。万宝常观于乐署部伎乐中，惟百济乐清，有歌人间讴谣之曲，为耳目之娱者，不可胜载。
《唐书》曰：郑从谠在汴时，以兄处诲尝为镇帅，殁于是郡，讫一政受代，不于公署举乐。
又曰：王涯为太常卿，文宗以乐府之音郑、卫太甚，欲闻古乐，命涯询于旧工，取开元时雅乐，选乐童按之，名曰云韶乐。乐曲成，涯与太常丞李廓、少府监庾丞虑押乐工献于梨园亭，帝按之于会昌殿，上悦，赐涯等锦采。
又曰：乾元初，上谓于休烈曰："古圣人作乐，以应天地之和，以合阴阳之序，则人不夭札，物不疵疠。且金石丝竹之器也，比亲享郊庙，每听悬乐，宫商不伦，或锺声失度。集乐工考磬来，朕当于内自定。"太常集乐工考试数日，审知差错，然后令别铸造磨刻。及事毕，上临三殿，亲试考击，皆合五音，群臣称庆。
又曰：祖孝系随毛爽授律，皆得爽之法。一律而生五音，十二律而为六十音，因而六之，故有三百六十音，以当一岁之日。又祖述沈重，依《淮南》本数，用京房旧术求之，得三百六十律，各因其月律而为一部，以律数为母，以气候为子，以一中气所有，日为子，以母命子，随所多少，分直一岁，以配七音。起于冬至，以黄锺为宫，太簇为商，林锺为征，南吕为羽，姑洗为角，其余月建皆依运行，每月各以本律为宫旋，宫之义由斯著矣。武德之乐，汉克暴秦之从所作也，言以武德除乱，使天下乐行也。四时之乐，文帝之作也，言以已节俭泽施于四海，天下和平也。
又曰：正月，享西京太庙，大乐令裴知古谓万年令元行冲曰："金石谐和，当有吉庆之事，其在唐室子孙乎？"其月，中宗即位，复国为唐。
《国史补》曰：宋沉善音律，太常久亡征调，沉考锺律得之。
