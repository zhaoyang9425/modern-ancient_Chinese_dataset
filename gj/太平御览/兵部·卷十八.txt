○机略六
《宋书》曰：武帝遣将朱龄石伐谯，纵于蜀。帝曰："往年，刘敬宣黄武无功而退。贼谓我今应从外水往，而料我当出其不意，犹从内水来也。如此必重兵守涪城，以备内道。若向黄武，正堕其计。今以大众自外水取成都，疑兵出内水，此制敌之奇也。"而虑此声先驰，贼审虚实，别有函书，全封付龄石，署其边曰："至白帝乃开。"诸军虽进，未知处分所由。至白帝，发书，曰："众军悉从外水取成都，臧熹、朱林于中水外取广汉，使羸弱乘高舰十馀，由内水向黄武。"众军乃倍道兼行，谯纵果备内水，使其大将谯道福以重兵戍涪城，遣其将侯耀、谯诜等率众万馀屯彭模，夹水为城。龄石至彭模，诸将以贼水北城险阻众多，咸欲先攻其南城，龄石曰："不然。虽寇在北，今屠南城，不足以破北；若尽锐以拔北垒，南城不麾而自散也。"遂攻北城，诘朝战，至日昃，焚其楼橹，四面并登，斩侯耀、谯诜，仍回军以麾，南城即时散溃。
又曰：刘道济为益州刺史，政刑失中，群盗蜂起，攻围州城。道济将裴方明出东门，破贼三营，斩首数百级。贼虽败，已复还合。方明复伪出北门，回击城东大营，杀千馀人。时天大雾，方明等复扬声出东门，而潜自北门出攻城北城西诸营，贼众大溃，于是奔散。
又曰：柳元景为隋郡太守。既至而蛮反，断驿道，欲攻郡。郡内力少，粮杖又乏，元景设方略，得六七百人，乃分五百人屯驿道，或曰："蛮将逼城，不宜分众。"元景曰："蛮闻郡遣重戍，岂悟城内兵少。且表里合势，于计为长。"会蛮垂至，乃使驿道兵潜出其后，戒曰："火举驰进。"前后俱发，蛮众惊扰，投郧水死者千余人，斩获数百，郡境肃然，无复寇抄。
又曰：檀祗为广陵相。亡命司马国璠兄弟自北徐州界聚众数百，潜过淮，因天夜阴暗，率百许人缘广陵城得入，叫唤直上厅事。祗惊起，出门将处分，贼射之，伤败，却入。祇密语左右曰："贼乘暗得入，掩我不备。但打五鼓，惧明，必走矣。"贼闻鼓鸣，谓晓，于是奔散，追讨，尽获之。
又曰：宗悫征林邑，围区粟城。林邑王范阳迈遣将范毗沙达率万余人来救。悫谓诸将曰："寇众我寡，难与争锋。"乃分军为数道，偃旗卧鼓，悫潜进，令曰："听吾鼓噪，乃出。"山路榛深，贼了不为备，卒见军至，惊惧退出，悫乘胜追讨，散归林邑。仍攻区栗，拔之。泛海陵山，径入象浦。有大渠南来注浦，宋师沮渠置阵。林邑王倾国来逆，沮渠不得渡。以具装被象，诸将惮之，请待前后军进，然后击之。悫曰："不然。吾已屠其坚城，破其锐众。我气方厉，彼已破胆，一战可定，何疑焉。"悫以为外国有师子，威服百兽，乃制其形，与象相御。象果惊奔，众因此溃乱。悫率兵直度渠奋击，阳迈遁走，其众一时奔散，遂克林邑。
《南史》曰：萧齐将鲁康祚、赵公政，众号一万，侵后魏荆河州之太仓口。魏将傅永率三千人击之。时康祚等军于淮南，永舍于淮北十有馀里。永量吴楚之兵好夜斫营，即夜分兵为二部，出于营外。又以贼若夜来，必应于渡淮之所，以火记其浅处。永既设伏，乃密令人以瓠盛火度淮，南岸当深处置之。教云："若有火起，即亦然之。"其夜康祚、公政等果亲领兵来斫永营，东西二伏夹击之，康祚等奔趣淮水，火既竟起，不能记其本济，遂睹永所置之火而争度焉。水深溺而死，斩首者数千级，生擒公政，康祚人马坠淮，晓而获其尸。
又曰：东昏侯以刘山阳为巴西太守，配精兵三千，使过荆州就行事萧颖胄以袭襄阳。梁武帝时为雍州刺史，知其谋，乃遣参军王天兽、庞庆国诣江陵遍与州府人书。及山阳西上，梁武谓诸将曰："荆州本畏襄阳人，又加以唇亡齿寒，自有伤弦之急，宁不暗同耶？我若总荆州之兵，扫定东夏、韩、白重出，不能为计。况以无算之昏主哉？我能使山阳至荆州便即授首，诸君试观何如。"及山阳至巴陵，梁武复令天兽赍书与颖胄兄弟。去后，梁武谓张弘策曰："夫用兵之道，攻心为上，攻城次之，心战为上，兵战次之，今日是也。先遣天兽往州府，人皆有书，令乘驿甚急，止有两封与行事兄弟，云'天兽口具'；及问天兽而口无所说，行事不暗相闻，不容矫有所道。天兽是行事心膂，彼闻必谓行事与天兽共隐其事，必人人疑。山阳惑于众口，必相嫌贰，则行事进无以自明，必恐漏吾谋内。是驰两空亟定一州矣。"山阳至江安，闻之，果疑不上。颖胄大惧，乃斩天兽，送首山阳，信之，将数十人驰入，颖胄伏甲斩之，送首梁武，以州归。
又曰：梁武帝发雍州，东下，(雍州，今襄阳郡。)大军次江宁。梁武使吕僧珍与王茂率精兵先登，梁武顿于越城，吕僧珍犹守白坂。齐主东昏将李居士密觇，知城中众少，率锐卒万人直来攻薄城。僧珍谓将士曰："令力既不敌，不可与战，可勿遥射，须至堑里，当并力破之。"俄而，皆越堑拨栅，僧珎分人上城，矢石俱发，自率马步三百人出其后，守隅者复逾城而下，内外齐击，居士等应时奔散。
《三国典略》曰：侯景叛，段韶夹涡而军。潜于上风纵火，景众骑入水，出而却走，草湿，火不复然。
《梁书》曰：司州刺史陈庆之率兵围东魏南荆州，东魏将尧雄、行台侯景救之。雄曰："苟堆，梁之北面重镇，因其空虚，攻之必克。彼若闻难，荆围自解，此所谓机不可失也。"遂举众攻之，庆之果弃荆州来，未至，雄陷其城，擒梁镇将苟元广。
又曰：陈庆之、曹仲宗伐后魏之涡阳。(涡，孤和切。)魏遣将元昭等率兵来援，前军至驰涧，去涡阳四十里。庆之欲逆战，诸将以贼之前锋必是轻锐，与战若捷，不足为功，如其不利，沮我军势，兵法所谓以逸待劳，不如勿击。庆之曰："魏人远来，皆以疲倦，去我既远，必不见疑，及其未集，须挫其气，出其不意，必无败理。且闻虏所据营，林木甚盛，必不夜出。诸君若皆疑惑，庆之请独取之。"于是与麾下五百骑奔击，破其前军，魏人震恐。
又曰：梁襄州刺史柳仲礼留其长史马岫守安陆，自率步骑一万寇西魏。魏将杨忠帅众南伐攻梁随，克之，进围安陆。仲礼闻随郡陷，恐安陆不可守，遂驰归赴援。诸将恐仲礼至则安陆难下，请急攻之。忠曰："攻守势殊，未可卒拨。若引日劳师，表里受敌，非计也。南人多习水军，不闲野战，仲礼回师已在近路，吾出其不意，以奇兵袭之。彼怠我奋，一举必克，则安陆不攻自拨，诸城可传檄而定也。"于是选骑二千，衔枚夜进，遇仲礼于漴头，(漴音崇，水所冲曰漴)忠亲自陷阵，擒仲礼，悉俘其众。安陆及竟陵郡如忠所策。
《陈书》曰：周炅镇安、蕲等州，高齐遣将陆骞以众二万出自巴、蕲与炅战。炅留羸弱辎重，设疑兵以当之，自率精锐由间道邀其后，大败骞军，虏获器械马驴不可胜数。
《北史》曰：后魏济阴王新成颇有武略，库莫奚侵扰，诏新成讨之。新成乃多为毒酒，贼逼便弃营而去。贼至竟饮，遂简轻骑击之，俘馘甚多。
又曰：梁将赵祖悦率水军偷据峡石，后魏将崔延伯率兵讨之。延伯夹淮为营，遂取车轮去辋削锐，其辐两接对，揉竹为縆，(揉，人久切。)贯连相属并十馀道，横水为桥，两头施大辘轳，出没任情，不可烧斫。既断祖悦走路，又令舟舸不通，梁氏援军不能赴救，祖悦合军咸见俘虏。
《后魏书》曰：太武征夏赫连昌于统万城，师次城下，收众伪退。昌鼓噪而前。会有风雨从东南来，沙尘昏冥。宦者赵儿进曰："今风雨从贼后来，我向彼背，天助人。将士饥渴，愿陛下避之，更待后日。"崔浩曰："是何言欤！千日制胜，一日之中，岂得变易！贼前行不止，后以离绝，宜分军隐出，掩击不意。风雨在人，岂有常也。"帝从之，公骑奋击，昌军大溃。
又曰：雍州刺史萧宝寅据州反，魏大将长孙稚讨之，军次弘农，副将杨侃曰："昔魏武与韩遂、马超挟关为垒，胜负之理，久而无决。岂才雄相类，算略抗衡，当以河山险阻，难用智力。今贼守潼关，全据形胜，纵曹操更出，亦无所逞奇。必须北取蒲坂，飞棹西岸，置兵死地，人有斗心，潼关之贼必睹风而散。诸处既平，长安自克。"稚曰："贼党薛备义已围河东，薛风贤又保安邑，都督宗正珍孙停师虞坂，久不能进。虽有此计，犹用为疑。"侃曰："珍孙本行陈一夫，因缘进达，可为人使，未可使人。一旦受元帅之任，处分三军，精神乱矣，宁堪图贼。河东理在蒲坂，西带河湄，所部之人，多在东境。修义驱率壮勇，西围郡邑，父老妻弱，尚保旧村，若卒一临，方寸各乱，人人思归，则郡围自解。不战而胜，昭然在目。"稚从之，令其子彦等领骑与侃于弘农北度。所统悉是骑士，习于野战，未可攻城，便据石锥壁。侃乃班告曰："今且停车于此，以待步卒，兼观人情向背，然后可行。若送降名者，各自还村，候台军举烽火，亦举烽火应之，以明降疑。其无应烽者，即是不降之村，理须殄戮，赏赉军士。"民遂传相告报，未实降者，亦许举烽，一宿之间，火遍数百里内。宝寅将时围河东，不测所以，各自散归。长安贼平，侃颇有力。
又曰：河北贼葛荣别帅韩楼、郝长等有众数万，屯据蓟城，遣将侯泉率骑七百讨之。泉遂广张声势，多设供具，亲以数百骑深入楼境，欲执行人，以问虚实。去蓟百馀里，值贼帅陈周马步万馀，泉遂潜伏以乘其背，大破之，虏其卒五千馀人。寻，还其马伏，纵令入城，左右谏曰："既获贼众，何为复资遣之也？"泉曰："我兵既少，不可力战，事须为计，以离隙之。"泉度其已至，遂率骑夜进。昧旦，叩其城门，韩楼果疑降卒为泉内应，遂遁走，追擒之。
又曰：河北贼葛荣率众将向洛阳，众号百万。大将军尔朱荣之卒精骑七千，马皆有副，倍道兼行，东出滏口。葛荣自邺以北列阵数十里，箕张而进。荣潜军山谷为奇兵，分督将已上三人为一处，处有数百骑，令所在扬尘鼓噪，使贼不测多少。又以人马逼战，刀不如棒，密勒军士各赍棒一枚，置于马侧。不听斩级，以棒棒之而已，虑沸腾逐北。乃分命壮勇所当冲突，号令严明，将士同奋。荣身自陷阵，出于贼后，表里合击，大破之，于阵擒葛荣。
又曰：傅永守楚王戍，萧齐将裴叔业来攻。永令填塞外堑，夜伏战士千人于城外。晓而叔业至，顿于城东，列阵，将置长围。永所伏兵于道左击其后军，破之。叔业乃令将佐守所列之阵，自率精甲数千救之。永上门楼，观叔业南行五六里许，便开门奋击，遂摧破之。叔业进退失图，于是奔走。左右欲追之，永曰："弱卒不满三千，彼精甲尤盛，非力屈而败，直堕吾计中耳。既不测我之虚实，足丧其胆。俘此足矣，何假逐之。"
又曰：太武帝亲征后燕将慕容德于邺战，前军败绩，德又欲攻之。别驾韩讠卓进曰："今魏不可击者四，燕不宜动者三。魏悬军远入，利在野战，一不可击也；深入近畿，致兵死地，二不可击也；前锋既败，后阵方固，三不可击也；彼众我寡，四不可击也。官军自战其地，一不可动；动而不胜，众心不固，二不宜动；隍池夫修，敌来无备，三不宜动。此皆兵机也。深沟高垒，以逸待劳，彼千里馈粮，野无所掠，久则三军糜资，攻则众旅多{敝死}，师老衅生，详而图之，可以捷也。"德曰："韩别驾之言，良平之策也。"
又曰："大将广阳王元深伐北狄，使于谨单骑入贼中，示以恩信。于是西部铁勒酋长也列河等，领三万馀户并款附，相率南迁。广阳欲与谨至折敦岭迎接之。谨曰："破六汗拔陵，兵众不少，闻也列河等归附，必来要击。彼若先据险要，则难与争锋。今以列河等饵之，当竞来抄掠，然后设伏而待，必指掌破之。"广阳然其计。拔陵果来要击，破也列河于岭上，部众皆没。谨伏兵发，贼遂大败，悉收列河之众也。
