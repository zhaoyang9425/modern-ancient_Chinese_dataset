○辎重
《释名》曰：辎，厕也。谓军粮什物杂厕载之，以其累重，故称辎重。(《后汉书》注曰：辎，车名也。)
《孙子》曰：使敌不得至者，险害之地。(攻其所必救，能守其险害之要路，敌不得自致。故王子曰：一犬当穴，万鼠不敢出；一虎当溪，万鹿不敢过，言守之上也。)故饱能饥之。(绝其粮也。)委军而争利则辎重捐，(委置库藏，轻师而行，若敌乘虚而来，抄绝其后，则已辎重皆悉捐弃。)是以军无辎重则亡，无粮食则亡，无委积则亡。(此三者，亡之道也。委积，刍草之处。)
《史记》曰：汉王遣将韩信以兵数万欲东下井陉击赵。赵王陈馀聚兵井陉口，号称二十万。李左车说陈馀曰："韩信涉西河虏魏王、擒夏说欲以下赵，此乘胜而去国远斗，其锋不可当。臣闻千里馈粮，士有饥色，樵苏后爨，(樵，取薪也。苏，草也。)师不宿饱。今井陉之道，车不得方轨，骑不得成列，行数百里，其势粮食必在其后。愿足下假臣奇兵三万人，从间路绝其辎重。足下深沟高垒，坚营勿与战。使前不得斗，退不得还。吾奇兵绝其后，使野无所掠。不至十日而韩信之头可致于麾下。不然，必为所擒矣。"陈馀儒者，常称义兵不用诈谋奇计，曰："吾闻兵法：十则围之，倍则战。今韩信兵号数万，千里而袭我，亦已罢极。今如避不击，后有大者何以加之？则诸侯谓吾怯而轻来伐我。"不听。韩信使人间视，知不用，大喜。乃敢引兵遂进，竟破赵军。
《后汉书》曰：董许邯与更始诸将，各拥兵据南阳诸城。帝遣吴汉伐之，汉军所过多侵暴。时破虏将军邓奉谒归新野，怒吴汉掠其乡里，遂返击破汉军，获其辎重，屯据淯阳与诸将合从。
又曰：邓禹自箕关将入河东，(箕关在今王屋县界。)河东都尉守关不开，禹攻十日，破之，获辎重千馀乘。
又曰：耿弇追张步平寿，乃肉袒负斧锧于军门。(锧，鍖也。示必死。鍖，祈林切。)弇传步诣行在所而勒兵入据其城，树十二郡旗鼓，(《东观记》曰：弇凡平城阳、琅琊、高密、胶东、东莱、北海、齐千乘、济南、平原、泰山、临淄等郡。)令部兵各以郡人诣旗下，众向十馀万，辎重七千馀两，皆罢遣归乡里。
《晋书》曰：刘毅追桓玄于峥嵘州，乘风纵火，尽锐争先，玄众大溃，烧辎重夜走。
崔鸿《十六国春秋》曰：前秦苻坚遣将王猛伐前燕慕容暐，师次潞川。燕将慕容评率兵十万御之，以持久制之。猛乃遣其将郭度率骑五千，夜从间道起火于高山，因烧评辎重，火见邺中。评性贪鄙，障固山泉卖樵鬻水积钱，绢如丘陵，三军莫有斗志，因而大败。
《唐书》曰：高宗遣将薛仁贵、郭待封伐吐蕃。仁贵留三万人作两栅，辎重并留栅内，倍道掩之。待封不从仁贵之策，领辎重继进，未至乌海，吐蕃二十馀万悉众救其前军，迎击待封，败之。待封趋山，军粮及辎重并为贼所掠，仁贵遂退军。
○戎车
《书》曰：武王戎车三百两，(车一乘，步卒七十二人。)虎贲三百人，与纣战于牧野。
《诗》曰：戎车既驾，四牡业业。
又曰：元戎十乘，以先启行。
《礼记》曰：兵车不式，武车绥旌。前有水，则载青旌。前有尘埃，则载鸣鸢。前有车骑，则载飞鸿。前有士师，则载虎皮。前有挚兽，则载貔貅。行，前朱雀而后玄武，左青龙而右白虎；招摇在上，急缮(音劲。)其怒；进退有度，左右有局，各司其局。
《左传》曰：晋车七百乘，韅靷鞅绊，遂伐其木，以益其兵也。
又曰：叔向曰："寡君有甲车四千乘在行之，必可畏也。牛虽瘠，偾于豚上，其畏不死乎？"
又曰：楚子会诸侯伐随，军于汉淮之间。少师谓随侯曰："楚人上左，君必左。(君，楚君也。)无与王遇，且攻其右，右无良焉。"弗从，战于速杞，随师败绩，斗丹获其戎车。
《谷梁》曰：赵盾长毂五百，绵地千里。
《古司马兵法》曰：戎车，夏曰："钩车"，先正也。(钩设浦车望远近计车量。地以立垒正者，什伍之例也。)殷曰："寅车"，先疾也。(寅，敬也。前有旌旗帜所以知变化，示应而不失。)周曰："元戎"，先良也。(前立伐恶立善之旗，所以知善罪之所在。先齐良善而后伐之。)
《文选》曰："轻车霆激，骁骑雷惊。"
○战舰
《墨子》曰：公输般自鲁之楚，为舟战之具，谓之钩拒。退则钩之，进则拒之也。
《后汉书》曰：公孙述遣其将任满、田戎、程泛将数万人，乘枋箄下江关。(枋箄以木竹为之，浮于江水上。《尔雅》曰：舫，附也。郭景纯曰：水中箄，筏也。《华阳国志》曰：巴楚相攻，故置江关，旧在京赤甲城，后移在江南岸，对白帝城，故基在今夔州鱼复县南。枋，即舫字，古通用。)击破冯骏及田鸿、季玄等，遂拔夷道、夷陵，据荆门虎牙，横江水起浮桥斗楼，立攒柱绝水道，结营山上，以拒汉兵。彭攻之不利，于是装直进楼船，冒突、露桡数千艘。(并船名。楼船之上施楼。桡，楫也。《尔雅》曰：楫，谓之桡。又谓露桡在外，人在舟中。冒突，取其触冒而唐突也。)
《晋书》曰：周访与诸军共征杜韬，韬作结皋打官军船舰，访作长岐枨以拒之，结皋不为害。
又曰：刘裕北征广固，岭南贼将徐道覆谓其师卢循曰："今日之机，万不可失。既克都邑，刘裕虽还，无能为也。"循从之。初，道覆密欲装舟舰，乃使人伐船材于南康山，伪云将下都货之，称力少不能得，致即贱卖之，价减数倍。居人贪贱，卖衣物而市之。赣石水急，(赣，古暗切。)出船甚难，皆储之，如是者数四，故板大积，而百姓弗之疑。及道覆举兵，案卖券而取，无得隐匿者。乃并装之，旬日而办。遂举众寇南康，庐陵、豫章郡诸守相皆委任奔走。
《梁书》曰：陆纳反叛，造大舰，一名曰"三王舰"者，邵陵王、河东王、桂阳嗣王三人并为元帝所害，故立其像于舰，祭以太牢，加其节盖，羽仪鼓吹，每战辄祭之以求福。
又曰：王琳大营楼舰将图义举，琳将张平宅乘一舰，每将战胜，舰则有声如野猪。故琳战舰以千数，以野猪为名。
《南史》曰：梁徐世谱从陆法和与侯景战于赤亭湖。景军甚盛，世谱乃别造楼船、拍舰、火舫水军，以益军势。将战，又乘大舰居前，大败景军，擒景将任约。景退走，因随王僧辩攻郢州。世谱复乘大舰临其仓间，贼将宋子仙举城降，以功除信州刺史，封鱼复县侯。
《周书·庾信传》曰：信常有乡关之思，作《哀江南赋》以致其意，云"麾兵金匮，校战王堂，苍鹰赤雀，铁轴牙樯。"
《隋书》曰：杨素数进取陈之计，未几，拜信州总管，赐钱百万、帛千段、马二百匹而遣之。素居永安造大舰，名曰："五牙"。上起楼五层，高百馀尺，左右前后置六柏竿，并高五十尺，容战士八百人，旗帜加于上。次曰："黄龙"。置兵百人，自馀平乘舴舰等各有差。
《唐书》曰：曹王皋性多巧思，常为战舰，挟以二轮，令蹈之，溯风澎浪，其疾如挂帆席。凡造物必省易而为久，不可败性纤悉。每遗人粮肉，必令自持衡秤量以致之，官置布帛令纵书其幅而印之，绝吏之私易。
《三国典略》曰：梁陆法和多聚兵舰，欲袭襄阳，寇武关，梁主使止之。法和谓使者曰："法和是求道之人，常不希释梵天王坐处，岂规人主之位？但于空王佛所与主上香火因缘，见主上应有报至，故救援耳。今既被疑，是业不可改也。"
又曰：梁陆纳叛湘州时，造二舰衣以牛皮，高十五丈，一曰"青龙"，一曰"白虎"。选其骁勇者乘之以战。
《魏武军令·船战令》曰：雷鼓一通，吏士皆严；再通，士伍皆就船，整持橹棹。战士各持兵器就船，各当其所。幡鼓各随将所载船。鼓三通，大小战船以次发，左不得至右，右不得至左，前后不得易处，违令者斩。
《通典》曰：水战，船阔狭、长短，随用大小；胜人多少，皆以米为率，一人重米二石。其楫棹、篙橹、帆席、縆索、沉石、调度，与常船不殊。
又曰：楼船，船上建楼三重，列女墙战格，树幡帜，开弩窗、矛穴，置抛车、垒石、铁汁，状如城垒。忽遇暴风，人力不能制，此亦非便于事。然为水军，不可不设，以成形势。
又曰：蒙冲，以生牛皮蒙船覆背，两厢开掣棹孔，前后左右有弩窗、矛穴，敌不得近，矢石不能败。此不用大船，务于速进，乘人之不及，非战之船也。
又曰：斗舰：船上设女墙，可高三尺，墙下开制棹孔；舷内五尺，又建棚，与女墙齐；棚上又建女墙，重列战敌，上无覆背，前后左右树牙旗、幡帜、金鼓。此战船也。
又曰：走舸：舷上立女墙，棹夫多，战卒少，皆选勇力精锐者，往返如飞鸥，乘人之不及，金鼓、旗帜列之于上。此战船也。
又曰：游艇：无女墙，舷上置浆床，左右随大小长短，四尺一床。计床计会进止，回军转阵，其疾如风。虞候居之，非战船也。
又曰：海鹘：头低尾高，前大后小，如鹘之状。舷下左右置浮版，形如鹘翅翼，以助其船，虽风涛涨天，免有倾侧。覆背上，左右张生牛皮为城，牙旗、金鼓如常法，江海之中战船也。
傅玄《上都赋》曰：飞云鹢首，龙舟余皇。艨艟水城，蜀艇吴航。万艘俱兴，云帆齐张。悬旆光天，征铎琳琅。凌波溯流，星列雁行。
《吴都赋》曰：戎车盈于石城，戈船掩于江湖。
○亭障
《后汉书》马成代骠骑大将军杜茂，缮治障塞，自西河至渭桥(西河，今胜州富昌县也。渭桥本名横桥，在今咸阳县东南。)河上至安邑，(《前汉书》曰：河上，地名。故秦内史，高帝二年改为河上郡，武帝分为左冯翊。)太原至井陉，(太原，今并州也。井陉，今属常山郡。常山，今相州也。)中山至邺，皆筑堡壁，起烽燧，十里一候。在事五六年，帝以成勤，劳征还京师。
又曰：卢芳与匈奴乌桓连兵，寇盗尤数，缘边愁苦，诏王霸将弛刑徒六千余人与茂治飞狐道。(飞狐道在今蔚州飞狐县，北通妫州怀戎县，即古之飞狐口也。)推石布土，筑起亭障，自代至平城三百馀里。
《晋书》曰：梁武昭王暠修敦煌旧塞东西二国，以防北虏之患。筑敦煌旧塞西南二国以威南虏。
《唐书》曰：窦静检校并州大总管。以突厥频来入寇，请断石岭以为障塞。诏从之。
又曰：马燧奏陇州刺史兼御史中丞，州西有通道二百馀步，上连峻山，与吐蕃相直。虏每入寇，皆出于此。燧乃按险易立石种树以塞之，下置二门，上设谯橹，八日而功毕。会抱玉入觐，燧与俱来，留京师。久之，代宗知其能，召见，拜商州刺史。
又曰：李朝晟为邠州刺史，奏方渠合道水波，皆贼路也。请城其地以备之。诏问："须兵几何？"朝晟奏："臣部下兵自可集事。不烦外助。"复问："前筑盐州，凡兴师七万，今何其易也？"朝晟曰："盐州之役，咸集诸蕃，戎尽知之。今臣境近虏，若大兴兵，即蕃戎入寇，寇则战，战则无暇城矣。今请密发军士，不十日至塞下，未三旬而功毕，蕃人始知，已无可柰何。"上从之。巳事，军还至马岭，吐蕃始乘障，数日而退。
又曰：贞元九年二月，将城盐州，诏曰："设险守国，易象垂文，有备无患，先王令典。况修复旧制，安固封疆，按甲息人，必在于此。盐州地当冲要，远介朔陲，东达宁夏，西援灵武，密迩延庆，保障王畿。乃者城池失守，制备无据，千里亭障烽燧不接，三偶要害役戍其勤。若非兴集师徒缮修壁垒，设攻守之具，务耕战之方，则封内多虞，诸华屡惊，由中及外，皆靡宁居。深帷永图，岂忘终食，顾以薄德，至化未孚，既不能复前古之封，致四夷之守，与其临事而重扰，岂若先备而安休，是用弘远之谋，修五原之垒，使边城有守，中夏克宁。不有𫏐劳，孰能永逸。宜令左右神策军及朔方、河中、绛、邠、宁、庆兵马副元帅浑瑊，朔方、灵盐、丰、绥、银节度都统杜希全，邠宁节度使张献甫，左神策行营节度使邢君牙、夏、绥、银节度使韩潭，鄜、坊、丹、延节度使王栖曜，振武、麟胜节度使范希朝、各于所部简择马步将士合三万五千人，同赴盐州。左神策将军张昌宜充右神策将军，盐州行营节度使权知盐州刺史，杜彦光充盐州刺史，应所板筑及缘修城杂役等宜共取六千人充。其馀将士皆列布营阵，戒严设备，明加斥候，以警不虞。其修城板筑攻役将士各赐绢布有差，其盐州防秋将士三年满，与代，更加给赐。仍委杜彦光具名闻奏，悉与改转，其防遏将士等毕事便合放归，仍赐布帛有差，其诸军吏士都赐帛绢七千匹。朕情非为巳，悉在靖人，咨尔将相之臣、忠良之士，输诚奉国，陈力忘劳，勉茂功勋，永安疆场，必集兵事，实惟众心各自率励，以副朕意。"初，贞元三年，盐州为吐蕃所陷，毁其城而去。自是塞外无保障，灵武势隔，西逼鄜坊，甚为边患，故命城之，二旬而毕。又诏兼御史大夫叱干遂统兵五千与兼御史中丞史履澄、杜彦光之众戍之。是役也，上念将士之劳，厚令度支供给。又诏泾原、剑南、山南诸军探讨吐蕃，以分其力。由是板筑之际，虏无犯塞者。及毕，中外咸称贺焉。
又曰：范希朝为振武节度使。振武有党项、室韦交居州阜，凌犯为盗，日久匿作，谓之刮城门。居人怪骇，鲜有宁日。希朝周知要害，置堡栅，斥候严密，人遂获安。异蕃虽鼠窃狗盗，必杀无赦，戎寇甚惮之。
又曰：元和中，城临泾，从泾原节度使段祐之请也。临泾城直泾州西北九十里，实险要之镇。从前因循不修，常为犬戎所堡，其界有青石岭，岭多美土，军人耕获，屡为蕃寇掠夺。祐请修筑，议者是非相半。祐决城之功毕，时方以为大利。
《三国典略》曰：齐司徒斛律光筑吞周、平陇、定番三城于境上。
