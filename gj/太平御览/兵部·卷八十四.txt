○戟下
《世说》曰：旧制三公领兵入见，皆交戟叉颈而前。初，曹公将讨张绣，入见天子时始复此制，公自是不敢朝见。(一出郭颂《世语》。)
孙盛《异同难语》曰：太祖尝私入中常侍张让室，让觉之，乃舞手戟于庭前，逾垣而出。材力绝人，莫之能害。
干宝《搜神记》曰：汉武帝时，张宽为扬州刺史。先是有二老翁争山地，诣州讼，疆界连年不决。宽视事，复来。宽视二翁形状非人，令卒持戟将入，问"汝何等精？"翁欲走，宽呵格之，化为巨蛇。
又曰：成都王之攻长沙也，反军于邺内外陈兵。是夜，戟锋皆有火，遥望如悬烛，就则亡焉。(《三十国春秋》又载。)
刘敬叔《异苑》曰：彭城刘黄雅以太元中为京口府佐，被使还都。路经行里亭，多虎。刘极自防卫，牛马系于户前，手戟置于地上。宵中，士庶同睡，虎乘间跳入，跨越人畜，独取刘而去。
刘义庆《幽明录》曰：项县姚牛，十馀岁，父为乡人所杀。牛常卖衣服市刀戟，图欲报仇。后在县门前相遇，手刃之于众中。
东阳无疑《齐谐记》曰：东阳郡朱子之，有一鬼恒来其家。子之儿病心痛，鬼语之曰："我为汝寻方。"云："烧虎丸饮即差。汝觅大戟与我，我为汝取也。"其家便持戟与鬼，鬼持戟去。须臾还，放戟中庭，掷虎丸着地，犹尚暖。
束晢《发蒙记》曰：师子五色，而食虎于巨木之岫，一噬则百人仆，惟畏钩戟。
顾恺《启蒙记》曰：玉精名委，似美女而青衣见。以挑戟刺之，以其名呼之，可得也。
周处《风土记》曰：戟长一丈三尺，奋扬俯仰，乍跪乍立，兼五兵而能，乃谓名人。
又曰：教学讲武，戒远虑戎。首玄戈奋长雄，迎来送往，斫截横从。扶强顿弱，惟敌所从。(首，先也。玄戈，北斗杓端招摇之内、贯索之外，独星也。戟为五兵之雄，盖取威奋振也。凡用戟法必先小振动之，陵上摄下，收功于中，恒在首领之间来迎去送，顺而不逆也。)植则虎龙交牙，神变无常。去者厚饯，来者不攘。(言用双戟之法，交戟相向，左手为龙，右手为虎，更出更入，更上更下，上下无常，随变而改。颠倒入怀，转如回风，敌毙孤胜，摄戟徐反，可谓上下无常，非为邪也，进退无恒，非离群也。盖乃进足奋手欲及机也。如敌来辎去，疾进而送之；来重进疾，开而待之。)
《南州八郡志》曰：宋昌郡西南三千里有骠国，以金为刀戟。
焦赣《易林》曰：桃弓苇戟，除残去恶。
又曰：倚锋据戟，伤我胸臆。
《春秋考异邮》曰：刘子单子折猛入城，天王奔走，尹氏立朝。国有三王，天下两主，周分为二，莫能救讨。强弩张于前，楴(音梯)戟拔于后。
《管子》曰：黄帝问于伯高，伯高曰："雍孤之山发水出金，蚩尤受而制之，以为雍孤之戟。"
春秋《晏子》曰：景公饮酒，移于晏子。前驱款门，曰："君至。"晏子立于门曰："君何为非时而夜辱。"公曰："酒醴之味，金石之声，愿与夫子乐之。"晏子曰："夫铺荐席、陈簠簋者有人，臣不敢与焉。"又移司马穰苴介胄操戟立于门曰："铺荐席、陈簠簋者有人，臣不敢与焉。"
又曰：崔杼杀庄公，盟诸大夫。令有敢不盟者，戟钩其颈。
《孙卿子》曰：虽有戈矛之戟，不如恭俭之利。与人善言，暖于布帛；伤人以言，深于矛戟。
又曰：孤父戈以恶钃牛，愚莫甚焉。(钃，徐玉切。)
又曰：鉏耰棘矜，非锬(音谈)于句戟长铩也。(如淳曰：长刃矛也。又曰：矛，刃下有铁，上句曲。)然而，成败异变，功业相反也。
《尉缭子》曰：夫杀之五十步之内者，谁也？曰："矛戟也。"
《韩子》曰：譬如剑戟，愚人行忿则祸生，圣人诛暴则福成。
《淮南子》曰：孟夏之月，南宫御女赤色，衣赤采，吹竽笙。其兵戟。(高诱曰：有枝干，象阳布散也。)
刘向《新序》曰：赵简子上羊肠之坂，群臣皆偏袒推车，而席会独担戟行歌。简子曰："寡人上坂，会独不推车而侮其主者，其罪何若？"会曰："人臣侮其主者，其罪死而又死。"简子曰："何谓死而又死？"席会对曰："身死妻子为戮，谓之死而又死。"
又曰：齐景公游海上，乐之，六月不归。令左右敢言归者死。颜歜谏曰："君乐治海上，不乐治国，倘有治国者，君且安得东北海也？"公据戟将斫之，歜抚衣而侍之曰："君奚不斫也？昔桀杀关龙逢，纣杀王子比干，君奚不斫以臣参此二人，不亦可乎！"公遂归。
《抱朴子》曰：太阿临项，长戟指心，而操不可夺也。
又曰：拙者得公输之斤斧，不能以成云梯；怯者得冯妇之刀戟，不能格兕虎。
《蒋子》曰：士有一餐而倒戟，义所驱也。
应璩诗曰：丈夫要雄戟，更来宿紫庭。今者宅四海，谁复有不并。
又曰：郡国贪慕将，驰骋习弓戟。虽妙未更事，难用应卒迫。
司马相如《上林赋》曰：曳明月之珠旗，建干将之雄戟。(干将，韩王剑师。雄戟，干将所造也。)
左思《吴都赋》曰：吴钩越棘。(越铁利，故称越棘。)
又曰：羽旄杨〈菱生〉，雄戟耀芒。
繁钦《撰征赋》曰：左倚雄戟，右攒干将。
《两都赋》曰：郎将司阶，虎戟义铩。(音杀)
又曰：周芦千列，陛戟百重。
陶侃《表》曰：伏维武库倾荡，宿卫有阙，辄简选其差可者，奉献金铃大戟五十张。
孙盛奏事曰：诸违令私作铠一领、角弩力七石以上一张，戟十枚以上皆弃市。
张载《剑阁铭》曰：一人荷戟，万夫趑趄。(难行貌也。)
李尤《戟铭》曰：鼓戟之设，以戒非常。秉执操持，邪暴是防。须臾之忿，终日为殃。山陵之祸，起于豪芒。
张协《手戟铭》曰：锬锬(音谈)雄戟，清金练钢。名配越棘，用过干将。严锋劲枝，摛锷耀芒。
魏文帝《书》曰：汉中地形实为险固，四岳三涂皆不及也。张鲁有精钾数万，临高守要。一夫挥戟，千人不得进。而我军过之，若骇鲸之决网罟，奔兕之触鲁缟，未足以喻其易。
应玚《表》曰：长戟百万，胡马千群。
应卢《华览》曰：强弩连城，长戟指塞。
傅玄《朝会赋》曰：流苏粲粲，华盖重阴。羽林虎旅，长戟扌肃掺。(上音萧，下音参。)
贾谊《过秦论》曰：陈涉以戍卒散乱之众数百，奋臂大呼，不用弓戟之兵，鉏扰(音优)白挺，横行天下。秦人长戟不刺，强弩不射，楚师深入战于鸿门，曾无藩篱之艰。
○殳
《释名》曰：殳，殊也。长丈二尺而无刃。有所撞(直降切。)挃(陟降切。)于车上，使殊离也。
《说文》曰：殳，以杖殊人也。《礼》，殳以积竹，八觚，长丈二尺。建于兵车，旅贲以先驱也。
《诗》曰：伯也执殳，为王前驱。
又曰：彼候人兮，荷戈与礻殳。(候人，道路迎送宾客者也。荷，揭也。礻殳，殳也。礻殳，丁外切。)
《周礼》曰：车六等之数，殳长四尺，崇于人四尺谓之四等。
《左传》曰：宋张匄与子皮、臼任、郑翩杀华多僚。(子皮，华䝙也。任、翩，䝙家臣。)华氏居卢门，以南里叛。公子成以晋师至。(成前奔晋，今还救宋也。)会晋、齐、卫救宋，与华氏战于赭丘。公子城射华豹，殪。张匄抽殳而下。(殳长丈二，在车边。)
又曰：莒子庚舆将出奔，闻乌存执殳而立于道左，惧，将止。苑羊牧之曰："君过之，乌存以力闻可矣，何必弑君成名？"遂奔齐。
《韩子》曰：楚国法：太子不得乘车至弟门。时天雨，王急召太子，庭中有水，太子遂驱车至弟门。廷尉举殳击马，遂败其驾。
焦赣《易林》曰：大过之讼，秉钺执殳，挑战先驱。
萧子良《古今蒙隶文体》曰：殳书者，伯氏之职也。古者文既记笏，武亦书殳也。
《司马兵法》曰：兵杂则不利，长兵以卫，短兵以守。太长则犯，太短则不及，太轻则阅，阅则易乱，太犯则不济。(李氏曰：兵长短相为卫守，合同为用，太长太短太轻皆不如法度者也。犯者触推故不济不及者不还于利阅者，不固则破败，故奔北走，扰乱烦也。)故初列即戟间焉，(一弓一戟相间也。)次列殳矛间焉。(一殳一矛相间也。)
又曰：周左执黄钺，右执白旄，所以不进者，审察斩杀之威也。有司皆执殳戈，示诸鞭扑之辱。(欧使不行不进者也。)
又曰：弓、矢御，殳、矛守，戈、戟助，(五兵长短各有所宜，因事而施。)凡五兵当长以卫短，短以救长。迭战则久，皆战则强。
《淮南子》曰：武王执戈秉钺以胜殷，搢笏杖殳以临朝。
魏文帝诗曰：行行游且猎，且猎路南隅。弯我乌号弓，骋我纤骊驹。走者贯锋镝，伏者惊戈殳。白日未及移，手获三十馀。
王粲《七释》曰：流锋四射，毕罕横厉。奋干殳而捎击，驰鹰犬以搏噬。
夏侯湛《猎兔赋》曰：拟以锐殳，规以良弓。睹豪末而放旋兮，殪之于窟中。
左思《吴都赋》曰：于卤殳鋋，赐夷勃卢。(殳鋋皆矛也。)
谢惠连《从军行》曰：赵骑驰四牡，吴舟浮三翼。弓矛有恒用，殳鋋元𫏐息。
太公《六韬》曰：方胸两枝，铁叉柄长三丈以上三百枝。
○矛
《释名》曰：矛，冒也。刃下冒矜也。下头曰𨱔，(徂闷切。)𨱔入地也。松椟长三丈，其矜宜轻以松作之，椟，速也。前速之言也。矛长丈八尺曰槊。马上所持，言其稍槊便杀也。
又曰：缴，矛缴也。可以缴截敌阵之矛也。仇矛，头为三叉，言以讨仇敌之矛也。矛戟，戟常也，其矜丈六尺，不言常而云夷者，言可夷灭敌也，亦车上所持也。务矛，长九尺，务，霍也，所中霍然即破裂也。
《方言》曰：五湖之间矛谓之鍦，(音施)或谓之鋋，或谓之𫓩，(音{穴忽})其柄谓之矜。
又曰：矛骹(音敌)细如鹤胫者，谓之鹤膝。
《世本》曰：杼作矛。
《太公兵法》曰：矛之神名趺跄。
《书》曰：锻乃戈矛，砺乃锋刃。
又曰：门之内，一人冕，执锐，(锐，矛也。)立于阶侧。(周成王崩，士卫殡也。)
《诗》曰：清人在彭，驷介旁旁。(笺云：清者，高克所军之邑也。驷介，四马也。)二矛重英，河上乎翱翔；(重英，矛之象也。)二矛重乔，河上乎逍遥。(笺云：二矛，酋矛、夷矛也。)
又曰：厹(音求)矛鋈镦，(三隅矛也。鋈，音沃。镦，音队。)蒙伐有苑。(蒙，郭羽也。伐，干也。苑，文貌也。)
《礼记》曰：进矛戟者前其镦，后其刃。
《大戴礼》曰：武王践阼矛之铭曰："造予少闻，弗忍终身之羞。予一人所闻，以戒后世子孙。"
《左传》曰：齐伐鲁。冉有用矛于齐师，故能入其军。
《史记》曰：武王牧野誓曰："立尔矛。"
《汉书》曰：姑句家矛端生火光，其妻曰："矛端生火光，此兵器也。"
《魏志》曰：公孙瓒手执两头矛，杀鲜卑数十人。
《魏书》曰：议者多言关中兵强，习长矛，非精选前锋，则不可以当也。曹公谓诸将，战在我，非在贼，虽习长矛，将使不得以刺。诸君但观之。
《魏略》曰：阎行，金城人，后名艳，字彦明，少有健名。始为小将，随韩约。建安初，约与马腾相攻击，腾子超亦号为健。行尝刺超，矛折，因以矛挝超，几杀之。
《吴书》曰：孙策讨山越，斩其渠帅。悉令左右分行逐贼骑。与虞翻相随，翻喜用矛，谓在前得平地，劝策乘马，策曰："卿无马奈何？"答曰："翻能步，日可行三百里。"
《三国异同传》曰：公孙瓒为辽东属国长史，尝从数十骑出行塞，卒遇鲜卑百骑，以矛击，杀伤数十人。鲜卑由是畏之。
《蜀志》曰：先主为曹公所逐，弃妻子走。令张飞将二十骑拒后。据水断桥，瞋目横矛曰："我张翼德也，可来决死！"无敢进者。
《晋书·载记》曰：蜀李雄无事小出，丞相杨裒于后持矛驰马过雄。雄怪问之。对曰："夫统天下之重者，如乘恶马持矛也。急之则虑自伤，缓之则惧其失，是以马驰而不制也。"雄寤即还。
《晋太康起居注》：诏曰："诸王中尉及诸军皆典兵以备不虞，乃有着中战衣、木履持长矛者，此为儿戏而无相弹慑也。"
《赵书》曰：赵曜讨陈安于陇城，城陷，安死。乃谣曰："陇上健儿曰陈安，爱养将士同心肝。𫘧马铁镂鞍，丈八蛇矛左右盘。百骑俱出如云浮，追者十万骑修修。战始三交失蛇矛，十骑俱荡九骑留。"
《吴越春秋》曰：越屈卢之矛，(《越绝书》云：勃卢之矛。)步光之剑，献吴王。
《六韬》曰：纣之卒握炭流汤者十八人，绾矛杀百步之外者千人。
《韩子》曰：人有鬻矛盾者，誉之曰："吾盾之坚，物莫能陷也。"又誉其矛曰："吾矛之利，于物无不陷也。"或曰："以子之矛，陷子之盾，何如？"其人弗能应也。
刘向《说苑》曰：秦急围邯郸。邯郸传舍吏子李谈谓平原曰："邯郸之民炊骨易子而食之，而君之后宫婢妾荷绮縠、馀粱肉；士民兵尽或剡木为矛戟，而君之器物锺磬自恣。"
《吕氏春秋》曰：齐晋相与战，平阿馀子亡戟得矛。退而不自决，谓路人曰："亡戟得矛，可以归乎？"路人曰："戟亦兵也，矛亦兵也，亡兵得兵，何为不可以归。"心犹不决，遇高唐之孤叔无孙，当其马前曰："今者战，亡戟得矛，可以归乎？"叔无孙曰："矛非戟也，戟非矛也，亡戟得矛，岂无责乎？"阿馀子曰："嘻！还反战。"死之。
《神仙传》曰：左慈见孙讨逆。讨逆使慈着马前，欲手刺杀之。讨逆着鞭驱马，操矛逐慈。慈着木履，策杖徐步，终不能及，乃止。
《列女传》曰：巴赵娥者，赵万之妻。群县遭乱，万得足疾不能行，为贼所杀。贼欲杀娥，娥守丧不去。贼举矛指娥欲以怖之，娥知贼必劫略，乃以心赴矛，贯心达背而死。
刘敬叔《异苑》曰：河间沐坚字壁强。石勒时，监作水田。御下苛虐，百姓怨毒，为坚形以刃矛斫刺，咒令速毙。坚寻得病，苦被捶割，于是遂殒。
《梦书》曰：矛戟为相待期蚤晚也。梦得矛戟者，忧相敕也。持矛待交友，见人持矛待于已也，持矛来倒却中止也。
魏文帝诗曰：戈矛成山林，玄甲曜日光。
《乐府》左延年《秦女休行》曰：始出上西门，遥望秦氏庐。秦氏有好女，自名为女休。女休十四五，为宗行报仇。左执白阳刀，右执宛景矛。
张奂《与崔子真书》曰：仆以元年到任，有见兵二百，马如羖羊，矛如锥𫓧，盾如榆叶。
《诸葛亮集》曰：敕作部皆作五折钢铠，十折矛以给之。
