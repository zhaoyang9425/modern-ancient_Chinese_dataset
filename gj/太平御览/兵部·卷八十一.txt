○箭下
《魏百官名》曰：三公拜赐鹑尾、鹘尾髇(许交切。)箭十二枚。
《三齐略记》曰：富平城，孝明帝时改为厌次。此城东南五十里有蒲台，高丈八。秦始皇所顿处时，在台下萦蒲系马夹道数百步，到今蒲生犹萦马。蒲似水杨而劲堪为箭。
《博物志》曰：交州山夷名曰俚子，弓长数尺，箭长尺馀。以燋铜为镝，涂毒药于镝锋，中人即死。不时敛藏，则胼胀沸烂，须臾燋煎都尽，惟骨在耳。其俗誓不以此药法语人。治之，饮妇人月水及粪汁，时有差者。惟射猪犬者无它，以其食粪故也。燋铜者有声，以物打之，徐听其声。得燋毒者，偏凿取以为箭镝。
焦贡《易林》曰：双凫俱飞，以归稻池。经涉其泽，为矢所射，伤我胸臆。
刘向《新序》曰：楚熊渠子夜行，见寝石似伏兽，射之饮羽。
《异苑》曰：乌伤黄蔡，义熙初于查溪岸照射，见水际有物，眼光彻，其间相去三尺许，形大如斗。引弩射之，应弦而中，便闻从流奔惊，波浪砰磕，(苦盍切。)不知所向。经年，与伴共至一处。名为竹落冈，去先所二十许里，有骨可长三丈馀，见昔射箭贯在其中。因语伴云："此是我往年所射，物乃死于斯。"拔矢而归。其夕梦见一长人，责诮之曰："我在洲渚之间，无关人事，而横见杀害，怨苦莫伸，连时觅汝，今始相得。"眠寤乃患腹疾而殒。
又曰：永阳李增行经大溪，见二蛟在水，引弓射之，中一即死。增归，因复出市，有女子素服衔涕，捉所射箭。增怪而问焉，女答曰："何用问为！若是君许，便以相还。"授矢而灭。增恶而骤反，未达家，暴死于路。
《孟子》曰：矢人岂不仁于函人哉？矢人惟恐不伤人，函人惟恐伤人。
《列子》曰：逢蒙之弟子曰："鸿超怒其妻而怖之，引乌号之弓、綦卫之箭，射其目。矢未注，眸子瞬不睫，矢坠地而尘不扬。"
又曰：飞卫学射于甘蝇，诸法并善，惟啮法不教。卫密将矢以射蝇，蝇啮得镞矢射卫，卫绕树而走，矢亦绕树而射。
《鲁连子》曰：燕伐齐，取七十馀城，惟莒与即墨不下。齐田单以即墨破燕军，杀燕将军骑劫，复齐城。惟聊城不下。燕将城守数月，鲁仲连乃为书，着之于矢以射城中遗燕将。燕将得书，泣三日，乃自杀。
《尉缭子》曰：夫杀人百步之外者，谁也？曰："矢也。"
《韩子》曰：矢来无向，则为铁室以备之。
又曰：智伯将伐赵，赵襄子召张孟谈问之曰："柰无箭何？"孟谈曰："董安于之治晋阳也，公宫之垣皆以荻蒿、楛楚𪪞(音隔。)之，其高至于丈。君发而用之，有馀箭矣。"于是发而试之，坚，则菌干之劲不能过也。君曰："吾箭已足矣，柰无金何？"孟谈曰："董子之治晋阳，宫宫令舍之堂，皆以炼铜为柱质，君发而用之，有馀金矣。"(《战国策》曰：公宫之垣皆以荻稿，其坚则菌簬之劲不能过其余。何也？簬音路。)
又曰："水激则悍，矢激则远。"
又曰：楚人有白猿，王自射之，则抟矢而熙。(熙，戏也。)使养由基射之，始调弓矫矢，未发而猿拥树号矣。(由基，楚共王之臣养叔也。调，调张也。矫，直也。拥，抱也。)
《诸葛子》曰：若能力兼三人，身与马如胶漆，手与箭如飞虻，诚宜宠异。
《亢仓子》曰：勾粤之干，镞以精金，鸷隼为之羽，以之掊箠，则其与稿朴也无择。(勾粤，东粤。干，似干也。鸷隼，雕鹗之类。掊箠，打击也。《尔雅》曰：东南之美，有会稽之竹箭焉。夫勾越之干以精金为镞，以隼翎羽之。打击则同于槁科也。无择，犹无异也。)及夫荡寇争虔。(音衡。)觌武决胜，加之彊弩之上，则三百步之外不立敌矣。(排荡寇敌，争衡决胜，如此勾粤之干于强弩之上，则不立敌也。)
《楚辞》曰：举长矢兮射天狼。
陈琳《武军赋》曰：矢则申息肃昚，(音慎。)箘簵空流，燋铜毒铁，簳镞鸣镞。
《子虚赋》曰：曳明月之珠旗，建干将之雄戟。左乌号之雕弓，右夏服之劲箭。
《射雉赋》曰：昔贾氏之如皋，始解颜于一箭。丑夫为之改貌，憾妻为之释怨。
《吴都赋》曰：其竹则筼(于君切。)筜(都郎切。){休}箊，(音吟于。)桂箭射筩，由梧有篁，篻簩(音瓢劳。)有丛。
后汉李尤《弧矢铭》曰：弦木为弧，剡木为矢。四大协并，八极同纪。
晋江统《弧矢铭》曰：幽都筋角，会稽竹矢。率土名珍，东南之美。易以获隼，诗以殪兕，伐叛柔服，用威不韪。
梁昭明太子《弓矢赞》曰：弓用筋角，矢制良工。亦以观德，非止临戎。杨叶命中，猿堕张空。
○箭筒
《释名》曰：箭箕受矢之器，以皮曰箙，(扶福切。)柔服用之也。织竹曰笮，(音帻。)相迫笮之名也。
《说文》曰：兰所以盛弩矢，人所负也。
《诗义问》曰：总所以覆矢也，谓箭筒盖也。
《周礼·夏官下·司弓矢》曰：仲秋献矢箙。(箙，盛矢器也。兽皮为之也。)
《左传》曰：公徒执冰而踞。(杜预注曰：冰，箭筒盖也。)
又曰：晋楚战，楚熊负羁囚智䓨。智庄子以其族反之，(负羁，楚大夫也。智䓨，智庄子之子也。)厨武子御，(武子，魏锜。)下军之士多从之。(智庄子，下军大夫故也。)每射，抽矢，菆，(楚尤切)纳诸厨子之房。(抽，擢也。菆，好箭也。房，箭舍也。)武子怒曰："非子之求而蒲之爱，(蒲，杨柳，可以为箭也。)董泽之蒲，可胜既乎？"(董泽，地名，在东闻喜县。)
《集异记》曰：丹阳张承先家有一鬼，为张偷得一箭筒，云："慎勿至新亭射，此三井陶家物。"张以借他，鬼骂欲烧屋，张驰取还乃止。
《杂诗》曰：象弧雕服。
《竹谱》曰：射筒竹簿肌而长，中着箭，因以为名。
○步叉(叉音钗，一作靫，音与上同。)
《释名》曰：步叉，人所带，以箭叉其中。马上曰鞬，鞬，建也。弓矢并建立其中也。
《通俗文》曰：箭箙，谓之步靫。
《赵书》曰：石虎等破刘曜于上邽，获马二百匹，赤罽金银、步叉、弓鞬三十具。
○櫜鞬
《左传》曰：晋楚治兵，遇于中原。左执鞭弭，右执櫜鞬，以与君周旋。(櫜，受箭也。)
《后汉书》曰：董卓膂力过人，双带两鞬，左右驰射。(《方言》曰：所以藏箭谓之服，藏弓，谓之鞬。《左氏传》云：右属櫜鞬。)
《魏百官名》曰：三公拜赐鱼皮步叉一，獾皮鞬一，琢菆金校步叉一，金校豹皮鞬一。
○射捍(音汗。字与〈旱皮〉同。射〈旱皮〉以皮臂也。)
《说文》曰：鞲射臂也。
《三礼弓矢图》曰：扌遂者臂捍，以朱韦为之。谓之扌遂者，所以遂弦也。
《括地图》曰：羿年五岁，父母与入山。其母处之大树下，待蝉鸣，还，欲取之。群蝉俱鸣，遂捐去。羿为山间所养，年二十，能习弓矢。仰叹曰："我将射远方，矢至吾门止。"因捍即射，矢摩地截草，经至羿门，随矢去。
《管子》曰：桓公弋，管仲、隰朋朝，公望二子弛弓脱捍而迎之。
《鲁连子》曰：弦銲相第而增矢得高焉。专诸刺王僚，阖庐乃名成焉。
○弹
《广雅·释器》曰：〈弓是〉谓之弹。(〈弓是〉音置。)
《宋林》曰：弹，行丸者，又栟也。栟使战动棹(一作棹。)弹也。(拼，普耕切，与枰同。)
《桂苑》曰：弹，行丸弓也，又作弓。(音弹)
《开元文字》曰：引弹之谓行丸者也。又弹栟也。
《说文》曰：弹，行丸也。
《吴越春秋》曰：陈音对越王云："弩生于弓，弓生于弹，弹生于古之孝子。古者人民质朴，死则裹以白茅，投之中野，孝子不忍父母为禽兽所食，则作弹以守之。故古人歌之曰：'断竹属木，飞土逐肉。'遂令死者不犯鸟狐之残也。"
《周礼》曰：凡句兵欲无弹，刺兵欲无蜎。(注云：句兵，戈戟属，弹为掉也。蜎，狂。)
《左传》曰：晋灵公不君，从台上弹人，观其避丸者。
《谷梁》曰：灵公朝大夫而暴弹之也，观其避丸也。(暴，戏暴之也。)
《汉书》曰：长安中奸猾浸多。闾里多少年群辈杀吏受财报仇，相与探丸为弹，得赤丸者破武吏，黑者所文吏，白者主治丧。城中薄暮尘起，剽劫行者。死伤横道。
张璠《汉记》曰：班超使于阗，愿将三十六人以为蒿矢、弹丸之用。
《魏书》曰：齐王芳为帝，常喜以弹弹人。
《魏书传》曰：曹爽兄弟归家。敕洛阳县发民八百人，使尉部围爽第，四角作高楼，令人在上望视。爽计穷愁闷，持弹到后园中，楼上人便唱言："故大将军东行、南行。"爽还厅事上矣。
《晋安帝纪》曰：琅邪内史孙无终，贪横忍虐，妓妾有忤意者，辄弹其面。
箫子显《齐书》桓荣祖字华先，下邳人。荣祖善弹，弹鸟毛尽而鸟不死。海鹄群翔，荣祖登城西楼弹之，无不折翅而下。
崔鸿《西秦录》曰：辛进字国都，陇西人。建弘初，为散骑常侍，从乞伏炽盘游于后园。宵观弹鸟，丸伤暮末母之面。至是末问母面伤之由。母曰："辛进弹鸟所伤。"末怒，故诛之。
《隋书》曰：长孙晟善弹。有鸢群飞，上曰："公为我取之。"晟十发俱中，并应刃而落。赐赉极多。
《韩诗外传》楚庄王将兴师伐晋，告大夫曰："有敢谏者，罪至死无赦。"孙叔敖进谏曰："臣之园中有榆，其上有蝉，蝉方奋翼悲鸣，欲饮清露，不知螳螂在后，曲其颈欲擢而食之也。螳螂方欲食蝉，不知黄雀在后，举头而欲啄食之。黄雀方欲食螳螂，不知童子挟弹丸在榆下，仰而欲弹之。童子方欲弹黄雀，不知前有深坑，后有掘株也。此皆贪前之利，不顾后害者也。非独昆虫众庶若此，人主亦然。"楚国不殆而晋国以宁，孙叔敖之力也。
《西京杂记》曰：韩嫣于骞武帝佞幸人也。作金丸，人皆逐之。长安为之语曰："苦饥寒，逐金丸。"
《异苑》曰：青溪小姑庙，云是蒋侯第三妹。庙中有大谷树，扶疏荫渎，乌常产肓其上。太元中，陈郡谢庆执弹乘马激杀数头。至夜，梦一女子。衣裳楚楚，怒云："此鸟是我养，何故见侵？"经年而谢卒。庆名涣，灵运父也。
《幽明录》曰：元嘉初，散骑刘隽家在丹阳郡，后尝闲居。而天大骤雨，见门前有三小儿，皆可六七岁，相牵狡狯，(音侩。)而并不沾濡，隽疑非人。俄见共争一瓠壶子。隽引弹弹之正中壶。霍然不见。隽出，人问前得一壶，而泣曰："此是小儿物，不知何由在此？"隽具说之。
《东方朔记》曰：东方朔对骠骑难曰："以珠弹不如泥丸，各有所用也。"
《庄子》曰：庄周游乎雕陵之樊，睹一异鹊自南方来，翼广七尺，目大运寸，而进集于栗林。周曰："何鸟哉？"执弹而留之。睹一蝉方得美荫而忘其身，螳螂执翳而搏之，见得而忘其形，异鹊从而利之，见利而忘其真。庄周怵然曰："物固相累。二类相招也。"指弹而射之，虞人逐而讯之。(以周为盗栗。)
又曰：化予之左臂以为鸡，予因以求时夜；浸假而化右臂以为弹，余因以求鸮炙。
又曰：以隋侯之珠，弹千仞之雀，以所用者重，所要者轻。
《太玄经》曰：明珠弹于飞，害其得不伤。
《潜夫论》曰：丁夫不傅犁锄，怀丸挟弹，或取好土作丸弹卖之。其弹外不可御盗，内不足禁鼷鼠，妄弹鸟雀，百发不得一，反中人面目，此无用而有害也。
《世说》曰：前辈人忌日惟不饮酒作乐。王世将以忌日送客至新亭，别主人欲作音声，王便起去，持弹往卫洗马墓下弹鸟。
《梦书》曰：梦持弹者，得朋友。
赵壹《穷鸟赋》曰：有一穷鸟，戢翼原野。罼(音必。)网加上，机阱在下。前见苍隼，后见驱者。矰缴张右，羿弓彀左，飞丸缴矢，交集于我。思飞不得，欲鸣不可。举头畏触，摇足恐堕。内独怖急，乍水乍火。
夏侯孝若《缴弹赋》曰：张弱弓，理繁缴，望大群以送丸，审遣放而必获。
《古乐府歌》曰：鸟生八九子，秦氏桂树间。秦氏家有游荡子，立用睢阳弹弹丸。
魏明帝《猛虎行》曰：双桐生空井，枝叶自相加。通泉浸其根，玄云润其柯。上有双栖鸟，交颈鸣相和。何意行路者，秉丸弹是窠。
桓玄《南林弹诗》曰：散带蹑奔驷，挥弹出长林。归翮赴旧栖，木末转翔禽。落羽寻绝响，屡中辄应心。
后汉李尤《弹铭》曰：昔之造弹，起意弦木。以丸为矢，合竹为朴。漆饰胶治，弗用筋镞。丸弹之利，以弋凫鹜。晋灵骄悖，群臣是弹。乐其如跃，趋如避丸。
