○火下
《西京杂记》曰：惠帝七年夏，雷震南山，大木数千株，皆火燃至末。其下数十亩地，草皆焦黄。其后百许日，家人就其间得龙骨一具，鲛骨二具。
又曰：樊将军哙问陆贾曰："自古人君皆云受命于天，云有瑞应，岂有是乎？"贾曰："有之。夫目𥆧则得酒食，火华则得钱财，故目𥆧则祝之，火华则拜之。况天下大宝、人君重位，非天命何以得之哉！"
《王子年拾遗记》曰：岱山东有员渊千里，孟夏之月，水腾沸，以金石投之，则烂如土矣。孟冬之月，稍焦涸，中有黄色烟从地出，起数丈，烟色万变。山人掘之，入地数尺，得焦石如炭，或有碎火，如俗闻之火。有草名莽煌，叶圆如荷，去之十步，炙人衣服则焦，鸟兽不敢近也。刈以为席，冬弥温，以枝相历磨，则火出。
又曰：昔伯禹随山浚川，起自积石，凿龙门，至窒穴。初入窒穴之时，孔八尺，稍入，幽暗不可复行。禹乃负火而入，有黑蛇长十丈，头有角，衔夜明之珠，以导于禹。
又曰：员峤之山，一名环丘。有云石，广五百里，或四五十里。扣之片片，则蓊然云出，俄而遍润天下。有木名曰倚桑，煎椹以为蜜。亦有冰蚕，长七寸，黑色，角有鳞。以霜雪覆之，然后作茧，长一尺，其色五彩，织为文锦，入水而不濡，其质轻软柔滑，以之投火，则经宿不燎。唐尧之世海人献之。
又曰：始皇好神仙之事，求天下异术。有宛渠之民，乘蠡舟，泛黑水，而至于雍部。始皇与之语及天初开之时，了如亲见。始皇问曰："闻子明于见远，愿闻其术。"对曰："臣之国，去咸池日没之所九万里焉，日月之所不照。以万岁为夜，其昼则天豁然中开，阔数百丈，万岁还合，则为一日也。及其为夜，琢燃石以代日光。此石出于然山，其土石皆自光明，钻斩皆火出，大如栗，则辉曜一室。昔炎帝时火食国人献此石也。"
又曰：申弥国去都万里，有燧明国不识四时昼夜。其人不死，厌世而升天。国有火树，名燧木，屈盘万丈，云雾出于中间，折枝相钻，则火出矣。后世圣人，变腥臊之味，游日月之外，以食救万物，乃至南垂，目此树表，有鸟若鸮，以口啄树，粲然火出。圣人感焉，因取小枝以钻火，号燧人氏，在庖羲之前，则火食起乎兹矣。
又曰：郅寄字君珍，丧亲尽礼。去墓一百里，每夜行，常有鸟衔火以夹之。
《六韬》曰：军不举火，将亦不食。
《庄子》曰：木与木相摩则燃，金与火相守则流。阴阳错行，则天地大骇，于是乎有雷有霆。水中有火，乃焚大槐。
又曰：利害相摩，生火甚多，(内热也。)众人焚和。(众人遗利则和，若利害存怀，则其和焚矣。)
又曰：曾子居卫，缊袍无表，三日不举火，十年不制衣。
又曰：孔子穷于陈、蔡之间，七日不火食。
又曰：指穷于为薪，火传，(穷，尽也。为薪，犹前薪也。前薪以指，指尽前薪，故火传而不灭。)不知其尽也。(前火非后火，故为薪而火传，火传而命续，由夫养得其极也，世岂知其尽而更生哉？)
又曰：以火救火，以水救水，名之曰益多。(适不能救，乃更足以成彼之威。)
又曰：山木自寇也，膏火自煎也。
又曰：马血为磷，人血为野火。
又曰：尧让天下于许由。许由曰："日月出矣，而爝火不息，其于光也，不亦难乎！"
《列子》曰：赵襄子率徒十万，狩于中山，籍芿(音仍。)燔林，扇赫百里。有一人从石壁中出，从烬上下，众谓鬼物。火过徐行而出，若无所经涉。襄子怪而留之，徐而察之：形色七窍，人也；气息音声，人也。问奚道而入火，其人曰："奚物而谓石？奚物而谓火？"襄子曰："向之来所出者，石也；而向之所涉者，火也。"其人曰："不知也。"
《管子》曰：黄帝作钻燧出火，以熟荤臊。
《韩子》曰：鲁烧积泽，天北风，火南倚。恐烧国，哀公惧，自将众趣而救火。左右无人，尽逐兽而不救火。乃召问仲尼，仲尼曰："夫逐兽者乐而无罚；救火者苦而无赏，此火所以不救也。事急不及以罚，救火者尽赏之，则举国不足以赏，于民请徒行罚。"乃下令曰："不救火者，比降北之罪。"令下未遍，火已灭矣。
《淮南子》曰：火上寻，水下流。
又曰：南方，火也。其帝祝融，其佐朱明，执衡而治夏。其神为荧惑，其兽为朱鸟，其音征，其日丙丁。
又曰：十一月水正而阴胜阳。阳气为火，阴气为水。水胜故夏至湿，(通合反。)火胜故冬至燥。燥故炭轻，湿故炭重。
又曰：练土生木，(练，治也。)练木生火，练火生云，(云，金气也。)练云生水，练水生土。
又曰：夫火熯则水灭之，金坚则火消之。
又曰：失火而遇雨，失火则不幸，遇雨则幸也，故祸中有福也。
又曰：槁竹有火，弗钻不{难灬}；土中有水，弗掘无泉。(掘犹穷也。{难灬}音然。)
又曰：被蓑而救火，毁渎而止水，乃愈益多。
又曰：畜火井中，操钓上山，揭斧入渊，欲得所求，难也。
又曰：甑得火而液，水中有火，火中有水。疾雷破石，阴阳相薄，自然之势。
又曰：夫救火者汲水而趋之，或以瓮瓴，或以盆盂，其方圆锐椭(敕果反。)不同，盛水各异，其于灭火均也。
又曰：顺风从火，紫芝与萧艾俱死。(萧，蒿也。)
又曰：今人放烧，或操火往益之，或雨者。皆未有功，而相去亦远矣。
又曰：圣王之养民也，非求用之也，性不能已。若火之自热，水之自寒，夫有何修焉？及恃其力、赖其功者，若救火舟中。(言舟中之人同心救火，其用为易。)
又曰：夫狂者之不能避水火之难而越沟渎之险者，岂无形神气志哉？然而用之异也。(与人异也。)
又曰：夫寒之与暖相反，大寒地坼水凝，火弗为衰其暑；大热砾石流金，火弗为益其烈，寒暑之变，无损益于己，质有之也。
又曰：未尝灼也，而不敢握火者，见其有所烧也；未尝伤也，而不敢擢刃者，见其有所害也。
又曰：老槐生火，久血为磷，人弗怪也。(血精在也，暴露百日则为磷，遥望若野火也。)
又曰：炎帝纪火，死而为灶。(炎帝，神农，以火帝王天下，死托祀于灶神。)
《抱朴子》曰：案河洛之文，皆云水火者，阴阳之馀气也。夫言气，则其不能生日月可知也。若水火是日月所生，亦何必尽如日月之方圆乎？今火出于阳燧而火不圆也，水出于方诸而水不方也。又阳燧可以取火于日而无取日于火之理，则日精之生火明矣；方诸可以取水于月而无取月于水之道，则月精之生水可知矣。
又曰：南海之中，萧丘之上，有自生之火，火常以春起而秋灭。丘方千里，当火起之时，满此丘上，纯生一种木，火起正著此木。木虽为火，所著但小焦黑。人或得以为薪者，火著如常薪，但不成炭。炊熟则灌灭之，后复更用，如此无穷。又夷人取木华，绩以为火浣布，木皮亦剥以灰煮为布，但不及华细好耳。白鼠大者重数斤，毛长三寸，居空木中，其毛亦可绩为布。故火浣布有三种焉。
又曰：暗非火积，水非鱼属，然暗竭则火灭，水涸则鱼死。伐木而寄生死，芟草而菟丝萎。
又曰：立夏日，服六壬六癸之符，或服飞霜之散，则不热。幼伯子、王仲都，此二人衣之以重裘，曝之于夏日之中，周以十炉之火，口不称热，身不流汗，盖用此方也。
《傅子》曰：管宁之辽东而归，海中遇暴风，馀船皆破，惟宁船自若。夜晦，船人尽惑，莫知泊所。忽望见火光，趣之，得岛，一无居人，又无火烬，行人咸异焉，以为神光之祐。皇甫谧曰："积善之应也。"
《尸子》曰：燧人上观星辰，下察五木，以为火也。
《阴符经》曰：火生于木，祸发必克。
《孙子兵法》曰：凡火攻有五：一曰火人，二曰火积，三曰火辎，四曰火库，五曰火燧。
《吕氏春秋》曰：齐桓公使人告鲁曰："管夷吾，寡人之仇也，愿生得之。"鲁君许诺，乃使转其拳，胶其目，置之匣中。至齐境，桓公使以朝车迎之，祓以爟火。(爟火，所以祓除不祥也。爟，读曰灌。)
又曰：燕雀处一屋之下，自以为安。灶突决火，栋宇将焚，燕雀不知祸将至矣。
又曰：伊尹说汤五味，九沸九变，火为之纪。
《博物志》曰：燧人钻木而造火。
又曰：临邛有火并一所，纵广五尺，深二三丈，在县南百里。昔人以竹木投之以取火。诸葛丞相往观视后，火转盛。以盆著井上，煮盐得盐。后人以家烛火投井中，火即灭，迄今不复然也。
又曰：临邛有火井，深六十馀丈，火光上出。人以筒盛火，行百馀里，犹可燃也。(《蜀王本纪》亦同。)
又曰：魏明帝世，河东有焦光者，裸而不衣，处火不焦，处寒不冻。
又曰：积油万石，则自然生火。晋泰始中，武库火，积油所致。
《南越志》曰：广州有大树，可以御火，山北谓之慎火，多种屋上以防火。南无霜雪，故成树也。
《风俗通》曰：城门失火，殃及池鱼。案百家书：宋城门失火，汲取池中水以沃之，鱼悉露见，但就取之。(说云：司门尉姓池，名鱼，城门火，敦之，烧死，故云然耳。)
又曰：臧仲英家欲炊而失釜，火从箧中起，衣服尽烧而箧不损。
《山海经》曰：符愚之山，其鸟名〈昏鸟〉，(音旻。)其状如翠而赤喙，(翠似燕而绀色。)可以卫火。(畜之避灾。)
又曰：翠山之上，其鸟多鸓，(音垒。)其状如鹊，赤黑而两首，可以卫火。
又曰：崦嵫之山，上多丹木，其叶如谷，其实如瓜，赤符而黑理，食之可以卫火。
又曰：带山之上有兽焉，其状如马而一角，其名曰〈月雚〉(音欢。)疏，可以卫火。
又曰：令丘之山，无草木，其上多火。
又曰：崌(音居。)山之上有鸟焉，其状如鸮而赤身白首，名曰窃脂，可以卫火。
又曰：西海之南，流沙之滨，赤水后，黑水前，有山名曰昆仑之丘，其外有炎火之山，投物即然。(今扶南东万里有耆蒲国，东复五千里有火山国，其虽霖雨，火常燃。火中有白鼠，常出山边求食人。捕之，以毛作布。而今之火浣布，此类也。)
又曰：厌火国人兽身黑色，火出其口中。(言能吐火。)
《神异经》曰：南荒外有火山焉，长四十里，广四五里，其中生木，昼夜火燃，得暴风雨，火不灭，火中有鼠，重百斤，毛长七尺馀，细如丝，可以作布。
《新论》曰：汉元帝广求方术之士。汉中道人王仲都云："但能忍寒暑耳。"以隆冬单衣于上林昆明池上，无变色；至夏大暑，使暴坐，环以十炉火，不汗出。
《三辅黄图》曰：秦始皇葬骊山，六年之间，为项籍所发。放羊儿坠羊冢中，然火求羊，烧其椁藏。
魏武帝《明罚令》曰：闻太原、上党、西河、雁门，冬至之后百五日皆绝火寒食，云为介子推。子胥沉江，吴人未有绝水之事，至于子推，独为寒食，岂不偏乎？
《河图挺佐辅》曰：伏羲禅于伯牛，错木作火。
《春秋潜潭巴》曰：火从井出，有贤士从民间起。(宋均注曰：火明，贤者，象贤者屈渊从井出。)
《礼含文嘉》曰：燧人始钻木取火，炮生为熟，令人无腹疾，遂天之意，故为燧人也。
陆景《典语》曰：冲风之摧枯枝，烈火之炎寒草，武王伐纣，势然也。
《古今注》曰：宣帝地节元年，上郡沙中夜中有火如粟出，不热。
又曰：阳燧，以铜为之，形如镜，向日则火生，以艾炷承之得火也。
《琐语》曰：智伯既败，将出走，梦火见于西方。及夫出奔秦，又梦见于南方，遂奔楚也。
张衡《灵宪》曰：日匹火，月匹水，火则外光，水则含影。
《河图·汴光篇》曰：阳精散而分布为火。
《括地图》曰：神丘有火穴，光照千里。
《笑林》曰：某甲夜暴疾，门人钻火，其夜阴暗，未得火，催之急。门人忿然曰："君责人亦大无道理，今暗如漆，何以不把火照我，当得觅钻火具。"
潘尼《箴》曰：夫水火者，所以佐理天地，清成大化也。在天则日月丽焉，在地则水火存焉。
