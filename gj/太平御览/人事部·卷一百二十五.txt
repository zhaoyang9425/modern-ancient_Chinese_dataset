○贫上
《说文》曰：贫，财分少也。
《尚书》：六极：四曰贫。
《毛诗》曰：出自北门，忧心殷殷。终窭且贫，莫知我艰。(窭者，无礼也。贫者，困于财。)
又曰：自我徂尔，三载食贫。
又曰：大东小东，杼轴其空。
《礼记》曰：君子虽贫，不鬻祭器；虽寒，不衣祭服。
又曰：子路曰："伤哉贫也！生无以为养，死无以礼。"子曰："啜菽饮水，尽其欢，斯之为孝。敛手足形，还葬而无椁，称其财，斯之谓礼。"(还犹疾，谓不及其日月也。)
又曰：君子辞贵不辞贱，辞富不辞贫。
又曰：儒有一亩之宫，环堵之室，荜门圭窦，蓬户瓮牖；易衣而出，并日而食；不陨获于贫贱，不充诎于富贵。
《左传》曰：室如悬磬。
《论语》曰：贫而无谄。
又曰：贫与贱是人之所恶也，不以其道得之不去也。
又曰：衣敝缊袍，与衣狐貉者立，而不耻者，其由也与？(缊，絮也。)
又曰：贤哉，回也！一箪食，一瓢饮，在陋巷，人不堪其忧，回也不改其乐。
又曰：邦有道，贫且贱焉，耻也。
又曰：君子忧道不忧贫。
《家语》曰：端木赐驷马连骑，以从原宪，居蓬蒿之中，并日而食。子贡曰："甚矣，子之病矣！"
《国语》曰：叔向见韩宣子，宣子忧贫，叔向贺之。宣子曰："吾有卿名，而无其实，无以从二三子，(家贫则不及人也。)吾是以忧。子贺我何故？"对曰："昔栾武子无一卒之田，(武子，晋正卿栾书也。大夫一卒无者不及上大夫。)其官不备其宗器，(器，祭器也。)宣其德行，慎其宪则，诸侯亲之，戎、翟怀之。今吾子有栾武子之贫，吾亦为能其德也，是以贺。若不忧德之不修而患货之不足，将吊不暇，何贺之有也？"
《史记》曰：叔孙敖知优孟之贤，病且死，谓其子曰："我死，汝必贫困。"其子无立锥之地。
又曰：宁戚，卫人也。欲仕齐，家贫无以自资，乃赁为人推车。至齐国，桓公出，戚望见车驾，乃于车下饭牛，扣牛角而歌。桓公闻之，抚手曰："异哉，此人乃非常人也！"命管仲迎之，以为上卿。
又曰：冯驩，齐人，贫乏不能自存，使人属齐相孟尝君，愿寄食门下。孟尝君曰："客何能也？"对曰："无能。"孟尝君笑而受之。左右皆知君贱之，食以草具。居有顷，驩倚柱弹其剑铗而歌曰："长铗归来乎！食无鱼。"左右以告孟尝君，食之乃比门下诸客。居有顷，复歌曰："长铗归来乎！出无车。左右以告孟尝君，为之驾比门下客。后有顷，复歌曰："长铗无归来乎，无以为家。"左右皆恶之，以其贪，不知足也。孟尝君问驩曰："公有亲乎？"对曰："有母。"孟尝君令人给其食用，无使乏。驩乃不复歌。后孟尝君出记事，问门下诸客："有能习计会，能为吾收债于薛乎？"驩独署曰："臣能。"孟尝君怪曰："此谁乎？"左右曰："歌夫长铗归来者也。"孟尝君笑曰："客果有能，吾负之，未之见也。"请而见之，谢曰："文倦于事，愦于忧，久开罪于先生。先生不羞，乃有意欲为收债乎？"驩对曰："愿之。"于是约车治装，载券契将行，驩问曰："收债毕，市何物而返也？"孟尝君曰："视吾家之寡有者。"驩遂驱而之薛，使吏召诸民当偿债者，悉来合券。券既合，驩乃矫君命以所偿赐诸民，因烧其券。民皆呼万岁。驩遂长驱而还，见孟尝君。君怪其疾也，衣冠而见之，曰："债毕乎？"对曰："毕。""何市而返？"对曰："臣窃计，宫中珍宝盈室，车马实于外厩，美人充下陈，君家所寡有者以义耳！窃为君市义。"孟尝君曰："市义若何？"对曰："今君有区区之薛，不附爱子其民，因而贾利之！臣窃矫君命，尽以赐之，而烧其券，民咸称万岁。此臣为君市义也。"孟尝君不悦，曰："先生休矣！"于是，期年，人或毁孟尝君于湣王曰："孟尝君将乱。"及王出畋，忽有劫王者，意甚疑之。孟尝君将出奔，其舍人魏子初为君收邑三返而不敢入，君问之，对曰："有贤者窃为君教与之，以故无入。"至是，魏子所与贤者闻孟尝君出，上书言其不乱，请以身盟，遂自刎于宫门。湣王大惊，乃复召孟尝君。孟尝君谢病归老于薛，未至百里，民扶老携幼迎于道傍。孟尝君顾谓驩曰："先生所为文市义者，今见之矣。"驩对曰："狡兔有三窟。"仅得免于死矣，今君止有一窟，未得高枕而卧也。请为君复凿二窟。"孟尝君与车五十乘，金百斤，西游于梁，说魏王曰："齐放其大臣孟尝君，诸侯先迎之者国富兵强。"于是魏昭王以其故相为上将军，而虚相位，遣谒者赍黄金千斤、车百乘往聘孟尝君。孟尝君固辞不往，魏使三返。湣王闻之，君臣恐惧，遣太傅赍黄金千金、文马二驷，以谢孟尝君，使返国。驩又请曰："愿得先王祭器，立宗庙于薛。"庙既成，还报曰："三窟以就，君可高会而乐矣。"孟尝君乃还为齐相。
又曰：颜无繇，字路，颜渊父也。回死，颜路贫，请孔子车以葬。(孔安国曰：卖车以作椁也。)孔子曰："才不才，亦各言其子。鲤也死，有棺而无椁，吾不徒行以为之椁，以吾从大夫之后。不可徒行也。"
又曰：魏悖少时，欲求见齐相曹参，家贫无以自通，乃常独早夜扫齐相舍人门外。舍人怪之，以为物，而伺之，独得勃。勃曰："愿见相君，无因，故为子扫，欲以求见。"于是舍人见之，曹参因以为舍人。
又曰：东郭先生拜为郡都尉。先生久待诏公车，贫困饥寒，衣弊，履不完。行雪中，履有上无下，足尽践地。道人笑之。
又曰：甘茂亡秦奔齐，逢苏代。代为齐使于秦。茂曰："臣得罪于秦，惧而逃，无所容迹。臣闻富人女会绩，贫人女曰：我无以置烛，而子之火光有馀，子可分我馀光，无损子明。今臣困，愿君以馀光振之。"
《汉书》曰：司马相如，字长卿，成都人。家贫，尝于临邛市与人沽酒，佣为洒扫，身着犊鼻布裈于市中。然少好读书，学击剑，小名犬子。慕蔺相如之为人，更名曰相如。后游梁数年归。素与临邛令王吉善，临邛多富人，有卓王孙、程郑相谓曰："令有贵客，为具召之，并召令。"令既至，请长卿，长卿谢病不能临。临邛令不敢尝食，乃自起迎相如，相如不得已而强往，一坐尽欢。酒酣，令前奏琴曰："窃闻长卿好之，愿以自娱。"相如为鼓一弄。卓王孙有女文君新寡，好音，窃窥之。相如乃挑之。文君夜奔相如，相如与驰归成都。家徒四壁立。卓王孙大怒，曰："女不才，我不忍杀，一钱不分。"文君久之，与相如俱至临邛，买酒舍，乃令文君当垆。相如与佣保杂作于市，卓王孙耻之。昆弟诸公谓王孙曰："一女所不足者非财也。今文君既失身于相如，相如虽贫，其人才足依也，奈何相辱如此！"王孙不得已，分与僮仆百人，钱百万。文君与相如乃归成都。武帝立，蜀人杨德意为狗监，侍上。上读《子虚赋》而善之，曰："朕独不得与此人同时！"意曰："此臣之邑人司马相如为此赋。"上惊，乃召问相如。相如曰："然。此乃诸侯之事，未足可观。"乃作《上林赋》，赋成，奏之，帝大悦，以相如为郎，后拜中郎将。建节使至蜀，蜀太守郊迎，县令负弩先驱。于是乡闾故人及卓王孙诸公因门下献牛酒以交欢。王孙于是喟然叹曰："老人所恨，得使女事相如乃晚耳！"
又曰：晁错奏曰："古者税民，不过什一。秦则不然，用商鞅之法，改帝王之制，除井田，民得卖买，富者连阡陌，贫者亡立、锥之地。故贫民常衣马牛之衣，而食犬彘之食。"
又曰：陈平，阳武户牖乡人。少时家贫，有田三十亩，与兄伯居。伯常耕田，纵平使游学。平为人长大美色，人或谓平："贫，何食而肥若是？"其嫂疾平之不亲家事，曰："食糠籺耳。有叔如此，不如无！"平好读诗书，家贫，居穷巷，以席为户，然门外多长者车辙。
又曰：郦食其，陈留高阳人。好读书，家贫落魄，无衣食业。为里监门吏，然县中贤豪不敢役，皆谓之狂生。
又曰：韩信，淮阴人。家贫无行，不得推择为吏，又不能治生为商贾，常从人寄食。其母死，无以葬，乃行营高燥地，令傍可置万家者。
又曰：倪宽，千乘人。治《尚书》，事欧阳生。贫无资用，带经而锄，休息辄诵读。
又曰：严助侍宴从容，上问所欲。对曰："家贫，为友婿富人所辱。愿为会稽太守。"于是拜之。
又曰：王章，字仲卿，太山钜平人。为诸生学长安，独与妻居。章疾病，无被，卧牛衣中，与妻决，涕泣。其妻呵怒曰："仲卿！京师尊贵在朝廷人谁逾仲卿者，今疾病困厄，不自激卯，乃反涕泣，何鄙也！"
又曰：朱买臣，字翁子，吴人也。家贫好书，不治产业，常刈薪樵，以自卖给食，担束薪，行且诵书。其妻亦负载相随，数止买臣无歌讴道中。买臣愈益疾歌，妻羞之，求去。买臣笑曰："我年五十当富贵，今四十馀矣。汝苦日久，待我富贵报汝功力。"妻恚曰："如公等，终饿死沟中耳，何能富贵？"买臣不能留，即听去。
又曰：蔡义，河内温人。以明经给事大将军幕府。家贫，常步行，资礼不逮众门下，好事者相合为义买犊车，令乘之。
又曰：主父偃，齐国临淄人。学长短纵横术，晚乃学《易》、《春秋》、百家言。游齐诸子间。诸儒生相与排摈，不容于齐。家贫，假贷无所得，此游燕、赵、中山，皆莫能厚遇。
又曰：陈汤，字子公，山阳瑕丘人。少好学书，博达善属文。家贫，取贷无节，不为州里所称。
又曰：贡禹上书曰："臣禹年老贫穷，家资不满万钱，妻子糠豆不赡，短褐不完。有田百三十亩。"
又曰：扬雄以病免，复召为大夫。家素贫，嗜酒，人希至其门。下有好事者载肴从游学。
又曰：张竦居贫无宾客，时有好事者从之质疑问事、论道经书而已。
又曰：匡衡，字稚圭，东海承人。父世农夫，至衡好学，家贫，佣作以供资用，尤精力过人。
范晔《后汉书》曰：孙期，字仲式，济阴人也。少为诸生。家贫，事母至孝，牧豕于大泽中以奉焉。远人从其学者，皆执经垄畔以追之，里落化其仁让。
又曰：申屠蟠，字子龙，陈留外黄人也。家贫，佣为漆工，郭林宗见而奇之。
又曰：李充，字大逊，陈留人。家贫，兄弟六人同衣递食。妻窃为充曰："今贫若此，难以久留，妾有私财，愿思分异。"充伪许之曰："当〈酉昷〉酒会内外共议。"既而，致酒宴客，充前跪白母："此妇无状，教充离间母兄，今遣斥。"便叱去之。
谢承《后汉书》曰：王充，字仲任，上虞人。少孤，乡里称孝，到京师受业太学，博览而不守章句。家贫无书，常游洛阳市肆阅所卖书，目一见辄能诵忆，遂博通众流。
又曰：张楷，字公超，治《严氏春秋》、《古文尚书》，门徒皆造问焉。车马填门，贵戚之家皆起居巷，以候过客之利。楷疾其如此，辄徙避。家贫，无以为业，常乘驴车至县卖药足给食，辄还乡里。
《东观汉记》曰：苻融妻亡，贫无殡敛，乡人欲为具棺服，融不肯受。曰："古之亡者弃之中野，惟妻子可以行志，但土埋藏而已。"
又曰：桓荣，字春卿，沛郡龙亢人也。少学长安，治《欧阳尚书》，事博士朱晋。贫窭无，常客佣以自给，精力不倦，十五年不闚家。
又曰：闵仲叔居安邑，老病，家贫不能买肉，日买一片猪肝，屠者或不肯为断。安邑令候之，问诸子何饭食，对曰："但食猪肝，屠或不肯与之。"令出敕市吏，后买辄得。仲叔怪问，其子道状，乃叹曰："闵仲叔岂以口腹累安邑耶！"遂去，之沛。
又曰：周纡为渤海太守，赦令诏书到门不出，夜遣吏到属县书决罪行刑。坐征诣廷尉，系狱数日，免归。家贫，无以自赈赡，身筑堑以给食。章帝知，怜之，后以为郎。
华峤《后汉书》曰：范式为荆州刺史。友人南阳孔嵩，家贫亲老，乃变名姓，佣为新野河里街卒。式行部到新野，而县选嵩为导驺迎式。式见而识之，呼嵩，把臂曰："子非孔仲山耶？"对之叹息，语及平生。曰："共与俱曳长裾，游集帝学，吾蒙国恩，致位牧伯，而子怀道隐身，处于卒伍，不亦惜乎！"嵩曰："昔侯嬴长守于贱业，晨扫门肆志于抱关。子居九夷，不患其陋，贫者士之宜，岂为鄙哉！"式敕县代嵩，嵩以为先佣未竟，不肯去。
《续汉书》曰：范丹。桓帝时，以丹为莱芜长，不到官。后辟太尉府，自以狷急不能从俗，常佩韦于朝。徒行飏服，卖卜于市。遭党人禁锢，遂推鹿车，载妻子，捃拾自资，或依宿树荫。如此十馀年，乃结草室内居焉。闾里歌曰："甑中生尘范史云，釜里生鱼范莱芜。"
又曰：吴祐，年二十丧父，居无担石而不受赡遗，常牧豕于长垣泽中，行吟经书。遇父故人，谓之曰："卿二千石子，而自业贱事，纵子无耻，奈先君何？"祐辞谢而已，守志如初也。
又曰：王苑，字仲安。贫贱，茅屋蓬户藜藿。
谢承《后汉书》曰：施延，字君子，沛人。家贫母老，常鬻力供养，种瓜自给，位至太尉。
又曰：永平五年，班超兄固被召诣校书。超与母随至洛阳，家贫常为佣书以供养，久佣，尝苦辍业，投笔叹曰："大丈夫无它志略，独当效傅介子、张骞立功异域，以封取侯，安能久事笔砚乎！"
《魏略》曰：常林少单贫。虽贫，自非手力，不取之于人。性好学，汉末为诸生，带经耕锄。其妻自担饷馈之，林虽在田野，其相敬如宾。
又曰：黄初中，儒雅并进，而杨沛本以事服能见，遂以议郎冗散里巷。沛前后宰历城守，不以私计意，故身退之后，家无馀积，治疾于家，荒田二顷，起蜗牛庐，居止其中也。
《典略》曰：程坚，字谋甫，南阳舞阴人。仁孝清洁，居贫无资，磨镜自给，不受人施。诸妪共漂，更相呼食，有或不食也，相谓曰："非程谋甫，何为不食人食耶？"
又曰：刘陶，字子奇，川人。世祖十八年，徙六郡大族，陶曾祖自齐来。世以儒学安贫乐道，故仕不过孝廉。
又曰：裴潜每之官，不将妻子。妻子贫乏，织荆芘以自供；群弟之田庐，常步行。家人小大或并日而食。
《晋中兴书》曰：王猛，北海人。居魏土，少贫贱，鬻畚为业。尝至洛阳货畚，有一人于市贵买畚而无直，曰："可随我去取直。"猛随行，不觉远，忽至深山，语猛且住树下，当先启道君来。须臾，猛进见，一公踞胡床，头鬓悉白，从十许人。一人引猛，云："大司马公可进。"猛因拜公，公曰："王公何缘拜！"即十倍酬畚直，遣人送猛。猛出，顾视，乃嵩山。
又曰：刘实，字子真。平原高唐人。少贫，共糠饭，绳索作衣卖。手绳口诵。
又曰：淳于智，字叔平，济北人。上党鲍瑗家少丧疾贫苦，谓曰："淳于叔平神人也，何不试就卜。"瑗乃令智作卦，卦成曰："君谓宅东北有大桑树，君径至市，入门数十步，当有一人将新马鞭者，就请还买以悬此桑树，三年当暴得财也。"瑗承其言，诣市，果得马鞭，悬之正三年，后浚井，得钱千万，铜铁杂器复可二十馀万，于是家业用展，病者亦愈。
