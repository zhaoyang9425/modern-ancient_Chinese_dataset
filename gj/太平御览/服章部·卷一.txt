○总叙冠
《说文》曰：冠，糸也，所以糸发。弁冕之总名也。
《释名》曰：冠，贯也。所以贯韬发也。
董巴《汉与服志》曰：上古穴居野处，衣毛而冒皮，未有制度。后世圣人易之以丝麻。观翚翟之文，荣华之色，乃染帛以效之，始作五彩，成为五緌。
又曰：术氏冠有五彩，衣青玄，裳前员，其制差池四重。赵武灵王好服之，今不施用也。
《白虎通》曰：人所以有冠者，〈巾卷〉也，所以〈巾卷〉持发也。人怀五德，莫不贵德，示成礼，有修饰文章，故制冠以饰首，别成人也。
《三礼图》曰：缁布冠，始冠之冠也。太古冠布，斋则缁之，今武冠则其遗象也。太古未有丝缯，始麻布耳。
又曰：建华冠，祠天地五郊，八佾舞人服之，以铁为柱，卷贯杂大珠九枚。
《礼记·檀弓》曰：古者冠缩缝，今也衡缝，(缩，从也。今礼制衡读为横。今冠横缝，以其辟积多。)故丧冠之反吉，非古也。(解时人之丧冠，缩缝，古冠耳。)
又《郊特牲》曰：冠义：始冠之，冠缁布冠也。(始冠三加，先加缁布冠。)太古冠布，斋则缁之，其緌也。(斋则缁之，鬼神重暗也。)孔子曰："吾未之闻也。"冠而敝之可也。(三代改制斋冠不用。)适子冠于阼，以着代也。醮于客位，加有成也。三加弥尊，喻其志也。(始加缁布冠，次皮弁，次爵弁，冠益尊而志益大也。)冠而字之，敬其名也。委貌，周道也。章甫，殷道也。毋追，(牟下音堆。)夏后氏之道也。周弁，殷冔，(音诩)夏收，三王共皮弁素积。"(所不易于先代。)
又曰：黄衣黄冠而祭，息田夫也。野夫黄冠，黄冠，草服也。(以息艮服，象季秋草木黄落。)
又《玉藻》曰：始冠，缁布冠，自诸侯下达，冠而敝之可也。(本大古耳，非时王之法服也。)玄冠朱组缨，天子之冠也。缁布冠缋緌，诸侯之冠也。(皆始冠之冠也。玄冠，委貌。委，诸侯缁布冠有緌，尊者饰也。缋或作绘，緌或作蕤。)玄冠丹组缨，诸侯之齐冠也。玄冠綦组缨，士之斋冠也。(言斋时所服也，四命已上斋祭异冠也。)缟冠玄武，子姓之冠也。(谓父有丧服，子为之不纯吉也。武，冠卷也，古者冠卷也。)缟冠素纰，既祥之冠也。(纰，缘边也。纰，读如埤益之埤，既祥之冠也，己祥祭而之服也。)垂緌五寸，惰游之士也。(惰游，罢民也。亦缟冠素纰，凶服之象也。垂长緌、明非既祥。)玄冠缟武，不齿之服也。(所放不率教者。)居冠属武。(谓燕居冠也。着冠于武少威仪。)自天子下达，有事然后緌。(燕无事者去饰。)
又曰：玄冠紫緌，自鲁桓公始也。(盖僣宋王者之后服也。緌当用绘。)
又《冠义》曰：冠者，礼之始也。古者冠礼筮日笊宾，所以敬冠事，敬冠事所以重礼，重礼所以为国本也。
《传》曰：狄却署卫，齐桓公封卫于楚丘，卫国忘亡。(忘其灭亡之困。)卫文公大布之衣，大帛之冠。(用诸侯谅暗之服。)
又曰：郑子华之弟子臧奔宋，好聚鹬冠。(鹬，鸟名。聚鹬羽为冠，言非法之服。)郑伯闻而恶之，使盗诱之。八月，盗煞之陈宋之间。君子曰："服之不衷，身之灾也。"
又曰：卫献公戒孙文子、宁惠子食。皆服而朝，日旰不召，而射鸿于囿。二子从之，不释皮冠而与之言。
又曰：齐侯田于沛，招虞人以弓，不进，使人执而问之。辞曰："昔我先君之田也。旌以招大夫，弓以招士，皮冠以招虞人。臣不见皮冠，故不敢进。"乃舍之。
又曰：范献子求货于叔孙，使请棺缮。(以求冠为辞。)取其冠法而与之两冠，曰："尽矣。"
《诗》曰：彼都人士，台笠缁撮。(缁撮，缁布冠也。)
《谷梁传·哀公》曰：公会晋侯、吴子于黄池。吴王夫差曰："好冠来。"孔子曰："大矣夫差，未能言冠而欲冠也。(范宁曰：不知冠有差等，惟欲好冠。)
《史记》曰：高祖时籍孺，孝惠时闳孺，婉佞贵幸，与上卧起，故惠帝时郎中皆冠鵕鸃、具带、傅脂粉，比闳、籍之属。
又曰：丞相公孙弘燕见，上或时不冠至。如汲黯见，上不冠不见。尝坐武帐中，黯前奏事，上不冠，望见黯，避帐中，敬礼如此。
《汉书》曰：高祖为亭长，以竹皮为冠。及贵，所谓刘氏冠也。后令爵非公乘以上，毋得冠刘氏冠也。
又曰：沛公略地陈留，麾下骑士郦食其，其里中子也。食其见之曰："沛公吾所欲从。"骑士曰："沛公不喜儒，诸客冠来者，沛公则解其冠，溺其中。未可以儒生说也。"
又曰：杜钦字子夏，家富而目偏盲。茂陵杜业亦字子夏，时人号钦为盲杜子夏以相别。钦恶以疾诋，乃为小冠，广裁一寸，由是京师更谓钦为小冠杜子夏，而业为大冠杜子夏。
又曰：盖宽饶初拜卫司马，冠大冠，带长剑，躬按行士卒之室。
又曰：江充召见，衣纱縠禅衣，冠禅𫄥步摇冠，上见之，曰："燕赵固多奇士。"
又曰：王阳与贡禹为友。阳为益州刺史，禹闻之，弹其冠以醋荇荐。阳荐禹于成帝，召为大夫。
《东观汉记》曰：莽居摄，子宇谏莽而莽煞之。逢萌谓其友人曰："三纲绝矣。不去，祸将及人。"即解冠挂东门而去。
又曰：段颎灭羌，诏赐颎赤帻大冠一具。
又曰：马援与公孙述有旧。援入蜀，述见之甚喜，冠之交内之冠，立旧友之位。
《后汉书》曰：刘虞为公孙瓒所诛。初，虞以俭素为操，冠敝不改，乃就补其穿。及遇害，瓒兵搜其内，而妻妾服罗纨，盛绮饰。时人以此疑之。
《续汉书》曰：梁冀改与服，别制卑帻狭冠。
《晋书》曰：刘暾字长升，转侍御史。武库火，尚书郭彰率百人自卫而不救火，暾正色诘之。彰怒曰："我能截君角也。"暾勃然谓彰曰："君何敢恃宠作威作福？天子法冠而欲截角乎？求纸笔奏之，彰伏不讣涸，众人解释，乃止。
崔鸿《十六国春秋·前燕录》曰：慕容廆曾祖父慕容跋，见燕代少年多冠步摇冠，好之，乃敛发袭冠。诸部因呼之为步摇，其后音讹而为慕容，遂以慕容为氏。
又曰：慕容俊下书曰："周礼冠冕体制，君臣略同。中世己来，亦无常体。今特制燕平上冠，悉赐廷尉己下，使瞻冠思事，刑断详平。诸公冠悉颜裹屈竹锦缠作公字，以代梁处，施之金瑱，令仆，尚书置瑱而己，秘监令别施珠瑱，庶能敬慎威仪，示民轨则。"
《齐书》曰：武帝幸刘悛弟。帝着鹿皮冠，刘悛设兔毛衾于牖中。宴乐，以冠赐悛，至夜乃去。
梁书》曰：陈伯之。济阴睢陵人也。年十三四。好着獭皮冠。
又曰：张欣泰为直合步兵校尉，领羽林监。欣泰通涉，雅好交结，多是名素正直，辄着鹿皮冠，挟素琴，有以启武帝曰："将家儿何敢作此举止？"
又曰：婆利国以璎络绕身，头着金长冠，高尺馀，形如弁，缀以粕宝之饰。
《后魏书》曰：崔休兼给事黄门侍郎，参定礼仪。帝常阅故府，得旧冠，题曰"南部尚书崔逞制"顾谓休曰："此卿家旧事也。"
《唐书》曰：贞观中，太宗初服翼善冠，赐贵臣进德冠，因谓侍臣曰："幞头起自周武帝，盖以便于军容。今四海无虞，息武事，此冠颇彩古样，兼类幞头，乃宜常服，可与袴褶通用。"
又曰：肃宗时，司天韩颖奏五官正其官配五方，臣请冠上加一星，衣从方色。
《国语》曰：定王使单襄聘于宋，遂假道于陈，以聘于楚。及陈，陈灵公与孔宁、仪行父南冠以如夏氏。单子归，告王曰："陈，我大姬之后也，弃衮冕而南冠以出，不亦简彝乎？"
《家语》曰：哀公问孔子曰："昔舜何冠？"孔子不对。公曰："有问于子，不对何也？"对曰："舜之为君，好生恶煞，任能授贤。君舍此不遵而冠是问，是以缓对。"
又曰：大夫请罪用白冠牜毛缨。
《周书》曰：成王将加元服，周公使人来零陵，取文竹为冠。
《春秋繁露》曰：冠之在首，玄武之象也。玄武，貌之最严威者。其象在后。反居首者，武之至而不用者矣。
《春秋合诚图》曰：天皇大帝，北辰星也。含元秉阳，舒精吐光，居紫宫中，制御四方，冠有五彩。
《战国策》曰：王升谓齐宣王曰："王之忧国爱民，不若王爱尺縠也。"王曰："何谓？"升曰："王使人为冠，不使左右便辟而使工者，何也？为能之也。今王治齐，非左右便辟无使也，臣故曰不如爱縠也。"
桓子《新论》曰：传记言魏牟北见赵王，王方使冠工制冠于前，问治国于牟。对曰："大王诚能重国若此二尺纵，则国治且安。"王曰："国所授于先人，宗庙社稷至重，而比之二尺纵，何也？"牟曰："大王制冠，不使亲近而必求良工者，非为其败纵而冠不成与ｈ囫治国不善，则社稷不安，宗庙不血食。大王不求良士而任使其私爱，此非轻国于二尺纵之制耶？"王尾馛应。
又曰：宋康王为无头之冠以示勇。
《六韬》曰：冠虽敝，礼加之于首；履虽新，法践之于地。
《庄子》曰：宋钘、尹文为华山之冠以自表。
又曰：盗跖责孔子曰："尔诈言造语，妄称文武，冠拔木之冠，带死牛之肋，摇唇鼓舌，擅生是非，以迷天下之主。"
《尉缭子》曰：天子玄冠玄缨，诸侯素冠素缨，大夫已下练冠练缨。
《墨子》曰：昔齐桓公高冠博带以治其国，楚庄王鲜冠组缨、绛衣博袍以治其国。
《孟子》曰：陈相道许子之行言于孟子。孟子曰："许子必种粟而后食乎？"曰："然。""许子冠乎？"曰："冠。"曰："奚冠？"曰："冠素。"曰："自织之与？"曰："以粟易之。"曰："许子奚为不自织？"曰："害于耕。"
《韩子》曰：齐桓公饮酒，遗其冠，耻之，三日不朝。管仲曰："此有国者之耻，公胡不雪之以政？"公曰："善！"因发囷仓，赐贫穷，论囹圄，出薄罪。处三日，而民歌之曰："公胡不复遗其冠乎？"
《晏子春秋》曰：景公为巨冠长衣以听朝。
《淮南子》曰：庄王诛史里，孙叔敖制冠澣衣。(史里，佼臣也。恶人死，自知当见用，故作冠澣衣。)
又曰：楚庄王好觟(胡瓦切。)冠，楚国效之也。(许慎注曰：今力士冠。)
又曰：冠之于人也，寒不能暖，风弗能障，暴不能敌，然而戴冠履屦者，其所自托者然。
又曰：鲁人身善制冠，妾善织履。往徙于越而大困，以有用游于不用之乡也。
《琐语》曰：范献子卜猎，命人占之。得其繇也，曰："君子得鼋，小人遗冠。"范献猎而无得，遗其豹冠。
《语林》曰：丞相拜，司空诸葛道明在坐。王指冠冕曰："君当复着此乎？"
《古今注》曰：曾参锄爪，三足乌来萃其冠。
《汉武内传》曰：上元夫人戴九星灵芝夜光之冠，西王母戴太贞晨婴之冠。
《神仙服食经》曰：汉武帝闲居未央殿。有人乘白云车，驾白鹿，冠芙蓉冠，曰："我中山卫叔卿也。"
《楚辞》曰：余幼好此奇服，年既老而不衰；带长铗之陆离，冠青云之崔嵬。
又曰：高余冠之岌岌，长余珮之陆离。
又曰：握申椒与杜若，冠浮云之峨峨。
挚虞《游思赋》曰：戴朗月之高冠，缀大珠之明珰。
傅玄《冠铭》曰：居高无忘危，在上无忘敬。惧则安，敬则正。
曹植《与陈琳书》曰：夫披翠云以为衣，戴北斗以为冠，带虹蜺以为绅，连日月以为珮。此服非不美也，然而帝王不服者，望殊于天，志绝于心矣。
张衡《粕辩》曰：微雾之冠，飞翮之缨。
