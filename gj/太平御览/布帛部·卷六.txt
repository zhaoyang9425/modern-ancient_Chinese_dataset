○绵
《说文》曰：纩，絮缊也。
《礼记·玉藻》曰：纩为茧，缊为袍。(衣也，著之异名也。纩，谓今之新绵也。缊，谓今纩及旧絮也。)
又《丧大记》曰：属纩以俟绝气。(纩，今之新绵，易动摇，置口鼻之上以为候。)
又《内则》曰：妇事舅姑，左佩纷帨、右佩箴、管、线、纩，施鞶帙。
《左传·宣下》曰：楚子伐萧，萧溃。申公巫臣曰："师人多寒。"王巡三军，拊而勉之，三军之士皆如挟纩。(纩，绵也。言悦以忠寒也。)
谢承《后汉书》曰：徐稚不就诸公之辟。及有丧者，万里赴吊。常于家预炙鸡一只，以一两绵絮渍酒中，曝干。至门，以绵絮置水中，候有酒气，以鸡置前。祭毕便去。
范晔《后汉书》曰：张奂遗命曰："吾前后仕进，十腰银艾，不能和光同尘，为谗邪所忌。通塞，命也；始终，常也。但地下冥冥，长无晓期，而复缠以绵纩，牢以钉密，为不喜耳。今幸有前穿，朝殒夕下，横尸露床，幅巾而已。"
《晋阳秋》曰：有司奏，依旧调房子、睢阳绵，武帝不许。
《宋书》曰：郭原平孝行既著，高阳许瑶之罢建安郡丞，还家，以绵一斤遗之，不受。瑶之乃自往曰："今过寒，而建安绵好，以此奉尊上耳。"原平乃拜而受之也。
又曰：朱百年隐居山阴，家室素贫，母以冬月亡衣，并无絮，自此不衣绵帛。尝寒时就孔凯宿，衣悉裌布。饮酒醉眠，凯以卧具覆之，百年不觉，引卧具去体，谓凯曰："绵定奇温。"因流涕悲动，凯亦为之伤感。
《齐书》曰：阮孝绪年十六父丧，不服绵纩；虽蔬食，有味，亦吐之。
《英雄记》曰：吕布为曹公所攻甚急，乃求救于袁术。术先求布女，布恐术为女不至故不遣救也，即以绵缠女身，缚着马上，夜自送女出与术。太祖守兵相触，格射不得过，复还城。
《语林》曰：谢万就人乞裘，云畏寒。答曰："君妄语，正欲以为豪具耳。若畏寒，无复胜绵者。"以三十斤绵与谢。
陆氏《异林》曰：锺繇常数月不朝，或问其故，云："常有好妇来，美丽非凡。"问者曰："必是鬼物，不可不杀之！"妇人后往，不即前止户外。繇问："何以？"曰："公有相杀意。"繇曰："无此。"勤勤呼之乃入。繇有不忍心，然犹斩之，伤脚。妇人即出以新棉拭血，竟路。明日，使人寻迹，至一大冢，木中有好妇人，形体如生人，着白练丹绣两当，伤一脚，以两当中绵拭血。
郦善长《水经注》曰：房子城西出白土，细滑如膏，可用濯绵，霜鲜雪曜，异于常绵。世俗言：房子之纩也，抑亦类蜀郡之锦得江津矣。故岁贡其绵，以充御府。
○絮
《史记》曰：人有上书告周勃反，下廷尉薄，太后以为无反事。文帝朝，太后以冒絮提文帝，曰："绛侯绾皇帝玺，将兵北军，此时不反，今居一小县，顾欲反也？"帝乃出之。
又《货殖传》曰：絮千乘家。
《汉书》曰：帝以公主为老上单于阏氏，使宦者燕人中行说傅公主。说既至，因降单于，单于爱幸之。其得汉之缯絮，以驰草棘中，衣裤皆裂弊，以示不如旃裘坚善也。
司马彪《续汉书》曰：光武建武二年，野蚕成茧，民收其絮。
《东观汉记》曰：建初二年，诏齐相其止勿复送冰纨、方空縠、吹纶絮也。
《汉旧仪》曰：皇后亲蚕，还献茧。凡蚕丝絮，织室作祭服，其皇帝得以作缕缝衣，皇后间以作巾絮而已。
《魏志》曰：曹公定邺，临祠袁绍墓，哭之流涕。慰劳绍妻，还其家人宝物，赐杂缯絮，廪食之。
《吴书》曰：顾悌，字子通，父亡，孙权作布衣一袭，皆擘絮着之，强令悌释服。
《晋中兴书》曰：王敦害周𫖮，籍其家，政见素簏数枚中有故絮也。
《晋书》曰：佛图澄腹傍有一孔，常以絮塞之。每夜读书则披絮，孔中出光，照于一室。
《宋书》曰：颜竣丁父忧。起为丹阳尹，遣中书舍人戴明宝抱竣登车，载之郡舍。赐以布衣一袭，絮以彩纶，遣主衣就衣诸体。
又曰：阮长之，元嘉十一年，除临海太守。在官常拥败絮。
《齐书》曰：江革补国子生。王融、谢朓尝行还过候革，时大寒雪，见革弊絮单席，而耽学不倦。嗟叹久之。
又曰：卞彬《蚤虱赋序》曰："余之多病，起居甚疏。萦寝败絮，不能自释。"
《庄子》曰：宋人有善为不龟手之药者，世世以纟辟絖为事。客闻之，请买其方百金。聚族而谋曰："我世世纟辟絖，不过数金；今一朝鬻技百金，请与之。"
《淮南子》曰：藡苗类絮，而不可以为絮。(藡苗，藿秀也，楚人谓藡。又读音敌。)
《古今注》曰：元帝永光四年，东莱郡东牟山有野蚕为茧，茧生娥，蛾生卵，卵着石。收得万馀石，民人以为丝絮。五年，长安雨絮，垣屋上皆白，民衣之。
《管宁别传》曰：管宁性至孝，恒布裳貉裘，惟祠着单衣絮巾也。
《吴越春秋》曰：吴王将死，曰："吾以不用子胥言，以至于此。死者无知则已，死者有知，何面目见子胥也！"遂蒙絮覆面而自刎。
《博物志》曰：蜀人以絮巾为帽絮。
裴渊《广州记》曰：蛮夷不蚕，采木绵为絮。
卢毓《冀州论》曰：房子好绵，地产不为无珍也。
皇甫规《与马融书》曰：与被絮一双，以通微心。
陆云《与兄机书》曰：一日案行，视曹公器物，见拭目黄絮有垢黑，目泪所沾污。
《孝子传》曰：闵子骞幼时为后母所苦，冬月以芦花衣之以代絮。其父后知之，欲出后母。子骞跪曰："母在一子单，母去三子寒。"父遂止。
《世说》曰：王文度在西州，与林法师讲，韩、孙诸人并在坐。林公理每欲小屈，孙兴公曰："法师今日似着弊絮在荆棘中，触地挂阂。"
○牵离
《说文》曰：絓，茧滓絓头也，一曰牵离。
《释名》曰：煮茧曰莫。莫，幙也，贫者著衣，可以幕絮也。或谓之牵离，煮熟烂牵引，使离散如绵也。
○纨
《释名》曰：纨，焕也，细泽有光焕然也。
《汉书》曰：齐俗作冰纨。(容如冰也。)
又曰：齐韩延寿衣黄纨方领。
又曰：白縠衣表，薄纨之里，天子之服也。
《东观汉记》曰：楚王英奉送黄缣三十五匹、白纨五匹入蜀，楚相以闻，诏书还蜀缣纨，以助伊蒲塞桑门之盛馔。
《汉旧仪》曰：乘舆冠，高山冠，飞羽之缨帻，赤丹纨里。
《范子计然》曰：白纨素，出齐、鲁。
《王子年拾遗记》曰：瀛洲有金峦之观，中有瑶几，覆以云纨之素。
繁钦《定情诗》曰：何以合欢欣？纨素三条裙。
○组
《说文》曰：组，绶属。其小者以为缨也。
《礼记·檀弓上》曰：有子盖既祥，而丝屦组缨。
《礼记·玉藻》曰：玄冠朱组缨，天子之冠也。玄冠丹组缨，诸侯之冠也。
又曰：弟子缟带，并细约，用组。
又曰：天子佩白玉而玄组绶，公侯佩山玄玉而朱组绶，大夫佩水苍玉而缁组绶，世子佩璆玉而綦组绶，士佩瓀珉而缊组绶，孔子佩象环五寸而綦绶。
又《少仪》曰：国家靡弊，则车不雕几，甲不组滕。(几，附缠为沂鄂也。组，滕以饰。)
《左传·襄三年》曰：楚子重伐吴，为简之师。克鸠兹，至于衡山，使邓廖帅组甲三百，被练三千。
《史记》曰：秦王子婴系颈以组，降沛公轵道旁。
《汉书》曰：锦绣纂组害女工。
《穆天子传》曰：天子见西王母，好献锦组百纯。
又曰：盛姬之丧叔〈女坐〉，赠用茵组。(茵，褥也。叔，姓，穆王女。)
《墨子》曰：昔楚庄王鲜冠组缨，绛衣博衮，以治其国。
《韩子》曰：吴起示其妻以组，曰："子为我织组，令如是组。"妻织组，果善。吴起曰："非戒也！"使之衣而归。妻兄请之，起曰："起家无虚言。"
《吕氏春秋》曰：邾之为甲，常以帛。公息忌谓邾君曰："凡甲所以为固者，以满窍也。今窍满矣，而任力者半组，则不然，窍满则尽任力矣。"邾君以为然，曰："将何所得组？"公息忌对曰："上用之，则民为之矣。"邾君曰："善。"下令，今官为甲必以组。公息忌知说之行也，令其家皆为组。人有伤之者，曰："公息忌之所以欲用组者，其家多为组也。"邾君不悦，于是乎止官无以组。邾君有所尤也，为甲以组而便，公息忌虽多为组，何损？以组不便，公息忌虽无为组，亦何益？为组与不为组，不足以累公息忌之说。用组之心，不可不察。
刘梁《七举》曰：华组之组，从风纷弦。
应璩《报燕中尉樊彦皇书》曰：登舆北，践燕路，方当化银龟以为黄，变青组以为紫。
又《报平陆长贲玮伯书》曰：从此辞矣，何敢复飞蝉于惠文，鸣玉于缟组哉？
○纳
《魏武令》曰：吾衣皆十岁也。岁岁解浣补纳之耳。
《魏志》曰：太祖帏帐坏即补纳。
汲太子妻李氏与夫书曰：并致纳一端。
《宋书》曰：徐逵之尚会稽长公主。初，武帝微时，贫过甚，常自新洲伐荻，有纳布衣袄等，皆是敬皇后手自作。武帝既贵，以此衣付主，曰："后世若有骄奢不节者，可以此衣示之。"主子湛之，为大将军彭城王义康所爱，与刘湛之等颇相附。及刘湛之得罪，事连主子。文帝大怒，将致大辟。湛之忧惧无计，以告公主。公主即日入宫，及见文帝，因号哭下床，不复施臣妾之礼，以锦囊盛武帝纳衣掷地，以示上曰："汝家本贫贱，此是我母为汝父作此纳衣。今日有一顿饱食，便欲残害我儿子！"上亦号哭，湛之由此得全。
《南史》曰：齐张欣泰为直阁步兵校尉，领羽林监。欣泰通涉雅俗，交结多是名素，下直辄着鹿皮冠，纳衣锡杖，挟素琴。有以启武帝，帝曰："将家儿何作此举止？"
又曰：沙门宝志在建康，宝亮欲以纳被遗之。未及有言，宝志忽来，牵被而去。
《陈书》曰：大军侵魏，造陕城，魏兵大合，轻骑挑战。侯安都睁目横矛，单骑突阵，四向奋击，左右皆披靡，杀伤不可胜数。于是众并鼓噪俱前。魏多纵突骑，众军患之。安都怒甚，乃脱兜鍪，解所带铠，惟着绛衲两裆衫，马亦去具装，驰入贼阵，猛气咆勃，所向无当其锋者，莫不应刃而倒。
○纶
《释名》曰：纶，伦也，作之有伦理也。
《说文》曰：纶，纠青丝绶也。
《礼记》曰：王言如丝，其出如纶。王言如纶，其出如綍。
《后汉书》曰：《仲长统书》曰："井田之变，豪人货殖。馆舍布于州郡，田亩连于方国。身无半通青纶之命，而窃三辰龙章之服。"
《续汉书·舆服志》曰：百石青绀纶一采，宛转缪织长丈二尺。
《东观汉记》曰：建初二年，诏齐相其止勿复送吹纶絮。
郑玄注《礼记》曰：纶，今有秩啬夫所佩也。
《邺中记》曰：石虎皇后出，女骑一千，冬月皆著紫纶巾。
《齐书》曰：徐龙驹常住含章殿，著黄纶帽，被貂裘，南面向案，代帝书敕。
《世说》曰：谢万诣简文，无衣帻可前，简文曰："但前，不须衣帻。"即呼使入，万著白纶布而前。既见，共谈移日。
孟达《与诸葛亮书》曰：贡白纶帽一，以示微意。
○缟
《尚书·禹贡》曰：海、岱及淮惟徐州，厥篚玄、纤缟。(玄，黑缯也。缟，白缟也。二物皆当细也。)
《毛诗·缁衣》曰：出其东门，有女如云，缟衣綦巾，聊光我云。(愿室家得相乐。)
《礼记·王制》曰：殷人{曰吁}(况羽反。)而祭，缟衣而养老。
又《玉藻》曰：朝服之以缟也，自季康子始也。
《左传·襄六》曰：季札聘于郑，见子产，如旧相识。与之缟带，子产献纻衣焉。
《史记》曰：新城三老董公说汉王以义帝死故。汉王遂发丧，临三日，告诸侯曰："天下共立义帝，北面事之。今项羽攻杀，大逆无道，寡人亲发丧。"诸侯皆缟素归汉。
《韩子》曰：鲁人身善织屦，为履之也，而越人跣；缟欲冠之也，而越人被发。欲无穷可得乎？
《淮南子》曰：钧之缟也，一端以为冠，一端以为絑，冠则戴之，絑则履之。
司马相如《子虚赋》曰：被阿緆，揄纻缟。(阿，细缯。緆，细练也。緆音锡，揄音臾。)
曹洪《与魏文帝书》云：我军入汉中，若骇鲸之决细网，奔兕之触鲁缟，未足以喻其易也！
○𫄨绤
《说文》曰：𫄨，粗葛也。绤，细葛也。绉，𫄨之细者也。
《尚书·禹贡》曰：海、岱惟青州，厥贡盐、𫄨。
《周礼·地官下》曰：掌葛，掌以时征𫄨、绤之材于山农。
《礼记·月令》曰：孟夏之月，天子始𫄨。
又《曲礼上》曰：为天子削瓜者副之，巾以𫄨。(副，折也。既削又四折，乃横断而巾覆之。)为国君者华之，巾以绤。(华，中列之，不四折也。)
又《曲礼下》曰：缜𫄨绤不入公门。(缜，单也。必表而出，为其亵也。)
又《玉藻》曰：浴用二巾，上𫄨下绤也。
又《檀弓》：县子曰："绤衰穗裳，非古也。"(非时尚轻凉，慢礼。)
《毛诗·关雎·葛覃》曰：葛之覃兮，施于中谷。维叶莫莫，则刈是获。为𫄨为绤，服之无攵。
又《绿衣》曰：𫄨兮绤兮，凄其以风。(凄，寒风也。《笺》云：𫄨、绤所以当暑也，以待寒，喻失所。)我思古人，实获我心。
又《君子偕老》曰：蒙被绉𫄨，是绁袢(反蕃反。)也。
《论语·乡党》曰：当暑缜𫄨绤，必表而出之。(缜，单也。暑月，单衣葛，为其形亵也，必有以表之，若今单衣也。)
《汉书》曰：江都王建谋反，与闽越通。越遗建荃葛。(服虔注曰：细葛也。)
《东观汉记》曰：耿纯，字伯山。率宗族宾客二千人，皆缯襜𫄨巾，迎上于费。上大悦。
又曰：马严为陈留太守。严病，遣功曹史李龚奉章诣阙。上亲召见龚，问疾病形状，以黄金葛𫄨赐严。
又曰：黄香为郎，召诣安福殿，赐钱三万，黄、白葛各一端。
《魏武封魏王诏》曰：今以君为魏王，青、绛、皂、黄、白葛各二匹，越葛一端往，钦哉！
《吴历》曰：孙策送华歆还洛，并送布越香葛。时多盗贼，歆渡牛渚，悉封还诸物。
《江表传》曰：魏文帝遣使于吴求细葛。君臣以为非礼，欲不与。孙权敕付使。
《梁书》曰：任昉卒后，子西华冬月着葛帔练裙。道逢平原刘孝标，泫然矜之，谓曰："我当为卿作计。"
《后周书》曰：贺兰祥，梁雍州刺史。岳阳王萧詧钦其节俭，乃以竹屏风、𫄨绤之属及经史赠之。祥虽违其意，取而付诸所司。太祖后闻之，并以赐祥。
《隋书》曰：袁充少警悟。年十馀岁，其父党至门，时冬初，充尚衣葛衫。客戏充曰："袁郎子𫄨兮绤兮，凄其以风。"充应声答曰："惟𫄨与绤，服之无攵。"以是大见嗟赏。
《穆天子传》曰：天子筮猎革泽，其卦遇《讼》。逢公占之。赐之骏马十六，𫄨纻三十箧。
《帝王世纪》曰：尧见舜于二宫，设飨礼，逆为宾主，南面而问政。然后赐以𫄨衣琴瑟，必筑宫室，封之于虞。
《韩诗外传》曰：孔子南游楚。至阿谷，有处女佩璜而浣。孔子曰："彼妇人可与言矣。"抽𫄨绤五两，以授子贡，曰："善为之辞，以观其辞。"子贡曰："吾，北鄙之人也，将南适楚。于此有𫄨绤五两，吾不敢，置之水浦。"妇人对曰："行客之人，嗟然永久，分其资财，弃之野鄙。吾年甚少，何敢取之？子不早去，窃有狂夫守之者矣。"
《说苑》曰：绵绵之蔓，在于旷野。良工得之，以为𫄨；良工不得，枯死于野。
服虔《通俗文》曰：细葛谓之〈辛毛〉翅。
稽康《高士传》曰：善卷曰："予立宇宙之中，冬衣皮毛，夏服绤葛。"
刘祯《瓜赋》曰：承之雕盘，幂以纤𫄨。
夏侯孝若《大暑赋》曰：珠汗沾夫𫄨葛。
左思《吴都赋》曰：焦葛升越，弱于罗纨。
庾翼《与燕王书》曰：今致细练十端、竹练三端。
王褒《圣主得贤臣颂》曰：服𫄨绤之凉者，不苦盛暑之郁悒。
段氏《蜀记》曰：邛州镇南蕉葛，上者一匹直十千。
《诸葛恢表》曰：天恩罔极，特赐纤𫄨、细竹。
《颜测集·大司马江夏王赐绢葛启》曰：冰纨风绤，事膺盛服。
