○酣醉
《说文》曰：酣，乐酒也。
又曰：酒卒曰醉。各卒其度量，不至于乱也。一曰渎也。
《易·未济》曰：有孚于饮酒，无咎；濡其首，有孚，失是。(饮酒有思信而无保言尤，濡其首，有孚，失是。况酒无节，至濡首，虽有饮酒之信，失是不醉之节。明饮酒不节濡首，不可不戒也。)《象》曰："饮酒濡首，亦不知节也。"
《毛诗》曰：《既醉》，告太平也。既醉以酒，既饱以德。
又曰：幽王荒废，亵近小人，饮酒无度，沉湎淫泆，是曰："既醉不知其尤。"醉而既出，并受其福；醉而不出，是谓伐德。
《左传》曰：重耳及齐，齐桓公妻之，公子安之。姜曰："行也。"公子不可。姜与子犯，醉而遣之。醒，以戈逐子犯。
《史记》曰：范睢事魏，中大夫须贾使齐，雎从。齐襄王闻雎辩，乃使人赐雎牛酒。须贾以为雎持国事告齐，故得此馈。还以告魏相，魏齐大怒，使舍人笞雎，拆胁拉齿。雎佯死。即卷箦，置厕中。宾客饮酒醉，更溺雎。雎从箦中谓守者曰："既出我，我厚谢公。"守者乃请弃箦中死人。齐醉，曰："可矣。"
又曰：齐威王置酒后宫，召淳于髡赐酒，问曰："先生能饮几许而醉？"髡曰："饮一斗醉，饮一石亦醉。"王曰："先生饮一斗而醉，乃能饮一石哉？"髡曰："赐酒大王之前，执法在傍，御史在后，髡恐惧俯伏而饮，一斗径醉。若州闾之会，男女杂坐，前有堕珥，后有遗簪，髡窃乐此，饮可八斗。堂上烛灭，主人留髡而出送客，罗襦衿解，微闻香泽。当此之时，髡心最欣，能饮一石。"
又曰：曹参为汉相国，无所变更，一遵萧何。日饮醇酒。卿大夫以下皆欲言，来者，参辄饮酒，醉而后去，终莫得开说。
又曰：景帝召程姬，姬有所避，而饰侍者唐儿使夜进。上醉不知，以为程姬，而幸之，遂有娠。及生子，命曰"发"，为长沙王。
《汉书》曰：汉高祖为泗上亭长，亭中吏无所不狎侮，好酒及色。常从王媪、武负脎饮酒，醉卧，武负、王媪见其上常有龙怪。此两家常折券弃债。
又曰：高祖被酒，夜经泽中，令一人前。前者还报曰："前有大蛇当径。"高祖醉，曰："壮士何畏！"乃前，拔剑斩蛇，分为两。道开，行数里，醉，因卧。
又曰：万石君徙居陵里。内史庆醉归，入外门不下车。万石君闻之，不食。庆恐，肉袒请罪，不许。举宗及兄建肉袒，万石君让曰："内史贵人，入闾里，里中长老皆走匿，而内史坐车中如故！"乃谢罢庆。庆及诸子入里门，趍至家。
又曰：卫青伐匈奴，匈奴右贤王当青等，以为汉兵不能至，饮醉。汉兵夜至，围右贤王，惊而夜逃。
又曰：李广当斩，赎为庶人。与故颍阴侯屏居蓝田南山射猎。尝夜从一骑出，从人田间饮。还至亭，灞陵尉醉，呵止广，广骑曰："故李将军。"尉曰："今将军尚不得夜行，何故也！"宿广亭下。
又曰：陈遵为京兆尹，嗜酒，每大饮，宾客满堂，辄闭门，取车辖投井中，虽有急，终不得去。有部刺史奏事，过遵，值其方饮，刺史候遵宿醉时，突入见遵母，乃叩头白当对尚书有期会，乃令从后合出去。遵虽尝醉，然事亦不废。
又曰：邴吉始于官属掾史，务掩过扬善。吉驭吏嗜酒，数逋荡，尝从吉出，醉呕丞相车下茵。西曹主吏白欲斥之，吉曰："以醉饱之失去士，使此人将复何所容？西曹忍之，此不过污丞相车茵耳。"遂不去也。
《东观汉记》曰：更始纳赵萌女为夫人，有宠，遂委政于萌，日夜与妇人饮宴后庭。群臣欲遂言事，辄醉不能见。乃令侍中坐帐内与语，诸将识非更始声，出皆怨。
谢承《后汉书》曰：刘宽为太尉，尝朝见，宽被酒沉醉，伏地睡。诏问："太尉醉耶？"宽仰对曰："臣不敢醉。但任重责大，忧心如醉。"
《魏志》曰：徐邈，字景山。魏国初建，为尚书郎。时科禁酒，而邈私饮沉醉。校事赵达问以曹事，邈曰："中圣人。"达白太祖，太祖甚怒。渡辽将军鲜于辅平曰："醉客谓清酒为圣人，浊酒为贤者，邈性修慎，偶醉言耳。"后文帝践祚，问邈曰："颇复中圣人不？"对曰："宿瘤以丑见知，微臣以醉见识。"帝大笑，顾左右曰："名不虚也。"
又曰：曹仁为关羽所围，太祖以曹植行征虏将军，欲令救仁，植醉不能受命，于是罢之。
《蜀志》曰：蒋琬，字公琰，除广都长。先主尝因游观奄至广都，见琬众事不理，时又沉醉，先主大怒，将加罪戮。诸葛亮请曰："蒋琬，社稷之器，非百里之才也。愿主公重加察之。"乃不加罪。
《吴志》曰：孙权为吴王，游宴之后，起自行酒。虞翻伏地阳醉，不持；权去，翻起坐。权于是大怒，欲手击之，大司农刘基起抱权谏曰："大王以三爵后杀善士，虽翻有罪，天下孰知之？"权曰："曹孟德尚杀孔文举，孤于虞翻何有哉！"基曰："孟德轻害名士，天下非之。今大王躬行仁德，欲与尧舜比隆，由是得免。权因敕左右："自今酒后言杀，皆悉不得杀也。"
又曰：孙皓大会群臣，王蕃沉醉顿伏，皓疑而不悦。蕃舆出，以顷之请还，酒亦小解。蕃性有威严，行止自若。皓大怒，呵左右于殿下斩之。
《魏典略》曰：董卓虽亲爱吕布，然时醉酒则骂之，以刀剑击之，不中。布恐终被害，乃先畜死士以戟刺卓，卓曰："布何在？"布曰："有诏！"遂杀之。
又曰：时苗，字德胄，出为寿春令。杨州治在其县，时蒋济为治中，苗以初至，往欲谒济。济素嗜酒，适会其醉，不能见。恚恨还，刻木为人，署曰"酒徒蒋济"，竖之于墙下，旦夕射之。
又曰：丁冲为司隶校尉，后数岁过诸将饮酒，美不能止，醉，烂肠死也。
《晋书》曰：羊昙者，太山人，知名士也。少为谢安所爱重。安薨后，辍乐弥年，行不由西路州，尝因石头大醉，扶路唱乐，不觉至州门也。左右白曰："此西州门。"昙悲感不已，以马策扣扉，诵曹子诗曰："生存华屋处，零落归山丘。"因恸哭而去。
又《王恭传》：会稽王道子置酒于东府，尚书令谢石因醉为委巷之歌，恭正色曰："居端右之重，集藩王之第，而肆淫声，欲令群下何所取则！"石深衔之。
又曰：王蕴素嗜酒，末年尤甚。及在会稽，略少醒日，然犹以和简为百姓所悦。
又《顾荣传》：齐王冏召为大司马主簿。冏擅权骄恣，荣玖虐祸，终日昏酣，不综府事，以情告友人长乐冯熊。熊谓冏长史葛旟曰："以顾荣为主簿，所以甄拔才望，委以事机，不复计南北亲疏，欲平海内之心也。今府大事殷，非酒客之政。"旟曰："荣江南望士，且居职日浅，不宜轻代易之。"熊曰："可转为中书侍郎，荣不失清显，而府更收实才。"旟然之，白冏，以为中书侍郎。在职不复饮酒。人或问之曰："何前醉而后醒耶？"荣惧，乃复更饮。
《晋中兴书》：毕卓，字茂世，为吏部郎。比舍郎酿熟，卓因醉夜至其瓮间取酒饮之，掌酒者缚卓。郎往视之，释缚，宴于瓮侧，取醉而去。
又曰：周𫖮代戴渊为护军，尚书纪瞻置酒请𫖮及王导等二十人，𫖮荒醉失仪，复为有司所奏。
檀道鸾《晋书》曰：桓玄诣会稽王道子，道子已醉，对玄张目，瞩四座云："桓温作贼。"玄见此醉势难测，伏地流汗。
《宋书》曰：荆州刺史王忱，范太外弟也。忱嗜酒，醉辄累旬，及醒则俨然端肃。太谓忱曰："酒虽会性，亦所以伤生也。"
又曰：孔𫖮使酒仗气，每醉辄弥日不醒，僚类之间，多所凌忽，尤不能曲意权幸，莫不畏而疾之。
又曰：陶潜，尝九月九日无酒，出宅边菊丛中坐，久之，值王弘送酒至，便酌，大醉而归。
崔鸿《后赵录》曰：石勒制法甚严，兼讳胡，尤峻。有醉胡乘马突入止车，勒大怒，谓宫门小执法冯翥曰："夫人君为令，将使下之无犯。吾尚望威行天下，况于宫阁之间！向驰马入门，为是何人，而不弹白，纵之耶？"翥惶惧忘讳，对曰："向醉胡乘马驰入，甚呵，卫之而不可与语，所谓互乡难与言，小人所不能制。"勒笑曰："胡正自难与言。"恕而不罪。
崔鸿《前秦录》曰：建武十四年，坚宴群臣于钓台，以秘书监朱彤为酒正，坚曰："今日之饮，当以落池为限。"
《史典论》曰：荆州牧刘表跨有南土，子弟骄贵，并好酒。为三爵：大曰伯雅，次曰仲雅，小曰季雅。伯受七升，仲受六升，季受五升。又设大针于坐端，客有醉酒寝地，辄以劖(音谗。)刺，验其醒醉。是丑于赵敬侯以筒酒灌人也。大驾都许，使光禄大夫刘松北镇袁绍军，与绍子弟宴饮，松常以盛夏三伏之际，昼夜酣饮。二方化之，故南荆有三雅之爵，河朔有避暑之饮。
又曰：中常侍张让子奉为太医令，与人饮酒，辄掣引衣裳，发露形体，以为戏乐。将罢，又乱其履舄，使小大差踦，无不倾倒僵仆，踒跌手足，因随而笑之。
《襄阳耆旧记》曰：襄阳城南有池，山季伦每临此池，未曾不大醉而还。恒曰："此我高阳池也。"襄阳城中儿歌之曰："山公出何许，往至高阳池。日夕倒戴归，酩酊无所知。时时能骑马，到著白接离。举鞭问葛强，何如并州儿。"
《韩诗外传》曰：赵简子与诸大夫饮于洪波之台，酒酣。简子涕，诸大夫皆出走，曰："臣有罪而不自知也。"简子曰："大夫无罪。昔友周舍有言曰：千牛之皮，不若一狐之腋；众人之惟惟，不若直士之谔谔。"
《费祎别传》曰：孙权每别置好酒以酌祎，视其已醉，然后问以国事，并论世务，辞难累至。祎辄辞以醉，退而撰次所问，事条答，无所遗矣。
《吕氏春秋》曰：秦缪公之时，西戎强大，缪公遗女乐。戎王大喜，以其故，数饮食，日夜不休。左右有言秦寇之至，因按弓而射之。秦寇果至，戎王醉而卧于樽下，卒生缚而擒之。
《博物志》曰：人中酒醉不解，浴之以汤，自渍则愈。汤亦作酒气味。
又曰：昔有人名玄石，从中山酒家酤酒。酒家与之千日酒，不语其节度，至家而醉，家以为死，而葬之。酒家计满千日，乃忆之，往索玄石。玄石家云："亡来三年，服已阕矣。"乃至冢，掘而问之，玄石起于棺中。
《说苑》曰：楚庄王赐群臣酒，日暮烛灭，有引美人衣者，美人援绝其冠缨。告王，王曰："赐人酒，使醉失礼，奈何欲显妇人之节而辱士乎？"乃命左右曰："与寡人饮，不绝冠缨者不欢。"群臣皆绝其冠缨，乃止。
《世说》曰：周伯仁有德量，深达危乱。过江积年，恒大饮酒。尝经三日醒，时人谓"三日仆射"。
又曰：张磺既贵，有少时知识来候之。华屏官事，与共饮，九酝酒，为酣畅，其夜醉眠。张华尝饮此酒，醉眠辄使左右转侧，至觉，左右依常为张公转侧，其友无转侧者。至明起，友人犹不寤。张公曰："咄，此必死矣！"使就视之，酒果穿腹流，床下滂沱。
又曰：山公曰：嵇叔夜之为人也，岩然若孤松之独立。及其醉也。嵬峨若玉山之将颓。
又曰：杜预为荆州刺史，镇襄阳。时有宴集，大醉，闭斋独眠，或见一大蛇垂头床边吐。
《语林》曰：周伯仁过江恒醉止，有姊丧三日醒，姑丧三日醒也。
又曰：周伯仁在中朝，能饮一斛酒。过江，虽日醉，然未尝饮一斛，以无其对也。后有旧对忽从北来，相得欣然，乃出二斛酒共饮之。既醉，伯仁得眠，眠觉，问共饮者何在？曰："西厢。"问："得转不。"答："不得转。"伯仁曰："异事。"使视之，胁腐而死。
《十洲记》曰：瀛洲者，玉膏如酒味，名曰玉酒，饮数升辄醉，令人长生。
《俗记》曰：宋祎死后，葬在金城南山，对琅琊郡门，袁崧为琅琊太守，每醉辄乘舆上宋祎冢，作《行路难》歌。
《列子》曰：子产相郑，有兄曰公孙朝，好酒。朝之室聚酒千钟，积麹成封，糟糠之气逆于人鼻。方其荒醉，不知世道之安危。
《鲁连子》曰：楚王成章华台，酌诸侯酒。鲁君先至，悦之，故醉，与之大曲之弓、不琢之璧，已而悔之。鲁君惧，乃归之。
《庄子》曰：醉者之坠车也，希死，形体与人同，其悟物与人异，则其神者全也。
《尸子》曰：赤县洲者，实为昆仑之虚，其东则卤水岛。山左右蓬莱，玉红之草生焉。食其一实，醉卧三百岁而寤。
《韩子》曰：楚共王与晋厉公战于鄢陵，楚师败绩。共王伤目，司马子反渴而求饮，谷阳树操觞而进子反。王欲复战，召子反议，子反醉，乃辞以疾。王入其幕，酒臭，旋师而斩。
《韩子》曰：绍缁昧醉而忘其裘，梁君曰："醉足以亡裘乎？"答曰："纣以酒亡天下，而况裘亡乎？"
又曰：纣为长夜饮而失日，问于左右，尽弗知日。使人问箕子，谓其从曰："为天下王，而一国皆失日，天下其危矣。一国皆不知，而我独知之，我其危矣。"辞以醉而不知也。
又曰：齐桓公饮酒醉，遗其冠，耻之，三日不朝。管仲曰："此非有国者之耻也，公胡不雪之以政？"公曰："善。"因发困仓，赐贫穷；论囹圄，出薄罪。处三日，而民歌之曰："公乎，不复遗其冠乎！"
《淮南子》曰：夫醉者，俯入城门，以为七尺之闺；超江、淮，以为寻常之沟。酒浊其神也。
陶渊明诗序曰：余偶有名酒，无日不饮，顾影独尽，忽焉复醉。
《诸葛亮集》曰：亮戒子曰："夫酒之设，合礼致情，适体归性，礼终而退，此和之至也。主意未殚，宾有馀倦，可以至醉，无致迷乱。"
