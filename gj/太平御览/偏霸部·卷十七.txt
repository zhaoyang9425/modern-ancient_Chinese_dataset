○梁肃方智
《梁书》曰：敬帝讳方智，字慧相，小字法真，世祖第九子也。太清三年，封兴梁侯。承圣元年，封晋安郡王。二年，出为平南将军、江州刺史。三年十一月，江陵陷，太尉扬州刺史王僧辩、司空南徐州刺史陈霸先定议，以帝为太宰、承制，奉迎还京师。四年二月，至自豆浔阳，入居朝堂。以太尉王僧辩为中书监、录尚书、骠骑将军、都督中外诸军事。加司空陈霸先班剑二十人。
三月，齐遣其上党王高涣送贞阳侯萧渊明来主梁嗣，至东关，遣吴兴太守裴之横与战，败绩，之横死。王僧辩率众出屯姑熟。七月，王僧辩纳贞阳侯萧渊明，自采石济江。入于京师，以帝为皇太子。九月，司空陈霸先举义，袭杀王僧辩，黜萧渊明。丙午，帝即皇帝位。
十月，诏改承圣四年为绍泰元年，大赦。以贞阳侯萧渊明为司徒，封建安郡公。以司空陈霸先为尚书令。尊所生夏贵妃为皇太后。立妃王氏为皇后。太平元年正月，大赦。四月，齐军水步入丹阳县，至秣陵故治。六月，齐潜军至蒋山，北至玄武湖，司空陈霸先授众军节度，大破之。七月，陈霸先进位司徒。九月，改元，大赦。除司徒陈霸先为丞相、录尚书事。二年四月，齐遣使请和。八月，加丞相黄钺，领太傅，剑履上殿。九月，为相国，总百揆，封十郡为陈公，备九锡之礼。十月，禅位于陈，奉帝为江阴王，薨于外邸，时年十六，追谥敬皇帝。
史臣曰：梁季横溃，丧乱屡臻，当此之时，天历去梁，敬皇高让，将同释负焉。
○后梁萧詧
后梁宣帝讳詧，昭明太子第三子也。封岳阳王，授雍州刺史。孝元被西魏所害，詧遂为魏附庸，称大定元年。以蔡大宝为相，时人比刘备遇孔明。詧性不好酒，尤恶见妇人，酷信佛法。谓尚书宋如周曰："卿可谤经？"如周踧踖(上子六切，下音迹。)自陈，惧而出，以告大宝。大宝曰："卿当不谤馀经，不信法华耳。"如周乃悟，经云随喜，面不狭长。如周面狭且长，故戏之耳。詧居处残毁，干戈日用，在位八年，愤惋而殂，年四十。子岿立。
○萧岿
明帝讳岿，宣帝第三子也。聪明有器识。大定元年，为太子。宣帝崩，太子即位，号天保元年。
十五年，周武帝平北齐，得传国玺，岿入周贺。武帝大会群臣及诸蕃客，周武自弹琵琶，令故齐主高纬起舞。达摩及故安德王延宗悲不自胜。舞讫劝岿，岿乃起舞。周武曰："梁主乃能为朕舞乎！"岿曰："陛下既自弹五弦，臣何敢不同百兽！"周武大悦。周武指齐氏故臣咤列长义谓岿曰："是登陴骂朕者。"岿曰："长义未能抱乐，翻敢吠尧。"周武大笑。初虽礼接，岿未深知之。至是，岿承间，乃陈父荷，太祖拯救之恩，并叙二国艰虞，唇齿掎角之事。辞理辩畅，因涕泗交流。周武亦为歔欷。自是礼遇日深，赐杂缯百段、马五匹，并赐齐宫伎女。遣归国，执岿手曰："待破突厥，必送梁王归江东。"岿途经古迹，莫不驻马赋诗，以叙其怀。至于江陵，凡三十首。女为秦晋王广妃。在位十四年而殂。
○萧琮
琮，明帝太子也。既立，赦其封内，改元宽运。琮性广仁有大度，博学有文义，兼善弓马。
明年，隋文征琮入朝。琮率其臣二百馀人朝于长安，群臣辞于送客堂，琮下马一一执别，莫不殒涕。既至，隋文帝留之，使崔弘度将兵攻江陵。江陵不守，于是国废。
○陈陈霸先
《陈书》曰：高祖武皇帝讳霸先，字兴国，小字法生，吴兴长城下若里人，汉太丘长陈实之后也。世居颍川，实玄孙准，晋太尉。准生匡。匡生达，永嘉南迁，为丞相掾，历太子洗马，出为长城令，悦其山水，遂家焉。尝谓所亲曰："此地山川秀丽，当有王者兴，二百年后，我子孙必锺斯运。"高祖以梁天监二年癸未岁生。少倜傥有大志，不治生产。既长，读兵书，多武艺，明达果断，为当时所推服。尝游义兴，馆于许氏，夜梦天开数丈，有四人朱衣捧日而至，令高祖开口纳焉。及觉，腹中犹热，高祖心独负之。
大同初，新喻侯萧暎为吴兴太守，甚重高祖，谓僚佐曰："此人方将远大。"及暎为广州刺史，高祖为中兵参军，随之镇。暎令高祖招集士马，众至千人，仍命高祖监宋隆郡。所部安化二县元不宾，高祖讨平之。寻监西江督护、高要郡守。先是，武林侯萧谘为交州刺史，以裒刻失众心，土人李贲连结数州豪杰同时反。遣高州刺史孙冏、新州刺史卢子雄将兵击之，冏等不时而进，皆败，于广州伏诛。子雄弟子略与冏子侄及其主帅杜天合、杜僧明共举兵，执江南督护沈𫖮，进寇广州，昼夜苦攻，州中震恐。高祖率精兵三千，卷甲兼行以救之。频战屡捷，天合中流矢死，众大溃，僧明遂降。梁武帝深叹异焉，授直阁将军，封新安子，邑三百户，仍遣画工图高祖而观之。
其年终，萧映卒。明年，高祖送丧还都，至大庾岭，会有诏高祖为交州司马，领武平太守，与刺史杨瞟(匹妙切。)南讨。十一年六月，军至交州，贲众数万于苏历江口立城栅以拒官军。瞟推高祖为前锋，所向摧陷，贲走典澈湖，于屈獠界立寨，大造船舰，充塞湖中，众军惮之，顿湖口不敢进。夜江水暴起七丈，注湖中，奔流迅激。高祖勒所部兵，乘流先进，众军鼓噪俱前，贼众大溃，贲窜入屈獠洞中，屈獠斩贲，传首京师。是岁，太清元年也。除振远将军、江西督护、高安太守、督七郡诸军事。
二年冬，侯景寇京师，高祖将率兵赴援，广州刺史元景仲阴有异志，将图高祖。高祖知其计，与成州刺史王怀明、行台选郎殷外臣等密议戒严。三年七月，集义兵于南海，驰檄以讨景仲。景仲穷蹙，缢于阁下。高祖迎萧勃镇广州。
十一月，高祖遣杜僧明、胡颖将二千人顿于岭上，并厚结始兴豪杰同谋义举，侯安都、张偲等率千馀人来附。萧勃闻之，遣锺休悦说高祖曰："侯景骁雄，天下无敌，前者授军十万，士马精强，然而莫敢当锋，遂令羯贼得志。以君疏外，讵可暗投？未若且住始兴，遥张声势，保此泰山，自求多福。"高祖泣谓休悦曰："仆本庸虚，蒙国成造。往闻侯景渡江，即欲赴援。今京都覆没，主上蒙尘，君辱臣死，谁敢爱命！君侯体则皇枝，任崇方岳，已不能摧锋万里，雪此冤痛，见遣一军，犹贤乎已，乃降后旨，使人慨然。仆行计决矣，凭为披述。"乃遣使间道往江陵，禀承军期节度。湘东王承制授高祖员外散骑常侍、持节、明威将军、交州刺史，改封南野县伯。
六月，高祖修嶂头古城，徙居焉。高州刺史李迁仕据大皋，遣主帅杜平虏率千人入赣石、鱼梁。高祖命周文育将兵击走之，迁仕奔宁都。承制授高祖通直散骑常侍、使持节、信威将军、豫州刺史、领豫章内史，改封长城县侯。寻授散骑常侍、使持节、都督六郡诸军事、军师将军、南江州刺史，馀如故。时宁都人刘蔼等资廷仕舟舻兵仗，将袭南康，高祖遣杜僧明等率二万人据白口，筑城以御之，迁仕亦立城以相对。二年三月，僧明等攻拔其城，生擒迁仕，送南康，高祖斩之。承制命高祖进兵江州，仍授江州刺史，馀如故。
六月，高祖发自南康，观者数万人。是时承制遣征东将军王僧辩督众军讨侯景。八月，僧辩军次湓城，高祖率杜僧明等众军及南川豪帅合三万人将会焉。时西军乏食，高祖先贮军粮五十万石，至是分三十万以资之。仍顿巴丘。会侯景废简文帝，立豫章嗣王栋，高祖遣兼长史沈衮奉表于江陵劝进。十一月，承制授高祖使持节，都督会稽、东阳、新安、临海、永嘉五郡诸军事，平东将军，扬州刺史，领会稽太守、豫州内史，馀并如故。
三年正月，高祖率甲士三万人、强弩五千张、舟舰二千乘，发自豫章。二月，次桑落洲，遣中记室参军江元礼以事表江陵，承制加高祖鼓吹一部。是时王僧辩已发湓城，会高祖于白茅湾，乃登岸结坛，刑牲盟约。进军次芜湖，侯景城主张黑弃城走。三月，高祖与诸军进克姑熟，仍次蔡州。侯景登石头城观望形势，意甚不悦，谓左右曰："此军上有紫气，不易可当。"乃以船〈舟步〉贮石，沈塞淮口；缘淮作城，自石头迄青溪十馀里中，楼雉相接。诸将未有所决，僧辩遣杜崱问计于高祖，高祖曰："前抑仲礼数十万兵隔水而坐，韦粲之在青溪，竟不渡岸，贼乃登高望之，表里俱尽，肆其凶虐，覆我王师。今围石头，须渡北岸。诸将若不能当锋，请先往立栅。"高祖即于石头西横陇筑栅，众军次连八城，直出东北。贼恐西州路断，亦于东北果林作五城，以遏大路。景率众万馀人、铁骑八百馀匹，结阵而进。乃命诸将分处置兵。贼直冲王僧志，僧志小缩，高祖遣徐度领弩手二千横截其后，贼乃却。高祖与王琳、杜龛等以铁骑悉力乘之，贼退据其栅。景仪同卢辉略开石头北门来降。荡主戴晃、曹宣等攻拔果林一城，众军又克其四城。贼复还，殊死战，又尽夺所得城栅。高祖大怒，亲率攻之，士卒腾栅而入，贼复散走。景与百馀骑弃槊执刀，左右冲阵，阵不动，景众大溃，遂北至西明门。景至阙下，不敢入台，遣其腹心取其二子而遁。高祖率众出广陵应接，会景将郭元建会元建奔齐，高祖纳其部曲三千人而还。僧辩启高祖镇京口。
五月，齐遣辛述围严超达于秦郡，高祖命徐度领兵助其固守。齐众七万，填堑，起土山，穿地道。高祖乃自率万人解其围，纵兵四面击齐军，弓弩乱发，齐平秦王中流矢死，斩首数百级，齐人收兵而退。高祖振旅南归，遣记室参军刘本仁献捷于江陵。承制授高祖使持节、散骑常侍、都督南徐州诸军事、征北大将军、开府仪同三司、南徐州刺史，馀并如故。及王僧辩率众征陆纳于湘州，承制命高祖代镇扬州。十一月，湘东王即位于江陵，改承圣元年。明年，湘州平，高祖旋镇京口。三年三月，进高祖司空，馀如故。
十一月，西魏攻陷江陵，高祖与王僧辩等进启江州，请晋安王以太宰承制，又遣长史谢哲奉笺劝进。十二月，晋安王至自浔阳，入居朝堂，给高祖班剑二十人。四年五月，齐送贞阳侯渊明还主社稷，王僧辩纳之，即位，改元曰天成，以晋安王为皇太子。初，齐之请纳贞阳侯也，高祖以为不可，遣使诣僧辩苦争之，往返数四，僧辩竟不从。高祖居常愤恨，密谓所亲曰："武帝虽磐石之宗，远播四海，至于克雪雠耻，宁济艰难，惟孝元而已，功业懋盛，前代未闻。我与王公俱受重寄，语未绝音，声犹在耳，岂期一旦便有异图。嗣主高祖之孙，元皇之子，海内属目，天下宅心，竟有何辜，坐致废黜。远求夷狄，假立非次。观其此情，亦可知矣。"乃密具袍数千领及锦彩金银，以为赏赐之具。九月壬寅，高祖召徐度、侯安都、周文育等谋之，仍部列将士，分赏金帛，水陆俱进。是夜，发南徐州讨王僧辩。甲辰，高祖步军至石头前，进遣勇士自城北逾入。时王辩方视事，外白有兵。俄而兵自内出，僧辩遽走，与其第三子頠相遇，俱出阁，左右尚数十人，苦战。高祖大兵寻至，僧辩众寡不敌，走登城南门楼，高祖因风纵火，僧辩穷迫，乃就擒。是夜，缢僧辩及頠。庚午，贞阳侯逊位，百僚奉晋安王上表劝进。十月己酉，晋安王即位，改承圣四年为绍康元年。壬子，诏授高祖侍中、大都督中外诸军事、车骑将军、扬南徐二州刺史，持节、司空、班剑、鼓吹并如故。仍诏高祖甲仗百人，出入殿省。
震州刺史杜龛据吴兴，与义兴太守韦载同举兵反。高祖命周文育率众攻载于义兴，龛遣其从弟北叟将兵拒战，北叟败归义兴。二年正月癸未，诛杜龛于吴兴，龛从弟北叟、司马沈孝敦并赐死。
二月庚申，高祖遣侯安都、周铁武率舸舰备江川，仍顿梁山起栅。三月戊戌，齐遣水军仪同萧轨、厍狄伏连、尧难宇、东方老、侍中裴英起、东广州刺史独孤辟恶、洛州刺史李希光并任约、徐嗣徽等，率众十万出栅口，向梁山。帐内荡主黄丛逆击，败之，烧其前军船舰。齐顿军保芜湖。高祖遣定州刺史沈泰、吴郡太守裴忌就侯安都，共据梁山以御之。
四月丁巳，高祖诣梁山军巡抚，五月甲申，齐兵发自芜湖。景申，至秣陵故治。高祖遣周文育屯方山，徐度顿马牧，杜棱顿大航南。己亥，高祖率宗室王侯及朝臣将帅于大司马门外白兽阙下刑牲告天，以齐人背约，发言慷慨，涕泗交流，同盟皆莫能仰视，士卒观者益奋。辛丑，齐军于秣陵故县跨淮立桥栅，引渡兵马。其夜至方山。侯安都、周文育、徐度等各引兵还京师。癸卯，齐兵自方山进及儿塘，游骑至台。周文育、侯安都顿白土岗，旗鼓相望，都邑震骇。高祖潜撤精兵三千配沈泰，渡江袭齐行台赵彦深于瓜步，获舟舰百馀艘、陈粟万斛。六月壬辰，齐兵潜至锺山龙尾。丁未，进至幕府山。高祖命众军秣马蓐食，迟明攻之。乙卯旦，自率帐内麾下出幕府山南，吴明彻、沈泰等众军首尾齐举，纵兵大战，侯安都自白不自引兵横出其后，齐师大溃，斩获数千人，相蹂藉而死者不可胜计，生执徐嗣宗，斩之以徇。追奔至于临沂，其江乘、摄山、锺山等诸军相次克捷。七月景子，诏授高祖中书监、司徒、扬州刺史，进爵为公，增邑并前五千户，并给油幢皂轮车。是月，侯瑱(他甸切。)以江州入附。遣侯安都镇上流，定南中诸郡。
八月癸卯，太府卿何𫖮、新州刺史华志各上玉玺一，高祖表以送台，诏归之高祖。是日，诏高祖食安吉、武康二县，合五千户。九月，进高祖位丞相、录尚书事、镇卫大将军，改刺史为牧，进封义兴郡公。丁未，中散大夫王彭笺称：今月五日平旦于御路见龙迹，自太里至象阙，亘三四里。庚申，诏追赠高祖考侍中、光禄大夫，加金章紫绶，封义兴郡公，谥曰恭。十月甲戌，敕丞相自今入问讯，可施别榻以近扆坐。二年正月壬寅，天子朝万国于太极东堂，诏加高祖班剑十人。八月甲午，进高祖位太傅，加黄钺，剑履上殿，入朝不趋，赞拜不名，并给羽葆鼓吹一部。丙申，加高祖前后部羽葆鼓吹。是时湘州刺史王琳拥兵不应命，高祖遣周文育、侯安都率众讨之。九月，诏进位相国，总百揆，封十郡为陈公，备九锡之礼。十月，进高祖爵为王，又命冕十有二旒，建天子旌旗。辛未，梁帝禅位。
永定元年冬十月乙亥，高祖即皇帝位于南郊，柴燎告天，大赦天下，改梁太平二年为永定元年。封梁帝为江阴王。赐民爵二级，文武二等。鳏寡孤独不能自存者人谷五斛。丙子，舆驾幸锺山，祠蒋常帝庙。戊寅，舆驾幸华林园，亲览辞讼，临赦囚徒。己卯，分遣大使宣劳四方。辛巳，追尊皇考曰景皇帝，庙号太祖；皇妣董太夫人曰安皇后。追谥前夫人钱氏号为昭皇后。立夫人章氏为皇后。癸未，尊景帝陵曰瑞陵，昭皇后陵曰嘉陵，依梁初园陵故事。立删定郎，治定律令。戊子，迁景皇帝神主祔于太庙。
夏四月甲子，舆驾亲祠太庙。乙丑，江阴王薨，诏遣太宰吊祭，司空监护丧事，凶礼所须，随由备办。以梁武林侯萧谘息李卿嗣为江阴王。初，侯景之平也，火焚太极殿，承圣中议欲营之，独阙一柱；至是有樟木大十八围，长四丈五尺，流泊陶家后渚，监军邹子度以闻。诏中书令沈众兼起部尚书，少府卿蔡俦兼将作大匠，起太极殿。甲寅，太极殿成，匠各给复。十二月庚申，侍中、安东将军临川王蒨率百僚朝前殿，拜上牛酒。甲子，舆驾幸大庄严寺，设无碍大会，舍乘舆法物。群臣备法驾奉迎，即日舆驾还宫。庚寅，高祖于太极东堂宴群臣，设金石之乐，以路寝告成也。
三年春正月己丑，青龙见于东方。丁酉，夜大雪，及明，太极殿前有龙迹见。甲午，广州刺史欧阳頠表称：白龙见于州江南岸，长数十丈；仙人见于罗浮山寺小石楼，长三丈所，通身洁白，衣服楚丽。北江州刺史熊昙朗杀都督周文育于军，举兵反。王琳遣其将常众爱、曹庆率兵援佘孝励。六月戊子，仪同侯安都败众爱等于左里，获琳从弟袭、主帅羊暕等三十馀人，众爱遁走。庚寅，庐山民斩之，传首京师。甲午，众师凯归。
丁酉，高祖不豫，遣兼太宰、尚书左仆射王通以疾告太庙，兼太宰、中书令谢哲告太社、南北郊。辛丑，高祖疾小瘳。故司空周文育之柩至自建昌。壬寅，高祖素服哭于堂，哀甚。癸卯，高祖临讯狱讼。是夜，荧惑在天尊。高祖疾又甚。景午，崩于璿玑殿，时年五十七。遗诏追临川蒨入纂。甲寅，迁殡于太极殿西阶。谥曰武皇帝，庙号高祖。葬万安陵。
