○心
《释名》曰：心，纤也。所识纤微，无物不贯也。
《礼记·礼运》曰：欲恶者，心之大端也。人藏其心，不可测度也。美恶皆在其心，不见其色也。欲一以穷之，舍礼何以哉？
又《祭义》曰：致乐以治心，则易直子谅之心油然生矣。易直子谅之心生则乐；乐则安，安则久，久则天，天则神；天则不言而信，神则不怒而威。致乐，以治心者也。
又《缁衣》曰：子曰："民以君为心，君以民为体。心庄则体舒，心肃则容敬。心好之，身必安之；君好之，民必欲之。心以体全，亦以体伤；君以民存，亦以民亡。"
又《大学》曰：欲修其，身者先正其心。
《左传·庄公》曰：楚武王伐随，入告夫人邓曼曰："余心荡矣。"邓曼叹曰："王禄尽矣。盈而荡，天之道也。故临武事，将发大命，而荡王心焉。若师徒无亏，王薨于行，国之福也。"王遂行，卒于𣗊(音门。)木之下。
又《昭公二十一年》曰：周景王铸无射。泠州鸠曰："王其以心疾死乎？"
《毛诗·柏舟》曰：我心匪石，不可转也。我心匪席，不可卷也。
又《谷风》曰：习习谷风，以阴以雨；黾勉同心，不宜有怒。
又《小弁》曰：我心忧伤，惄焉如捣。
又《巧言》曰：他人有心，予忖度之。
《周易·上系》曰：二人同心，其利断金。
《尚书·仲虺之诰》曰：以义制事，以礼制心。
又《太甲下》曰：有言逆于汝，心必求诸道。(人以言拂违汝心，必以道义求其意，勿拒逆之。)
又《说命》曰：启乃心，沃朕心。
又《泰誓》曰：受有臣亿万，惟亿万心。(人执异心不和谐。)予有臣三千，惟一心。(三千一心言同欲。)
又曰：斮朝涉之胫，剖贤人之心。
又《酒诰》曰：诞惟厥纵淫逸于非彝，用燕丧威仪，民罔不衋伤心。
又《周官》曰：作德，心逸日休；作伪，心劳日拙。(为德直道而行，于心逸豫，而各日美；为伪饰巧百端，于心劳苦，而事日拙不可为。)
《论语》曰：七十而纵心所欲，不逾矩。
又曰：回也，其心三月不违仁。
《史记》曰：吴公子季札初使北，过徐君，徐君好季札剑，口弗敢言。季札心知之，为使上国，未献。还至徐，徐君已死，于是乃解其宝剑，系之徐君冢树而去。从者曰："徐子已死，尚谁予乎？"季子曰："不然。始吾心已许之，岂以死倍吾心哉！"
《战国策》曰：苏秦为赵合从于楚威王，王曰："秦，虎狼之国，不可亲。寡人卧不安席，食不甘味，心摇摇然如悬旌无所终薄。"
《汉书·张耳传》曰：上从东垣过柏人，欲宿，心动，帝曰："柏人者，迫于人也！"不宿而去。
又《郑崇传》曰：尚书令赵彩碟谄，素害崇，知其见疏，因奏崇与宗族通，疑有奸，请治。上责崇曰："君门如市，人何以欲禁切主上。"崇曰："臣门如市，臣心如水。"
《东观汉记》曰：许辅，平原人，为县门下小吏。县令刘雄为贼所攻，欲以矛刺雄，辅前叩头，以身代雄。贼等遂戟刺辅，贯心洞背即死。东郡太守捕得贼，具以状上，诏书伤痛之。
《蜀志》曰：刘琮闻曹公来征，遣使请降。先主在樊闻之，率众南行，诸葛亮与友人徐庶并从，为曹公所追，获庶母。庶辞先主而指其心曰："本欲与将军共图王霸之业者，以此方寸之地也。今失老母，方寸乱矣，无益于事，请于此别。"遂诣曹公。
《晋书》曰：张华被诛。华曰："臣先帝老臣，中心如丹。臣不爱死，惧王室之难，祸不可测也。"
又曰：阮咸与籍为竹林之游，太原郭弈、高爽为众所推，见咸而心醉，不觉叹焉。
又曰：顾和。王导为扬州，辟从事。月旦当朝，未入，停车门外。周𫖮遇之，和方择虱，夷然不动。𫖮既过，顾指和心曰："此中何所有？"和徐应曰："此中最是难测地。"𫖮入，谓导曰："卿州吏中有一令仆才。"导亦以为然。
《齐书》曰：陆惠晓匪躬清恪，风神俊朗。何点每叹曰："惠晓心如明镜，遇形触物，无不朗然。"
又曰：南阳宋玄卿，有志行，早孤，为祖母所养。祖母病，玄卿在远辄心痛。大病则大痛，小病小痛，以此为常。
《南史》曰：贺道养工下筮，经遇工歌女，人病死，为筮之，曰："此非死也，天帝召之歌耳。"乃以土块加其心上，俄顷而苏。
《唐书》曰：宪宗问宰臣为理之要何先？裴垍对曰："先正其心。"上深然之。
又曰：魏州节度使田布以牙将史宪诚离间三军，度众终不为用，乃密表陈情，号哭拜授。其从事李石乃入启父灵，抽刀刺心曰："上以谢君父，下以示三军。"言讫而绝。
又曰：昭宗龙纪玄年，杭州刺史钱镠攻宣州，下之，擒刘浩，剖心以祭周宝。
《国语》曰：观其容而知其心矣。
又曰：谚曰："众心成城。"
《老子》曰：圣人无常心，以百姓心为心。
《管子》曰：心之在体，君之位也。九窍之有职，官之分也。心处其道，九窍修理。故曰上离其道，下失其事。
《晏子春秋》曰：景公田于署梁，十八日不返，晏子往见，公曰："夫子何遽，得无有故乎？"对曰："国人皆以君安野而好兽。"公曰："夫以狱讼不正，则太士子牛存焉；社稷宗庙不享，则太祝子游存矣；仓廪不实，申田存矣；国家之有馀不足骋乎，则吾子存焉。寡人有吾子，犹心有四支，故心得佚。"晏子曰："若心有四支而得佚，则可令四支一日无心乎？"公罢田而返。
又曰：崔杼杀庄公，敢不盟者戟钩其颈，剑承其心。晏子不与盟而出，上车，其仆将驰，晏子抚其手曰："鹿生于山野，命悬于庖厨，婴命有所悬矣！"成节而去。
又曰：一心可以事百君，百心不可以事一君。仲尼闻之曰："小子记之：胩子以一心事百君。"
《文子》曰：心者，形之主也；神者，心之宝也。
《列子》曰：鲁公扈、赵婴齐同见扁鹊，鹊曰："公扈志强而气弱，足于谋而寡断；婴齐志弱而气强，故少于虑而伤于专。若换汝之心，则均于善矣。"遂饮二人毒酒，迷死三日，剖胸探心，易而置之，救以神药，既寤如初。于是公扈反婴齐之室，而有其妻子，妻子不识。婴齐反公扈之室，而有其妻子，妻子亦不识也。
又曰：龙叔谓文挚曰："吾有疾，子能已乎？"文挚乃命龙叔背明而立，文挚从而向明理望之。既而曰："噫！见子之心矣，方寸之地虚矣，几圣人也！子心六孔通流，一孔不达(旧说圣人心有七孔)。今圣知为病者，或由此乎？"
孟子曰：人皆知粪其田，莫知粪其心，粪田不过苗利得粟，粪心易行而得所欲。何谓粪心？博学多闻。何谓易行？一欲止淫。
又曰：见孺子入井，皆有恻隐之心，非子父母也。无此心者，非人也；无善恶之心，非人也。
《庄子》曰：孔子曰："凡人心险于山川，难知于天。"
又曰：万恶不可纳于灵台。(司马注曰：心为神圣之台。)
又曰：至人之用心若镜，(郭象注曰：鉴物无错。)不将不迎，应而不藏。(来即应，去即止。)
《韩子》曰：西门豹性急，佩韦以自缓；已董安于心缓，佩弦以自急。
《子思子》曰：百心不可得一人，一心可得百人。
《孙卿子》曰：君子之学入乎耳，著乎心，布乎四支，动静皆可为法。
《公孙尼子》曰：心者，众知之要，物皆求于心。
《淮南子》曰：夫心者，五藏之主也。所以制使四支，流行血气，驰骋于是非之境，而出入于百事之门户者是也。
《抱朴子》曰：昔西施心病，卧于道侧，兰麝芬芳，见者咸美其容。
《笃论》曰：杜怒，与宋瓘书曰："吾年五十不见废弃者，遭明达君子，亮其本心，若不见亮，便刳心着地，正数斤肉耳，何足有所明耶！"
《傅子》曰：心有管龠，须言而发。
又曰：人皆知涤其器，而莫知洗其心。
《异苑》曰：郑玄师马融，三载无闻，融鄙而遣还。玄过树阴下假寐，梦见一父老以刀开其心，谓曰："子何学矣？"于是寤而即反，遂精洞典籍。融叹曰："《诗》、《书》、《礼》、《易》，皆已东矣。"
《列女传》曰：王子比干谏，纣以为妖言，妲己谓曰："吾闻圣人之心有七窍，窍有九毛。"遂剖视之。
《括地图》曰：无咸民食土死即埋之，其心不朽，百年复生，去玉关四万六千里。
《风俗通》曰：俗说无恙，无病也。凡人相问无病也。案《易传》：上古露宿患恙虫噬食人心，凡相访，问曰："无恙乎？"非谓病也。
《世说》曰：魏武云："人欲危已，己辄心动。"因语所亲小人曰："汝怀刀密来我侧，我必心动，使戮汝，但勿言，当厚相报。"怀刀者信焉，遂斩之。谋逆者挫气。
又曰：简文帝入华林园，顾谓左右曰："会心处不必在远，翳然林木，便自有濠梁想，觉鱼鸟自来见亲。"
《诸葛亮书》曰：吾心如秤，不能为人作轻重。
○肝
《说文》曰：肝，火藏也。
《释名》曰：肝，干也，于五行属木，故其体状有枝干也。凡物以木为干也。
《乐动声仪》曰：五藏肝仁，肝所以仁者何？肝，木之精也。仁者好生，东方者，阳也。万物始生，故肝象木色而有枝叶。
《史记》曰：盗跖日杀不辜壾，肝人之肉，暴戾恣雎，聚党数千人，横行天下，竟以寿终。
《汉书》曰：蒯通说韩信曰："今刘项分争，使人肝脑涂地，流离中野，不可胜数。"
又曰：息夫躬绝命辞曰："涕泣流兮雚兰，心结愲(音骨)兮伤肝。"
《魏末传》曰：诸葛诞杀文钦。及城陷，钦子鸯虎先入，杀诞，啖其肝。
《续晋阳秋》曰：会稽太守谢琰拒孙恩，恩帐下都督张猛于后斫马，琰堕地，遂杀之。高祖左里之捷生禽猛，送琰小子混，混刳肝，生食之。
崔鸿《十六国春秋·北凉录》曰：马权兄为凉将綦母诩所杀。权后杀诩，食其肝。
《括地图》曰：细民肝不朽，死八年复生，穴处，衣皮。
《庄子》曰：盗跖居太山，脍人肝而食之。
《吕氏春秋》曰：卫懿公有臣弘演，有所使。翟人攻卫，杀懿公，尽食其肉，独舍其肝。弘演至，报使见肝，尽哀而止曰："臣请为襮。"(音博)"因自杀，先出其肝，内公之肝。"齐桓公闻之复卫。(高诱注曰：襮，表也。)
《贾子》曰：武王伐纣，纣斗而死，弃之王门外。民蹈其腹，蹙其肾，践其肺，履其肝。武王以帏守之，民褰而入，以石抵之者犹未止。
《唐书》曰：天宝三年，有星如月，坠于东南，坠后有声。京师讹言："官遣枨捕人肝以祭天狗。"人相恐，畿县尤甚。发使安之。
《谈薮》曰：徐擒好为体语，尝体一人病痈，曰："朱血夜流，黄脓昼写，斜看紫肺，正视红肝。"
○肺
《说文》曰：肺，水藏也。
《释名》曰：肺，勃也，其气勃郁也。
《毛诗·荡·桑柔》曰：自有肺肠，俾民卒狂。
《博物志》曰：镠(音留)民其肺不朽，百年复生。
《白虎通》曰：肺所以义者何？肺者金之精，义者断决西方，亦杀成万物。故肺象金色，白系于鼻。
○脾
《说文》曰：脾，金藏也。
《释名》曰：脾，裨也，在胃下，裨助胃气，主化谷也。
陈思王《辩道论》曰：甘始论车师之西国，儿生，劈背出脾，欲其食少而努行也。
《白虎通》曰：脾之为言并也，所以并积气。
又曰：脾所以信何？脾者土之精，土尚任，养万物，无所私，信之至也。故脾象土色黄，系于舌。
○肾
《说文》曰：肾，水藏也。
《释名》曰：肾属水，主引水气灌注诸脉也。
《尚书·盘庚》曰：今我其敷心腹肾肠，历告尔百姓于朕志。(布心腹，言输诚于百姓以告志。)
《文子》曰：肾主鼻。
《白虎通》曰：肾所以知何？肾者水之精；知者进止，无所疑惑，水亦进而不惑，北方水，故肾黑阴，故肾双居。
○胆
《说文》曰：胆，连肝之府也。
《史记》曰：吴既赦越王勾践返国，苦身焦思，置胆于坐，卧即仰饮胆曰："汝忘会稽之耻乎？"
《魏志》曰：乐进字文谦，阳平卫国人。容貌短小，心胆烈，从太祖，为帐下吏。
又曰：袁绍在黎阳，将南渡，时程昱有七百兵守鄄城。太祖使人告昱，欲益二千兵，昱不肯，曰："袁绍拥十万众，自以所向无前，今见昱兵少，必不来攻。"太祖从之，绍果不往。太祖谓贾诩曰："程昱之胆，过于贲育。"
又曰：袁绍既并公孙瓒，兼四州地，众十馀万，诸将以为不可敌。公曰："绍志大而知小，色厉而胆薄，土地虽广，粮食丰，适所以为奉吾也。"
《吴志》曰：吕蒙病笃，孙权问曰："卿如不起，谁可代者？"对曰："朱然胆有馀，愚以为可任。"蒙卒，权假朱然节，镇江陵。
又曰：朱然长不过七尺，气候分明，内行修洁，其所文彩，惟施军器，馀皆质素，终日钦钦。常存战场，临急胆定，尤过绝人。
《管辂别传》曰：辂年十五，琅琊太守单子春雅有才度，欲见辂，辂造之，客百馀人，有能言之士。辂谓子春曰："府君名士，加有雄贵之姿，辂既年少，胆未坚刚，若欲相观，惧失精神，请先饮三升清酒，然后而言。"子春大喜，酌三升，独使饮之。于是辂与人人答对，言皆有馀。
《赵云别传》曰：云字子龙。先主入益州，云留守营。曹公争汉中地，运米北山下，数千万囊。黄忠以为可取，过期不还，云将数十人出围视忠。值曹公扬兵大出，云为前锋所击，且斗且却，公军散走，已复合，云陷敌，还入营，更大开门，偃旗息鼓。公疑云有伏兵，引去。云鼓震，以戎弩于后射公军，公军惊骇，因相蹂践，堕汉水死者甚多。先主明日自来视昨战处，曰："子龙一身都为胆。"
《宋书》曰：太学生会稽魏淮，以才学为王融所赏。既欲奉子良，而淮鼓成其事。太学生卢义、丘园宾窃相谓曰："竟陵才弱，王中书无断，败在目中矣。"及融诛，召淮入，舍人省诘问，遂惧而死，举体皆青。时人谓淮胆破。
《唐书》曰：武懿宗抚河北诸州。先是百姓有胁从贼者，后得归来，懿宗以为同反，尽生刳，取其胆，然后行刑，流血盈前，言笑自若。
又曰：孙思邈对卢昭邻曰："胆欲大而心欲小。"
黄帝《素问》曰：胆者，中心之官，断决出焉。
《白虎通》曰：胆者肝之府，肝者木之精，主仁。仁者苦不忍，故以胆断。是以仁者有勇，故胆断也。肝胆异处何？以其相为府也。肝者木精，木之为言牧也。人怒，无不色青目振张者，是其效也。
《西京杂记》曰：秦有方镜，广四尺，高五尺九寸。表里有明，人直来，照之影则倒见；以手掩心而来，即见肠胃、瘟糯历然。人有疾病，在内藏掩心照之，即知病之所在。女有邪心则胆张心动。秦始皇帝以照宫人，胆张心动者则杀之。
《世说》曰：姜维死时见剖，胆大如斗。
○胃
《说文》曰：胃，谷府也。
《释名》曰：胃，围也，受食物也。
《春秋玄命苞》曰：胃者，脾之府，主禀气；胃者，谷之委。故脾禀气也。
《魏略》曰：陈思王精意著作，食饮损减，得反胃病也。
《物理论》曰：腹胃五藏之府，陶治之大化也。
○肠
《说文》曰：肠，大小肠也。
《释名》曰：肠，畅也。畅胃气，去滓秽也。
《史记》曰：聂政刺杀韩累，因自披面抉眼，自屠出肠，遂以死。
又曰：卫绾为中郎将，郎官有谴，常蒙其罪，不与他将争；有功，常让他将。上以为廉，忠实无他肠。
《后汉书》曰：董卓将兵击韩遂，诏征卓为少府，不肯就，上书言："所将湟中义从及秦胡兵牵挽臣车，使不得行。羌胡弊肠狗态，(言羌胡心肠毕弊恶，情态如狗也。)臣禁不能止。"
《魏略》曰：丁冲为司隶校尉，后数岁，遇诸将饮，美不能止，醉，烂肠而死。
《吴书》曰：孙坚母怀坚，梦肠出绕吴昌门，寤而惧之，告邻母，母曰："安知非吉征。"
《梁书》曰：王伟尝为侯景作檄，檄湘东王。及景败，获伟，王怒，钉其舌，抽其肠而死。
《抱朴子》曰：欲得长生肠中清，欲得不死肠无屎。
《白虎通》曰：大肠小肠，心之府也，主礼。礼有分理，肠亦大小相承受也。
王子年《拾遗录》曰：北有浣肠之国，从口中引肠出，出而浣濯之，更递易其五藏。浣毕，啸傲而飞焉。
《楚辞·九章》曰：惟郢路之辽远，肠一夕而九回。
○膀胱
《广雅》曰：膀胱谓之脬。(音胞)
《释名》曰：胞，〈韦包〉(步交切。)也。〈韦包〉，虚空之言也，主以虚承水汋也。或曰膀胱，言体短而横广也。
《春秋玄命苞》曰：膀胱者，肺之府也。肺者断决，膀胱亦常张有势，故膀胱决难也。
○尻
《说文》曰：脽，尻也。(脽，音谁。)
《释名》曰：尻，寥也，所在寥牢深也。
《汉书》曰：文帝尝梦欲上天，不能，有一黄头郎推之上天，顾见其衣尻带后穿。(师古曰：衣尻带后，谓衣当尻上，而居革带之下处也。)觉而之渐台，以梦中阴目求推者郎，见邓通，其衣后穿，梦中所见也。召问其姓名，文帝甚悦，尊幸之。
王隐《晋书》曰：成都王攻洛，大驾幸北城。上观看孟豺，军人擘尻面天子。豺后降长沙王，以豺军人辱帝，东市斩之。
《晋中兴书》曰：胡毋辅之子谦之醉，与父语，常呼父字，辅之亦不怪也。常窥辅之，厉声曰："彦国老年，不得为尔！将令我尻背东壁。"辅之遽呼入，与共饮酒。其为放达如此。
京房《易妖占》曰：人生子无尻，国主以仇亡。
《淮南子》曰：北方人下尻。
