○磬
《说文》曰：磬，乐石也。古者毋句氏作磬。
《尔雅》曰：大磬谓之𪵑，徒鼓磬谓之蹇。郭璞曰："𪵑音嚣，以玉饰之。"
《礼记·明堂位》曰：垂之和锺，叔之离磬。
又曰：诸侯之宫悬，祭以白牡，击玉磬，诸侯之僣礼也。
《周礼·春官》眂瞭，掌击颂磬、笙磬。(磬在东方曰笙，生也。在西方曰颂，或作庸功也。)磬师，掌教击磬。
又曰：凫氏为磬也。
《毛诗·商颂》曰：既和且平，依我磬声。
《左传》曰：晋师从齐师入，自丘舆击马陉。齐侯使宾媚人，赂以纪甗玉磬。
《尚书》曰：徐州泗滨浮磬。孔安国注曰：泗水涯水中见石，可以为磬。
《论语》曰：击磬襄入于海。
又曰：子击磬于卫，有荷蒉而过孔氏之门者，曰："有心哉，击磬乎。"(子击磬者乐也。蒉，草器也。荷此器，贤人避世也。有心哉，善其音有所病于世。)
《国语》曰：鲁饿，臧文仲以玉磬如齐以籴。
《东观汉记》曰：王阜为重泉令。鸾集学宫，阜击磬，鸾应磬而舞焉。
《魏志》曰：武帝至汉中，得杜夔说旧法，始复设击轩悬磬。于今用之，受之于杜夔也。
《陈书》曰：吴明彻自寿阳入朝，舆驾幸其第，赐锺磬一部。
《三礼图》曰：胶广长三寸，长尺三寸半，十六枚同一笋虡，谓之编磬。在东方曰笙磬，在西方曰颂磬。
《山海经》曰：鸟危之山，其阳多磬。
又曰：小华之山，其阴多磬石。高山，泾水出焉，其中多磬。
《白虎通》曰：磬者，夷则之气，万物之成，其气磬，故曰磬有贵贱焉，有亲疏焉，有长幼焉。此三者行，然后王道得；王道得，然后万物成，天下乐之，故里衩磬也。
王子年《拾遗记》曰：浮瀛即瀛洲也。上有青石可为磬，长一丈而轻若鸿毛。
《洞冥记》曰：汉武帝起招仙灵阁于甘泉宫西，其上悬浮金轻玉之磬也。
王韶之《始兴记》曰：县下流有石室，内有悬石，扣之，声若磬，响十馀里。
《淮南子》曰：孟冬之月，北宫御女黑色，衣黑彩，击磬石。
又曰：禹以五音听政，悬锺鼓磬铎，置鼗，以待四方之士，为号曰："教寡人以道者击鼓，喻寡人以义者击锺，告寡人以事者振铎，语寡人以忧者击磬。"
《五经要义》曰：磬，立秋之乐也。
《吕氏春秋》曰：尧命夔拊石击石，以象上帝玉磬之音，以舞百兽。代本云叔所造，不知何代人。(又曰：无句作磬。《左史考》曰：尧时人。)
《周礼·冬官·考工记》：磬氏为磬，倨句一矩有半。(必先度一矩为句，一矩为股，而求其弦。既而以一矩有半触其弦，则磬之倨句也。磬之制有大小，此假矩以定倨句，非用其度也。)其博为一，(博谓股博。博，广也。)股为二，鼓为三。三分其股博，去一以为鼓博，三分其鼓博，以其一为之厚。(郑众云：股磬之上者也。鼓其下小者所当击也。郑玄谓股外面，鼓内面也。假令磬股广四寸半者，股长九寸，股广三寸，长尺三寸半，厚一寸。)已上则摩其旁，(郑玄云：磬声太上则摩鑢其旁也。郑玄谓太上声清也。薄而广则浊也。)已下则摩其端。(太上，声浊也。短而厚则清。)
又曰：磬师，掌教击磬，(教，教视瞭磬，亦编于锺也。)教缦乐宴乐之锺磬。(郑玄云：缦谓杂声之和乐者。《学记》曰：不学操缦，不能安纟玄宴。谓房中之乐。所谓阴声二乐，皆教其锺磬。)
《通礼义纂》曰：晋贺修奏：登歌之虡，采玉造小磬。宗庙殿用玉，郊丘用石，本法堂上乐，以歌为，故名歌锺歌磬。唐制设磬于坛土之西，歌锺于东近南北向，至匏竹立于坛下。
又曰：黄帝使伶伦造磬。
又曰：天地尚质，用石磬。宗庙殿庭尚文，用玉磬。必用之者，声清正者，阴阳之察，主于金石也。
又曰：唐礼：皇后享先蚕，设十二磬于辰位，阴阳之察，主于清浊。是用磬而不用锺也。
○瑟
《白虎通》曰：瑟者，闭也。所以惩忿窒欲，正人之德也。故曰瑟有君父之节。臣子之法商角，则君父有节，臣子有义，然后四时和，然后万物生，故谓之瑟。大瑟谓之洒，长八尺一寸，广一尺八寸，二十七弦。
《尔雅》曰：徒鼓瑟谓之步。
《三礼图》曰：雅瑟长八尺一寸，广二尺八寸，二十三弦。其常用者十九弦。其馀四弦，谓之蕃羸也。颂瑟七尺二寸，广尺八寸，二十五弦尽用也。
蔡邕《月令章句》曰：瑟前其柱则清，却其柱则浊。
《毛诗·鹿鸣》篇曰：呦呦鹿鸣，食野之苹。我有嘉宾，鼓瑟吹笙。
又《车邻》曰：既见君子，并坐鼓瑟。
《礼记》曰：清庙之瑟，朱弦而疏越，一唱而三叹，有遗音者也。此雅淡之乐也。言至和不在于音，故不须縆弦促柱以慆人心也。
《论语》曰：由之瑟，奚为于丘之门。
《阳货》曰：孺悲欲见孔子，孔子辞以疾。将命者出户，取瑟而歌，使之闻之。
又曰：仲尼问曾晳曰："点，尔何如？"鼓瑟希，铿尔，舍瑟而作，曰："暮春者，春服既成，冠者五六人，童子六七人，浴乎沂，风乎舞雩，咏而归。"
《周书》曰：师旷见太子晋。师旷束躅其足，曰："善哉！善哉！"王子曰："太师乎，何举足骤？"师旷曰："天寒之躅，是以数举也。"王子曰："请入坐。"遂敷席注瑟。师旷曰："歌无射。"曰："国诚宁矣，远人来观，修义经矣，好乐无荒。"乃注瑟于王子。
《汉书》曰：万石君石奋，其父赵人，姊能鼓瑟。高祖曰："若能从我乎？"曰："愿尽力。"于是高祖召其姊为美人。
又杨恽《报孙会宗书》曰：恽本秦人，能为秦声。妇，赵女也，雅善鼓瑟。
又曰：莽何罗及走趋卧内，顾入行，触宝瑟僵仆，金日䃅得抱何罗，因呼曰："何罗反！"
《吕氏春秋》曰：古朱襄氏之治天下，多风，阳气畜积，果实不成，故王建作为五弦之瑟以来阴，以定群。瞽瞍制五弦之瑟，作十五之弦舞，益以八弦为二十三弦。(高诱曰：王建，朱襄之臣。)
《慎子》曰：公输子巧用材也，不能以檀为瑟。
《韩诗外传》曰：赵王使人于楚，鼓瑟遣之曰："无失吾言。"使者受命，伏而不起，曰："大王鼓瑟，未尝若今日之悲也。"王曰："然。鼓瑟者，固方调也。"使者曰："调则可记其柱。"王曰："不可，天有燥湿，丝有缓急，柱有推移，不可记也。"使者曰："臣请此以谕，楚之去赵千有馀里，亦有吉凶之变，凶则吊之，吉则贺之，犹柱之有推移，不可记。
《典略》曰：百里奚，虞大夫。晋君以女为秦穆夫人，用奚为媵。奚亡走宛，楚人执之。秦穆公知其贤，欲厚货以求之，恐楚不与，乃以羖羊皮赎之，号五羖大夫。秦遂以霸。奚相秦，其妻佣浣入宫，见瑟者之自言能鼓瑟，歌曰："百里奚，母已死，葬南溪，坟已覆以紫。春莫黎，扼伏鸡，西入秦，五羖皮，今日富贵捐我为？"百里奚乃识之。
《尸子》曰：夫瑟二十五弦，其仆人鼓之，则为笑。贤者以其义鼓之，欲乐则乐，欲悲则悲，虽有暴君，为之立变。
《世本》曰：庖羲氏作瑟。瑟，洁也，一使人精洁于心，淳一于行也。
王子年《拾遗录》：白圆山，其形圆也。有木林，疾风震地而林木不动。以其木为瑟，故曰静瑟也。黄帝使素女鼓庖羲氏之瑟，满席悲不能已。后破为七尺二寸，二十五弦。
《韩子》曰：齐宣王问巨倩曰："儒者鼓瑟乎？"对曰："不也。瑟者也，以小弦为大声，以大弦为小声，是细大以易序，贵贱易位，儒者为害义，故不能。"宣王曰："善。"
○筝
《说文》曰：筝，鼓弦筑身乐也。
《风俗通》曰：谨按《礼乐记》筝，五弦筑身也。今并、凉州筝形如瑟，不知谁所改作也。按京房制五音，惟加瑟十三弦，此乃筝也。今雅乐，筝十二弦，他乐皆十三弦。如筝稍小曰云和，乐府不用。
《史记》曰：秦逐客，李斯上书曰："夫击瓮叩缶弹筝搏髀，而歌呜呜使快耳者，真秦之声。"
《晋书》曰：谢安婿王国宝，专利无检行。安恶其人，每抑之。武帝末年嗜酒，而会稽王道子昏蒏尤甚。于是国宝谗谀之计稍行于王相之间，而好利险陂之徒，以安功名盛极，构之，嫌隙遂成。帝召桓尹饮宴，谢安侍坐。帝令伊吹笛，伊神色无注，即吹为一弄，乃放笛云："臣于筝分乃不及笛，然自以韵合歌管，请筝歌并请吹笛人。"帝善其调达，乃敕御府，对曰："御府于臣必自不合，臣有一奴善相便串。"帝弥赏其放率，乃许召之。奴既吹笛，伊便抚筝而歌曰："为君既不易，为臣良独难。忠信事不显，乃有见疑患。周旦佐文武，金縢功不刊。推心辅王政，二叔反流言。"其声慷慨，俯仰可观。安泣下沾衿，乃越席而就之，捋其须曰："使君于此不凡。"帝甚有愧色。
《梁书》曰：羊侃字祖忻。身长七尺八寸，雅爱文史、及《孙吴兵法》。姬妾列侍，穷极奢靡。有弹筝人陆太喜，著鹿角爪，长七寸。舞人张净琬腰围一尺六寸，时人咸云能掌上舞。
《俗说》曰：谢仁祖为豫州主簿，在桓温阁下，闻其善弹筝，便呼之。既至，取筝与令弹。谢即理弦抚筝，因歌曰："秋风意殊道。"桓大以此知之，取谢引诣府。
《襄沔记》曰：辛居士名宣仲，陇西人。大明末，寓居襄阳县西六里，多植松竹，栖迟其下，静嘿不交尘俗。林中起一草庐，容膝而已。善弹筝。与淮南胡陶、京兆骆惠度同志为友，常共燕集此林。陶能吹笛，惠度工歌，拾林下弦管道韵，时人谓之三公乐。宋邵陵王休若为南雍州刺史，躬往造焉。宣仲正在林中弹筝，了不回顾，逡巡致筝于席，延邵陵与语，才述寒温而已。时邵陵客有述其旨者，授筝令弹，再三固请，答曰："幸非王门伶人，何事见逼？所胜于君者，正举止自由。若闻君鞠躬，复与君何异？"占对详雅，众不能屈。齐文惠临州，吴兴沈约奉教聘引，并不降志，约乃共论文章，宣仲辄言庄老。既各言其志，不能相屈。建武中，遇疾卒，惠度及陶并不知所终。
《英雄记》曰：吕布诣袁绍，绍患之，布不自安。固求还洛阳，绍听之。丞制使领司隶校尉遣壮士送布而阴杀之。布疑其图己，乃使人鼓筝于帐中，潜自遁出。夜中兵起，而布已亡。绍闻，惧为患，募追之，皆莫敢近。遂复归。
《郭煌实录》曰：索丞宗伯夷成善鼓筝，悲歌能使喜者堕泪。改调易讴，能使戚者起舞。时人号曰"雍门周"。
《魏略》曰：游楚好音乐，乃畜琵琶筝，每行，将以自随。
《吴质别传》曰：魏文帝与吴质书曰："斩泗滨之梓以为筝。"
《传子》曰：郝素善弹筝，虽伯牙妙手，吴姬奇声，何以加之！
传玄《筝赋序》曰：以为蒙恬所造。今观其器，上崇似天，下圆似地，中空准六合，弦柱拟十二月。设之则四象在，鼓之则五音发。斯乃智仁之器，岂蒙恬亡国之臣所能𫔰思哉？(合清乐筝，并十有二弦也。他乐皆十三弦。轧筝以行竹润其端而轧之。弹筝以骨爪，长寸馀，以代指也。)
○筑
《乐书》曰：筑者，形如颂琴，施十三弦，顶细，肩圆。品声按柱，鼓法以左手扼之，右手以竹尺击之，随调应律。唐代编入雅乐也。
《释名》曰：筑以竹鼓之也。如筝，细项。(案，今制身长四尺二寸，项长三寸，围四寸五分，项七寸五分，阔七寸五分，下阔六寸五分。)
《史记》曰：高渐离善击筑，与荆轲友。见轲刺秦王不中而死，乃变姓名入秦，欲为轲报仇。市中击筑而乞，人观而美，奏之。秦王闻，召之于前击之。王悦，犹以疑焉。熏其两目，置于帐中。王耽之，亲近于渐离。渐离望秦王叹息之声，举筑以击，中王膝，王怒之。
又曰：高祖过沛，大享故人父老，酒酣，高祖击筑而歌曰："大风起兮云飞扬，威加海内兮归故乡。"
又曰：荆轲之燕，与屠狗高渐离饮于燕市。酒酣，高渐离击筑，荆轲和，而于市中相乐也。已而相泣，旁若无人。
○准
《京房》曰：准，竹声不可以度调，故作准以定数。准之状如瑟，长一丈而十三弦。隐间九尺，以应黄锺之九寸，中央一弦下有书分寸，以为六十律清浊之节矣。
