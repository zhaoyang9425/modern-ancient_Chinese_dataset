○歌二
《家语》曰：孔子厄于匡，谓子路曰："汝歌，予和汝。"子路弹剑，孔子和之。曲终，匡人解甲。
又曰：孔子相鲁，齐人患其将霸，欲败其政，乃选好女子八十人，衣以文锦而舞容玑，及文马四十。季桓子受女乐，君臣淫荒，三日不听国政，郊至又不致膰(祭肉名也。)俎于大夫。孔子遂行，作歌曰："彼妇人之口，可以出走；彼妇人之谒，可以死败。优哉游哉，聊以卒岁。"
《吕氏春秋》曰：管子得于鲁，鲁束缚而槛之，使役人载而送之。齐皆讴歌而引。管子恐鲁之止而杀己也，欲速至齐，因谓役人曰："我为汝歌，汝为我和。"其和适宜走，役人不倦而取道甚远。管子可谓能因矣，役人得其所欲，己亦得其所欲。以此术也，是用万乘之国，其霸犹少。
又曰：周申喜亡其母，闻乞人歌于门下而悲之，动于颜色，自见而问焉何故。而乞与之语，乃是其母也。故父母之于子也，子之于父母也，一体而分，得同血气与而异息。若莽草之华实，树木之有根心，离处而通，忧思相感也。
又曰：禹年三十未娶。有行涂山，恐时日暮。吾娶必有应也。乃有白狐九尾而造禹，禹曰："白者，吾服也；九尾，其证也。"涂山人歌曰："绥绥白狐，九尾庞庞；成家成室，我都彼昌。"禹因娶涂山女。
《吴越春秋》曰：《采葛》，越之妇人伤越王用心，乃作《若何之歌》，辞曰："尝胆不苦味如饴，令我采葛以作丝。"
又曰：越王入吴，与诸大夫别于浙江，遂登船径去，终不反顾。越王夫人乃据船而哭，顾乌鹊啄江渚之虾，飞去复来。哭讫，即承之以歌，其辞曰："仰飞鸟兮乌鸢，何居食兮江湖。水中虫子曰虾，去复反兮呜呼。始事君兮去家，终我命兮君都。终来遇兮何辜？离我国兮入吴，妻为婢兮夫为奴。岁遥遥兮难极，冤痛悲兮心恻，呜呼哀兮忘食。"
《越绝书》曰：伍子胥走，至吴江上，见渔者，曰："来渡我。"渔者知其非恒人也，欲往渡之，恐众人知之，即歌而往过之曰："日炤炤侵以施，与子期甫芦之石奇。"子胥从。复歌曰："心中悲，曰巳施，子可渡何不出为？"船到即载，入船即伏。
《战国策》曰：齐人冯谖属孟尝君，愿寄食门下，孟尝君笑而受之。有顷，倚柱弹其剑铗，歌曰："长铗归来乎，食无鱼。"左右以告，孟尝君曰："食之，比门下之客。"复弹其剑铗，歌曰："长铗归来乎，出无车。"又弹其剑铗，歌曰："长铗归来乎，无以为家。"
《魏氏春秋》曰：阮籍少时游苏门山，有隐者，籍对之长啸，苏门生莞尔而笑。籍既降，苏门生亦啸，若鸾凤之音。籍乃假苏门生之论，以寄所怀。歌曰："日没不周西，月出丹渊中。阳精蔽不见，阴光代为雄。富贵俯仰间，贫贱何必终。"又歌曰："天地解兮六合开，星辰𫕥兮日月颓，我腾而上将何怀。"
《帝王世纪》曰：舜恭已无为，歌《南风之诗》，诗曰："南风之时兮，可以阜吾人之财兮。南风之薰兮，可以解吾人之愠兮。"
《尚书大传》曰：维五祀奏锺石，论人声，(始欲改尧乐。)及乃鸟兽咸变于前。(百兽率舞之属。)秋养耆老而春食孤子，乃浡然《招》乐，兴于大麓之野。报事还归二年，讠荧然乃作《大唐之歌》。(讠荧犹灼也。大唐之歌，美尧之禅也。)歌者三年，昭然乃知乎王世，明有不世之义。《招》为宾客而《雍》为主人。(招、雍皆乐音名也。宾人奏招，主人入奏雍也。)始奏《肆夏》，纳以《孝成》。(始谓尺入时也。纳谓荐贤时也。肆夏、考成皆乐章名也。)舜为宾客而禹为主人，(舜既使禹摄天子之事，于祭祀避之，居宾客之位。献之以酒则为亚贤也矣。)乐正道赞曰："尚考太室之义，唐为虞宾，(尚考犹言古考，谓往时也。太室，明堂之中央室也。义当为仪。仪，礼也。谓祭大室礼，先为舜，宾之也。)至今衍于四海。(衍犹溢也。言舜之禅天下至于今，其德义溢满四海也。)成禹之变，垂于万世之后。"帝乃唱之曰："卿云烂兮，(和气之明者也。)礼缦缦兮，(教化广远。)日月光华，旦复旦兮。"(言明明相代。)八伯咸进稽首曰："明明上天，烂然星陈；日月光华，弘于一人。"帝乃再歌曰："日月有常，星辰有行。四时从经，万姓允诚。施于论乐，配天之灵。迁于贤圣，莫不咸听，鼚乎鼓之，轩乎舞之，精华已竭，褰裳去之。"于时八风循涌，卿云丛丛。蟠龙偾信于其藏，蛟鱼跃踊于其渊。鱼{敝龟}咸出于其穴，迁虞而事夏也。
《孔丛子》曰：叔孙氏之车子鉏商，樵于野而获麟焉，众莫之识，以为之不祥，弃之五父之衢。冉有告曰："麋而肉角，岂天之妖乎？"夫子曰："今何在？吾将观焉。"遂泣曰："予之于人犹麟，仁兽出而死，吾道穷矣。"歌曰："唐虞世兮麟凤游，今非其时来何求，麟兮麟兮我心忧。"
又曰：哀公使以币如卫迎夫子，而卒不能官，故夫子而作《丘陵之歌》，曰："登彼丘陵，山施其阪。仁道在迩，求之若远。迷而不复，自婴屯蹇！"
又曰：楚王使奉金帛聘夫子。宰予、冉有曰："夫子之道于是行矣。"遂请见，问夫子曰："太公勤身苦志，七十而遇文王，孰与许由之贤？"夫子曰："许由，独善身者也；太公、兼天下者也。然今世无文王之君，虽有太公，孰识之哉？"乃歌曰："大道隐兮礼有基，贤人窜兮将待时，天下如一兮欲何之？"
《说苑》曰：曾子耘瓜而误斩其根，曾晳怒，援大杖击之。曾子仆地，有顷乃苏，蹶然而起，进曰："曩者参得罪于大人，大人得无疾乎？"退屏鼓琴而歌，令曾晳听其歌声而和。
《庄子》曰：孔子穷于陈、蔡之间。七日不火食，藿羹不糁，颜色甚惫，而歌于室不辍。
又曰：子桑户、孟子反、禽张三人相与友。有间而子桑户死，相和而歌。子贡曰："敢问临尸而歌，礼乎？"二子相视而笑："是恶知乎礼意也。"
又曰：庄子妻死，惠子吊之，箕踞鼓盆而歌。惠子曰："不哭亦足矣，歌不亦甚乎？"庄子曰："人且偃然寝乎巨室，而我哭之，是不通乎命，故止也。"
又曰：曾子居卫，捉衿而肘见，纳履而踵决，曳履而歌《商颂》，声满天地，若出金石。
夏侯玄《辨乐论》曰：昔伏羲氏因时兴利，教民田渔，天下归之，时则有《网罟之歌》。神农继之，教民食谷，时则有《丰年之咏》。黄帝备物，始垂衣裳，时则有《龙衮之颂》。
《古今乐录》曰：周文王时，凤凰衔书而至，文王乃作歌。
又曰：尧郊天地祭神在座上有响，诲尧曰："水方至，为宫，命子救之。"尧乃作歌。
又黄帝、尧之世，民乐无事，击壤之欢，庆云之瑞，因以作歌。
又曰：《白日落西山歌》者，沈攸之发荆州，未败之前，思归京师所作歌也。
又曰：《莫愁乐》者，亦因《石城乐》而有此歌。石城西有女子名莫愁，善歌谣，且石城乐和，中有忘愁声，因有此歌。
又曰：秦始皇祠水群，有黑头公从河中出，呼始皇曰："来受天宝。"乃与群臣作歌。
又曰：昔炎帝时，有娥之覆以玉筐，少选视之，燕遗二卵五色，北飞，逐之不及。二女作歌，始作北音。夏孔甲田于东阳，迷入民室。主人方乳，曰："后来大吉。"或曰："不胜之子必有殃。"孔甲取其子归，曰："为余子，谁敢殃之？"及成人，幕动折斧，被斩足，孔甲为作《斧斤之歌》，始为东音。周昭王征荆，辛余靡长且多力，为王右。涉汉梁败，王及祭公殒于汉中。辛余靡振王北济，又反振祭公。周公候之于西翟，实为长公。殷慗甲从宅西河，追思故处，始作西音，长公继是音以处西山。此盖四方之歌也。
又曰：许由者，古之贞固之士也。尧时，为布衣，徒步，不与远方交通，衣食财得自足。夏则巢居，冬则穴处。无杯杅，每以手捧水而饮之。人有见其饮无杯，以瓢遗之，许由受以操，饮毕辄挂于树枝。风吹树，瓢摇动，历历有声。许由尚以为繁扰，取而弃之。以清节约闻于尧。尧大其志，乃遣使以符玺禅为天子。于是许由喟然叹曰："匹夫结志，固如盘石。采山饮河，所以养性，非以求禄位也。放发一优游，所以安已不惧，非以贪天下也。"使者有愧，还以状报尧。尧知许由不可动，亦已矣夫。于是许由以使者言为不善，乃临河洗耳。樊坚见由方且洗耳，问之："耳有垢乎？"由曰："无垢，闻恶语耳。"坚曰："何等语者？"由曰："尧聘吾为天子。"坚曰："尊位何为恶之？"由曰："吾志在青云，何乃劣劣当作九州伍长乎？"于是樊坚方且饮牛，闻其言而去，耻饮子之下流，于是许由名布四海。尧既殂落，乃作《箕山之歌》曰："登彼箕山兮瞻望天下，山川丽崎，万物还普。日月运照，靡不记睹。游放其间，何所却虑。叹彼唐尧，独自愁苦，劳心九州，忧勤后土。谓余钦明，传禅易祖，我乐如何，盖不盼顾。河水流兮缘高山，甘瓜施兮弃绵蛮，高林肃兮相错连，居此之处傲尧君。"其后许由死，遂葬于箕山。
又曰：周太伯者，周太王古公之长子也。古公有子三人，长者太伯，次者虞仲，少者季历。季历之子名昌，昌即文王也。古公寝疾将死，国当有传，心欲以传季历，乃呼三子谓曰："我不起此病，继体兴者，其在昌乎？"太伯见太王传季历，于是太伯与虞仲俱去。被发文身以变形，托为王采药。后闻古公卒，乃还奔丧，哭于门外，示夷狄之人不得入王庭。于是季历谓："太伯长子也，伯当立，何不就？"太伯曰："吾生不供养，死不饭含，哭不临棺。不孝之子，焉得继父乎？断发文身，刑馀之人也，戎狄之民也。三者除焉，何可为君矣？"季历垂涕而留之，终不肯止。遂委而去，到江海之涯，吟咏优游，仰览俯观，求膏腴之处，遂适于吴。率以仁义，化以道德。荆越之人，移风易俗，成集韶夏，取象中国，乃太伯之化也。是后，季历作哀慕之歌章曰："先王即徂，长𫕥贤异都。哀丧腹心，未写中怀。追念伯仲，季我何如？栝桐萋萋，生于道周。宫馆徘徊，台阁既除。何为远去，使此空虚。支骨离别，垂思南隅，瞻望荆越，涕泪交流。伯兮仲兮，逝肯来游，自非二人，谁诉此忧？"
又曰：拘羑里者，谓纣拘文王于羑里也。文王未能政，候时修道德，百姓亲附。文王有子，其二子皆圣。是时崇侯虎与文王列为诸侯，德不及文王，常疾之。乃谮文王于纣曰："西伯昌，圣人也。长子发，仲子旦，皆圣。三圣合谋，将不利于君。君宜虑之。"纣曰："冠虽敝，宜加于上；履虽新，宜处于下。文王虽圣，安可克我？"崇侯谮文王至十，纣用其言，乃徙文王于羑里，欲杀之。于是文王四臣太颠、宏夭、散宜生、南宫适之属，往见文王。文王为𪾸：反目者，纣之好色也；拊桴其腹者，言欲得奇宝也；蹀躞其足者，使疾迅也。于是乃周流海内，经历丰土，得美女二人，水中太宝，白马朱鬛，以献于纣，陈其中庭。纣见之，仰天而叹曰："嘻哉！此谁宝？"散宜生趋而进曰："是西伯之宝，以赎刑罪。"纣曰："于寡人何其厚也。"立出西伯。纣谓宜生："谮岐侯者，长鼻决耳也。"宜生还，以状告文王，乃知崇侯虎谮之。文王在羑里时，演八卦以为六十四，作郁尼之辞。据于石，困于蒺藜，乃申愤以作歌章曰："殷道溷溷，浸浊烦兮。丹紫相合，不分别兮。迷乱声色，信谀言兮。〈门滔〉々之虎，使我蹇兮。幽闲牢狱，谁其言兮？无辜桎梏，谁所宣兮？遘我四人，皆忧勤兮。得此珍玩，且解大患兮。仓皇迄命，遗后昆兮。作此象变，兆在昌兮。钦承祖命，天不丧兮。遂临下土，在圣明兮。讨暴除乱，诛逆王兮。"
又曰：庄周者，齐人也。明笃学术，多所博达。进准见，方来却睹未发。是时齐涽王好为兵事，习用干戈。庄周儒士，不合于时。自以不用，行欲避乱，自隐于山岳。后有达庄周于涽王，遣使赍金百镒以聘相位，周不就。使者曰："金，至宝；相，尊官，何辞之为？"周曰："君不见夫郊祀之牛，衣之以朱采，食之以禾粟，非不乐也。及其用时，鼎镬在前，刀俎列后，当此之时，虽欲还就孤犊，宁可得乎？周所以饥不求食，渴不求饮者，便欲全身远害耳。"于是重谢，使者不得已而去。后引声歌曰："天地之道，近在胸臆；呼噏精神，以养九德。渴不求饮，饥不索食；避世俟道，志洁如玉。卿相之位，难可宜当。岩岩之石，幽而清凉，枕块寝处，乐在其央，寒凉回固，可以久长。"
杨泉《物理论》曰：始皇起骊山之冢，使蒙恬筑长城，死者相属。民歌曰："生男慎勿举，生女哺用晡。不见长城下，尸骸相支柱。"
《世说》曰：晋武帝问孙皓："闻南人好作《尔歌》，汝颇能不？"皓正饮酒，因举觞劝帝而言曰："昔与汝为邻，今与汝为臣；上汝一杯酒，令汝寿万春。"帝悔之。
《琴操》曰：王昭君，齐国王襄汉元帝时献入后宫。帝以妻单于，昭君心念乡土，乃作怨旷之歌曰："秋木萋萋，其叶萎黄。有鸟爰止，集于苞桑。既得升云，游倚惟房。志念幽沉，不得颉顽。我独伊何，改往变常。翩翩之燕，远集西羌。高山峨峨，河水泱泱。呜呼哀哉，忧心恻伤。"
