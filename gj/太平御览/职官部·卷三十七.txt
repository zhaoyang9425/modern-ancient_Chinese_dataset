○四征将军
征东将军
《魏志》曰：张辽字文远，为征东将军。征孙权，被甲持戟先登陷阵，冲垒入，至权麾下。
又曰：满宠字伯宁，为征东将军。诏曰："君典兵在外，专心忧公，赐田十顷、谷五百斛、钱二十万，以明清忠俭约之节。"
《晋书》：王浑平吴，转征东大将军，复镇寿阳。浑不尚刑名，处断明允。时吴人新附，颇怀畏惧。浑抚循羁旅，虚怀绥纳，座无空席，门不停宾。于是江东之士，莫不悦附。
征西将军
《东观汉记》曰：冯异为征西将军，入关征赤眉。
又曰：耿秉为征西将军，领抚单于。及薨，南单于举国发丧，犁面流血。
《魏志》曰：夏侯渊字妙才，为征西将军，守汉中。
《后魏书》曰：陆真，代人也。少善骑射，数从征伐，所在摧锋陷阵。前后以功为征西将军。
征南将军
《魏志》曰：夏侯尚字仁伯，渊从子也。文帝与之亲友，太祖定冀州，尚为军司马，常从征讨，迁征南将军。
又曰：曹仁为征南将军，鄢陵侯彰北征乌丸，文帝在东宫，为书戒彰曰："为将奉法，不当如征南耶！"
《晋书》曰：羊祜为征南将军，寝疾，求入朝。既至洛阳，会景献梓宫在殡，哀恸至笃。中诏申谕，扶疾引见，命乘辇入殿，无下拜，甚见优礼。
《后魏书》曰：司马景之，字洪略，晋汝南王亮之后。太宗时，归封苍梧公，加征南大将军。
征北将军
《魏志》曰：杜恕为幽州刺史，时征北将军程嘉屯蓟，尚书袁侃等戒恕曰："程申伯处先帝之世，倾田国让于青州。足下今俱杖节，共屯一城，宜深有以礼之。"
沈约《宋书》曰：衡阳王义季为征北将军、徐州刺史。
○四镇将军
△镇东将军
《魏志》曰：臧霸字宣高，太山华阴人也。亡命东海，以壮勇闻。太祖募索，得霸，见而悦之，以为琅琊相。文帝即位，迁镇东将军。
镇西将军
《魏志》曰：曹真字子丹。文帝即位，以真为镇西将军。
《蜀志》曰：马超，父腾，灵帝末与边章、韩遂等俱起事于西州。初平三年，遂、腾率众诣长安。汉朝以遂为镇西将军，遣还金城，腾为征西将军屯郿邬。
镇南将军
《蜀志》曰：黄权字公衡，伐吴败于白帝。既附魏，文帝曰："君舍逆效顺，欲追踪陈、韩耶？"权曰："臣降吴不可，归蜀无路，是以归命。败军之将，免死为幸，何古人之可慕！帝善之，拜镇南将军。
《吴志》曰：吕岱既定交州，进讨九真，斩获万数。又遣从事南宣国化，及徼外扶南、林邑、堂明诸王，各遣使奉贡。权嘉其功，进拜镇南将军。
《晋书》曰：杜预为镇南将军，缮兵甲，曜威武，乃简精锐，袭吴西陵督张政，大破之，以功增封三百六十五户。政，吴之名将也，据要害之地，耻以无备取败，不以所丧之实告于孙皓。预欲间吴边将，乃表还所获之众于皓。皓果召政，遣武昌监刘宪代之。故大军临至，使其将帅移易，以成倾荡之势。预处分既定，乃启请伐吴之期。
《后魏书》曰：唐和诣阙，世祖优之，待以上客。高宗以和归诚先朝，拜镇南将军。
镇北将军
《魏氏春秋》曰：许元字士宗，为镇北将军，都督河北诸军事。
《蜀志》：魏延字文长。先主大会群臣，问延曰："今委卿以重任，卿居之，欲云何？"延对曰："若曹操举天下而来，请为大王拒之；偏将十万之众至，请为大王吞之。"先主称善，众咸壮其言。先主践尊号，进拜镇北将军。
《晋书》曰：何曾为镇北将军。文帝使武帝、齐王攸送之，帝又过其子劭。曾先敕劭曰："客必过汝，汝当预严。"劭不冠带，停帝良久，曾深以为谴劭。曾见崇重如此。
○四安将军
△安东将军
王隐《晋书》曰：武帝伐吴，以王浑为安东将军。
《晋公卿礼秩》曰：世祖以扶风王骏为安东大将军。
安西将军
《魏志》曰：曹仁字子孝，太祖从弟也。少好弓马弋猎。俊豪并起，仁亦阴结少年，周游淮泗之间，遂从太祖为别部司马。太祖讨马超，以仁行安西将军。
安南将军
谢承《后汉书》曰：光武以岑彭为安南将军。
安北将军
沈约《宋书》曰：刘秀之，东莞莒人。少孤贫，有志操。为安北将军、雍州刺史。上车马幸新亭，视秀之发引。
○四平将军
△平东将军
王隐《晋书》曰：武帝伐吴，以王濬为平东将军。
平西将军
《蜀志》曰：马超闻先主围刘璋于成都，密书请降。先主遣人迎超，超将兵径到城下。城中震怖，璋即稽首，以超为平西将军。
沈约《宋书》曰：临川王义庆为平西将军。
平南将军
王隐《晋书》曰：武帝伐吴，以胡奋为平南将军。
平北将军
《魏志》曰：太祖征冀州，张燕求佐军，拜平北将军。
○杂号将军上
△镇军将军
《魏志》曰：黄初七年，魏文以陈群为镇军大将军，录尚书事，受顾命。
又曰：甘露元年，以石苞为镇军将军。
沈约《宋书》曰：齐王攸为镇军将军。
抚军将军
《魏志》曰：黄初四年，以司马宣王为抚军大将军辅政。
又曰：齐王嘉平三年，以司马景王为抚军大将军辅政。
《语林》曰：简文为抚军时，坐床上生尘，不听左右拂去，见鼠行迹，视以为嘉。有参军见鼠，以手板格煞之，抚军谓曰："无乃不可乎？"
征虏将军
《东观汉记》曰：祭遵为征虏将军，廉洁奉公，光武叹曰："安得忧国奉公如祭征虏者乎？"
《魏志》曰：太祖以临淄侯植为征虏将军，遣救曹仁，呼有所敕而植醉，于是罢之。
又曰：南阳周太好立功，善用兵，以为征虏将军。
沈约《宋书》曰：征虏将军，世号金紫将军。
冠军将军
《史记》曰：楚义帝，以宋义为卿子冠军。
《汉书》曰：武帝以霍去病征匈奴，功冠三军，封冠军侯。
《魏志》曰：正始中，以文钦为冠军将军、扬州刺史。
《晋起居注》曰：武帝泰始七年，诏曰：议郎胡奋开爽忠亮，有文武才干，历位外内，涉练戎事，威略之声著于方外，其以奋为冠军将军。
《齐书》曰：刘悛尝从驾登蒋山，上数叹曰："贫贱之交不可忘，糟糠之妻不下堂。"顾谓悛曰："此况卿也。世言富贵好改其素情，吾虽有四海，今日与卿尽布衣之适。"悛起，拜谢，迁冠军将军。
《晋书·载记》曰：符坚寇晋，以姚苌为龙骧将军，督益、梁州诸军事，谓苌曰："朕本以龙骧建业，龙骧之号，未曾假人，今特以相授。山南之事，一以委卿。"坚左将窦冲进曰："王者无戏言。此将不祥之征也，惟陛下察之。坚默然。
车频《秦书》曰：苻坚与符健西入关。坚时年十二，未有军号，健梦有天神遣使者，朱衣武冠，拜坚为龙骧将军。后加此官，以应神梦。
《羊祜别传》曰：先时吴童谣云："阿童复阿童，衔刀浮渡江。不畏岸上虎，但畏水中龙。"祜闻之曰："此必水军有功。"即表王濬为龙骧将军，谋伐吴。
辅国将军
《晋书》：王导为辅国将军。导上笺曰："昔魏武，达政之主也；荀文若，功臣之最也，封不过亭侯。仓舒，爱子之宠，赠不过别部司马。以此格万物，得不局迹乎！今者临郡，不问贤愚豪贱，皆加重号，辄有鼓盖。时有不得者，或为耻辱。天官混杂，朝望颓毁。导忝荷重任，不能崇浚山海，而开创乱源，饕窃名位，取紊彝典，谨送鼓盖加崇之物，请从导始。庶令雅俗区别，群望无惑。"
王隐《晋书》曰：王濬为辅国将军。
又曰：羊琇以辅国将军、开府仪同三司。
领军将军
《魏志》曰：文帝即位，拜曹休为领军将军。
《晋书》曰：纪瞻转领军将军，当时服其严毅。虽恒疾病，六军敬惮之。瞻以久病，请去官，不听，复加散骑常侍。及王敦之逆，帝使谓瞻曰："卿虽病，但为朕卧护六军，所益多矣。"
《晋阳秋》曰：韩康伯年四十九，拜领军。疾病，占候者云"不宜此官"，固请，徙之。
何法盛《晋中兴书》曰：陶回拜领军将军，加散骑常侍。性方范，不畏强御。丹阳尹桓景颇以佞事司徒王导，导甚昵之。回常慷慨谓景非正人，不宜亲狎。会荧惑守南斗经旬，王公语回曰："南斗，扬州分，而荧惑守之，吾当逊位以厌此讁。"回答曰："公以明德作镇，辅弼圣主，当亲忠贞，远邪佞；与桓景造膝，荧惑何由退舍！"导深愧之。
《梁书》曰：胡曾祐拜领军将军，厚自封植，以所加鼓吹恒置斋中，对之自娱，人曰："此是羽仪，公名望隆重，不宜若此。"答曰："我性爱之，恒须见耳。"或出游，亦以自随。士人笑之。
《唐书》曰：贞元十一年，以前太子宾客李愿为左领军大将军，李凭为右威卫大将军。依前兼中丞，皆太尉晟之子，以免丧故，晟诸子同日授官者凡九人。
护军将军
王隐《晋书》曰：王敦将复作逆，明帝问曰："何如？"应詹厉然慷慨答诏，曰："陛下宜奋赫斯之威，臣等当负戈从戎，以顺讨逆，诚社稷之计也。"即以詹为护军将军，同心灭敦。
中军将军
《汉书》曰：冯奉世字子明。元帝以为中军将军，屯首阳。
《魏志》曰：曹真持节，都督中外诸军事，以中军将军受顾命。
王隐《晋书》曰：太始元年，以羊祜为中军将军，总宿卫。
游击将军
《史记》曰：汉高祖以陈豨为游击将军。
《汉书》曰：太祖太初元年，以苏建、韩说为游击将军。
袁宏《汉记》曰：建武二年，以邓隆为游击将军，助朱浮攻彭宠。
《魏志》曰：卞阑，少有才学，为游击将军，加散骑常侍。
《山涛启事》曰：游击将军诸葛冲精果有文武才，拟补兖州。诏答曰："冲领兵未？"欲出之。
积射将军
《后周书》曰：于谨除积射将军，又随广阳王元深征鲜于修礼。停军中山，侍中元晏言于灵太后曰："广阳王以宗室之重，受律专征，今乃盘桓不进，坐图非望。"又有于谨者，智略过人，为其谋主。风尘之隙，恐非陛下纯臣矣。"灵太后诏，于尚书省门外立榜，募能获谨者，许重赏。谨闻之，乃谓广阳王曰："今女主临朝，取信谗佞，脱不明白殿下素心，便恐祸至无日。谨请束身诣阙，归罪有司，披露心腹。"深遂许之。谨遂到榜下曰："吾知此人。"众共诘之。谨曰："我即是也。"有司以闻。灵后引见之，大怒。谨备述广阳忠款，兼陈停军之状。灵后意解，舍之。
《世语》曰：积射将军樊震对武帝称邓艾之忠。
积弩将军
沈约《宋书》曰：积弩将军，晋官也。
《齐职仪》曰：积弩将军，品第四，银章、青绶、武冠、绛朝服、佩水苍玉。
晋太康十年，立积弩、积射营各二千五百人，并以将军领之。
强弩将军
《汉书》曰：元狩元年，以李沮为强弩将军，伐匈奴。
又曰：太初二年，以路博德为强弩将军。
又曰：神雀二年，以许延寿为强弩将军迁大司马。
傅畅《晋赞》曰：晋文王，晋台置强弩将军，掌宿卫。
殿中将军
《玄中记》曰：汉桓帝时，出游河上，忽有一青牛从河中出，直走荡桓帝边，人皆走，太尉何公为殿中将军，有勇力，辄走逆之。牛见公往，乃反，走还河，未至河，公及牛，乃以手拔牛，左足脱，以右手持斧斫牛头，杀之。此青牛者，是万年木精也。
《语林》曰：庾公欲伐王公，先书与郗公曰："老贼转欲辀张，殿中将军旧用才学士，以广视听，而顷悉内面墙人，是欲蔽主之明。便欲勒数州之众，以除君侧之恶。今年之举，蔑不济矣。"
员外将军
《后魏官氏志》曰：员外将军从第八品。
直阁将军
《后魏书》曰：杨晔字延季，弘农华阴人也。性雅厚，颇有文学，起家奉朝请，稍迁直阁将军。
萧子显《齐书》曰：王敬则，晋陵南沙人也。生而紫胞，年长而腋下生乳，各长数寸，梦骑五色狮子。明帝即位，为直阁将军。
《齐书》曰：刘善明为直阁将军。五年，青州没虏，善明母陷北虏，移置桑干。善明布衣蔬食，哀戚如持丧。明帝每见，为之叹息，时人称之。
