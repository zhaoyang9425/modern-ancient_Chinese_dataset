○甲下
《吴越春秋》曰：勾践使大夫种于吴曰："窃闻大王兴大义，诛强救弱，越使贱臣种以先人藏器及甲二十领以贺君。"
又曰：公子光伏甲士于私室，具酒而请王僚。王僚乃被棠夷之甲三重，使兵卫至光家之门，夹陛带甲左右皆王僚之亲戚也。专诸置鱼肠剑炙鱼腹中而进之，刺王僚，贯达背，王僚立死。
《献帝春秋》曰：越骑校尉伍孚以董卓无道，欲身自杀之。内贯小铠拔佩刀诣卓。卓送出阁，执手告别。孚引刀刺卓。卓多力，却不中。即杀孚，夷其族。
《董卓传》曰：卓孙年七岁，爱以为己子。为作小铠胄，使骑𫘝(音决)𫘨(音啼)马，与玉甲一具。俱出入，以为麟驹凤雏，至杀人之子，如蚤虱耳。
《晋建武故事》曰：王敦死，秘不发丧。贼于水南北渡攻宫垒栅，皆重铠浴铁。都督应詹等出精锐距之。
《宋元嘉起居注》曰：御史中丞刘损奏：前广州刺史韦朗于广州所部作犀皮铠六领，请免朗官也。
《邺中记》曰：石季龙左右置直卫万人，皆五色细铠，光曜夺目。
伏侯《古今注》曰：章帝建初三年，丹阳宛陵入掘地得甲一。
《述异记》曰：干罗者，慕容廆之十一世祖也。著金银襦铠，骑白马，金银鞍勒，自天而坠，鲜卑神之，推为君长。
《家语》曰：孔子言于定公曰："家不藏甲，古之制也。今三家过制，请皆损之。"
《管子》曰：葛卢之山，发而出黄金。蚩尤受之，制以为剑铠。(言其始也。)
《孟子》曰：矢人岂不仁于函人哉？矢人惟恐不伤人，函人惟恐伤人。巫匠亦然，故术不可不慎也。(赵岐章句曰：矢，箭也。函，铠也。)
《孙卿子》曰：楚人鲛革犀兕以为甲，坚如金石。
《慎子》曰：藏甲之国，必有兵道。
《盐铁论》曰：强楚劲郑，有犀兕之甲。
《吕氏春秋》曰：田赞补衣而见荆王，王曰："先生之衣何其恶也？"赞曰："衣又有恶于此者。"王曰："可得而闻乎？"对曰："甲恶于此。"王曰："何谓也。"对曰："甲冬日则寒，夏日则暑，衣无恶乎？(恶乎甲者。)赞也贫，贫故衣恶。今大王万乘之主，富厚无敌，而好衣民以甲，臣弗得也。意者为其义也。甲之事，兵之事也。刈人之颈，刳人之腹，堕人之城郭，刑人之父子，其名又甚不荣也。"
《吕氏春秋》曰：邾之故法，为甲裳衣帛。(以帛缀甲。)公息忌谓邾君曰："不若以组。凡甲之所以为固者，以满窍也。今窍满矣，而任力者半。组则不然，窍满则尽任力矣，"邾君以为然，曰："将何所得组？"公息忌对曰："上用之，则民为之矣。"邾君曰："善。"下令，令官为甲必以组。公息忌知说之行也，因令其家皆为组。人有伤之者，曰："公息忌知所以欲用组者，其家多为组也。"邾君不说，于是乎止官无以组，(以用。)邾君有所尤也。为甲以组而便，公息忌虽多为组何损？以组不便，公息忌虽无为组，亦何益？为组与不为组，不足以累公息忌之说，用组之心，不可不察。
又曰：赵攻中山。中山有多力者曰："丘鸠衣铁甲，操杖，击无不碎，冲无不陷。以车投车，以人投人。"
《说苑》曰：孔子之匡，简子杀阳虎，孔子似之，甲士以围孔子之舍。子路怒，备戟将下斗，孔子止之，曰："何仁义之不免俗也。夫诗书之不习，礼乐之不修，是吾之过也。若非阳虎而以为阳虎，则非丘之罪也夫！由歌，方和汝。"子路歌，孔子和之，三终而甲罢。
崔寔《政论》曰：贪饕之吏，竞纳财用，狡猾之工，复盗窃之。至以麻枲被弓弩，铁淬醘中令脆易治，铠孔又褊小不足容入。凡汉所以能制胡者，徒襦铠弩之利也，今铠则不坚，弩则不劲，永失所恃矣。
《抱朴子》曰：屠犀为甲，给乎专政之服；裂翠为华，集乎后妃之首。虽出于幽谷，迁于乔木，然为二物之计，未若栖窜于林薄，摄生乎榛薮。
《文选》曰：介胄被霑汗。
又曰：金练照海浦。(注：练，甲也。)
又曰：玄甲耀日。
陈林《武库赋》曰：铠则东胡阙巩，百炼精刚。函师震椎，韦人制缝。玄羽缥甲，灼龠流光。
孔融《寘刑论》曰：古圣作犀兕革铠，今盆领铁铠，绝圣甚远。
魏武《军策令》曰：袁本初铠万领，吾大铠二十领；本初马铠三百具，吾不能有十具。见其少遂不施也。吾遂出奇破之，是时士卒精练，不与今时等也。
曹植表曰：先帝赐臣铠，黑光、明光各一具，两当铠一领，环锁铠一领，马铠一领，今世以升平，兵革无事，乞悉以付铠曹。
殷仲堪《相王笺》曰：奉所赐马铠，既足以奖厉懦心，又以光华远任。
庾翼《与燕王书》曰：今致襦铠一领，兜鍪一副。
又曰：邓百川昔送此犀皮两当铠一领，虽不能精好，复是异物，故复致之。
李尤《铠铭》曰：甲铠之施，扞御锋矢。尚其坚刚，或用犀兕。内以存身，外不伤害。有似仁人，厥道广大。好德者宁，好战者危。专智恃力，君子不为。
○兜鍪
《广雅》曰：兜鍪谓之胄，铔锻谓之鏂鍭。(上音欧，下音侯。)
《说文》曰：兜鍪，首铠也。
《易》曰：离为甲胄。
《诗》曰：公徒三万，贝胄朱綅。(毛苌曰：贝胄，具饰也。朱綅，以朱綅缀之。綅，子林功。)
《礼记》曰：献甲者执胄，献杖者执末。
又曰：临哀则必有哀色，执绋(甫勿切。)不笑，临乐不叹。甲胄则必有不可犯之色。(貌与事宜相配也。)
又曰：车则梚绥，执以将命。甲若有以前之，则执以将命，无以前之，则袒櫜奉胄。(郑玄注曰：袒其衣，出兜鍪以致命。櫜，铠衣也。)
《左传》曰：公及邾师战于升陉，我师败绩。邾人获公胄，悬诸鱼门。(杜预曰：胄，兜鍪也。鱼门，邾城门。)
又曰：秦师袭郑，过周北门，左右免胄而下。
又曰：晋侯败狄于箕。先轸曰："匹夫逞志于君而无讨，敢不自讨乎！"免胄入狄师，死焉。狄人归其元，面如生。
又曰：晋楚战于鄢陵，郄至见楚子必下免胄而趋风。(疾如风也。)楚子使工尹襄问之以弓。(问，遗也。)郄至见客，免胄承命曰："君之外臣，从寡君之戎事，以君之灵，间蒙甲胄，(间，尤近也。)不敢拜命。"(介者不拜。)三肃使者而退。
又曰：楚白公乱，叶公亦至，及北门，或遇之，曰："君胡不胄？国人望君如望慈父母焉。盗贼之矢若伤君，是绝民望也。若之何不胄？"乃胄而进。又遇人曰："君胡胄？国人望君如望岁焉，日月以冀，若见君面，是得艾也。(艾，安也。)而又掩面以绝民望，不亦甚乎？"乃免胄而进。(言叶公得民心也。)
《谷梁传》曰：古者被甲婴胄，非以兴国也，则以征无道。岂曰以报其耻哉！
《汉书》曰：《王莽传》云：元始五年，策王莽加九命之锡，于是稽首拜受甲胄一具。
《后汉书》曰：刘虞积忿公孙瓒不已，自率兵十万攻瓒。将出，从事代郡程绪免胄而前曰："公孙瓒虽有过恶，而罪名未正。明公不先告晓使得改行，以武临之，瓒必悔祸谢罪，所谓不战而服人也。"虞以绪临事沮议，斩之以徇，戒军士曰："无伤馀人，杀一伯珪而已。"虞遂大败，斩虞于蓟市。
《东观汉记》曰：祭遵薨，丧至河南。博士范升上疏曰："遵为将军，虽在军旅，心存王室，不忘俎豆，可谓守死善道者也。"乃赠将军给侯印绶，遣校尉发骑士四百人被玄甲兜鍪，兵车军阵送葬。
又曰：建武六年，马武与众将上陇击隗嚣，身被甲兜鍪，持戟奔击，杀数十人。嚣追兵尽还，武中矢伤。
又曰：上征彭宠，朱浮上疏切谏曰："连年距守，吏士疲劳，甲胄生虮虱，弓弩不得弛。上下相率焦心，大兵冀蒙救护生活之恩，陛下辍忘之于河北，诚不知所以然。"
《献帝春秋》曰：孙策获太史慈，谓曰："孤昔与卿神亭之役，若为卿先如何？"慈谓曰："不敢面欺，若兜鍪带不断，未可量也。"
《吴志》曰：太史慈与孙策战于神亭，策得慈兜鍪。
《吴历》曰：诸葛修作东兴遏，魏军拒之。时寒雪，恪使丁奉等皆解铠，但着兜鍪，持刀缘遏上，北军见祼身缘遏，皆大笑，不即严兵。便乱斫，遂破北军。
《晋书·天文志》曰：魏文帝黄初六年十月，有星孛于少微，历轩辕，占曰："兵丧，除旧布新之象。"时帝军广陵，辛丑，帝亲御甲胄观兵。
沈约《宋书》曰：元嘉二十七年，北讨至陕。虏多纵突骑，众军患之。薛安都怒甚，乃脱兜鍪，解所带铠，惟着绛纳两当，械马亦去具装驰奔，以入贼阵。猛气咆哮，所向无前。当其锋者，应刃而倒。贼忿之，夹射不能中。如是者数四，每一入，众无不披靡。
王琰《宋书》曰：晋康太守刘思道攻广州杀刺史羊希。龙骧将军陈伯绍讨之，思道迎击之，杀伤甚众。会绍髻解，兜鍪坠地，退走见禽。
车频《秦书》曰：苻登，坚族曾孙。坚死，登自立，皆刻兜鍪作"死休"字示士。以必死为度，故战所向无前。
崔鸿《前秦录》曰：苻坚末，慕容冲率众登城，坚身贯甲胄，飞矢满身。
《后周书》曰：突屈之先臣于茹茹，居金山之阳，为茹茹铁工。金山形似兜鍪，其后谓兜鍪为突厥，因以为号。
《春秋繁露·服制象》曰：夫执介胄而后能距敌者，固非人之所贵也。
《孝经援神契》曰：欲去恶鬼，须具五刑，五人皆持大斧，着铁兜鍪，将之，常使去四五十步，不可令近人也。
《战国策》曰：苏秦说韩王曰："韩之剑，当敌则斩甲盾鞮鍪。"
《国语》曰：靡笄之役，郄献子伤，曰："余病矣。"张御曰："受命于庙，受服于社，甲胄而效死，戎之政也。"
又《晋语》曰：郄至甲胄而见客，免胄而听命。
乐资《春秋后传》曰：吴越令魏武侯厉众。五年，秦人兴师而临西河，魏士闻之，介胄不待令而奋击，杀秦人者万数。
《英雄记》曰：袁绍为公孙瓒所围，别驾田丰扶绍入空垣。绍脱兜鍪抵地云："丈夫当前斗死，而返逃入墙间，岂可得活。"(一云：入匿墙间。)
卢綝《晋书四王起事》曰：建武元年，天子还洛阳。右将军张方启曰："陛下自邺来还，宜询宗庙。"天子出，因便刦(居邺切。)启移都。其夜，方悉引兵从西明、广阳诸城门入，自领五千骑，皆捉铁缠槊击。兜鍪燋苷皆用凉州白鹖毛，望之若茶。
周迁《舆服杂事》曰：刺挍者，挍人之执刺兵者也。首戴虎皮胄。
《传》曰：蒙皋貔比以犯陈蔡，因是有虎皮胄焉。蜀队戴贝胄被犀角，此古制也。《诗》云：贝胄朱綅，谓以贝齿饰胄，朱缕缀之也。胄插以翟尾，垂以红絮，朱綅之象也。
《晋令》曰：军列营，步骑士以下，皆着兜鍪。
郭义恭《广志》曰：獠(音老)在牜羊柯，兴古、郁林、交趾、苍梧，皆以朱漆皮为兜鍪。
《家语》曰：孔子对鲁哀公曰："介胄执戈者，无退懦之气，非体纯猛，服使之然。"
《孔丛子》曰：陈王曰："将居军之礼，胜败之变，如之何？"太师曰："介胄在身，执锐在列，虽君父不拜。"
又曰：子高曰："夫儒者居德行道，则衮冕之服；统师旅，则有介胄之服。"
《韩子》曰：天下无道，攻战不已，甲胄生虮虱，燕雀处帷幄。
虞喜《志林》曰：宋祭酒云："可以扞御者为械。谓铠甲兜鍪也。"
《抱朴子》曰：夫德教者，黼黻祭服也；刑罚者，扞刃之甲胄也。若以德教治狡暴，犹以黼黻御剡(音琰。)锋也。以刑罚施平世，是以甲胄升庙堂也。
又曰：忍痛苦之药石者，所以除伐命之疾；婴甲胄之重冷者，所以扞锋镝之集。
又曰：盘旋揖让，非御寇之容；贯甲缨胄，非庙堂之饰。
曹植表曰：两当铠二十领，兜鍪自副铠百领。
陶侃《答温峤书》曰：奉所送帐下得苏峻兜牟。兜牟作之巧劼，用功殊多，战器不事须此也。意谓不如三甲者，逆贼身所服，此是凶器，古人恶其名。得此兜牟者，犹以有功，令赏其细葛一端。
魏武帝《破袁尚上事》曰：臣前上言逆贼袁尚还，即厉精锐讨之。今尚人徒震荡，部曲丧守，引兵遁亡。臣陈军披坚执锐，朱旗震燿，虎士雷噪，望旃眩精，闻声丧气，投戈解甲，翕然沮坏。尚单骑遁走，捐弃伪节钺𫓧，大将军、冗阝乡侯印各一枚，兜鍪万九千六百二十枚，其矛盾弓戟，不可胜数。(冗阝，苦浪切，又古衡切。)
干宝《百志诗》曰：壮士禀杰资，气烈有自然。俯仰群众中，胡能救世艰？阅巩代缝掖，兜鍪易进贤。
杨雄《长杨赋》曰：高祖奉命顺斗极运，天关横钜，海漂昆仑，提剑而叱之。所过靡城摲邑，下将降旗，一日之战不可殚记。当此之勤，鞮鍪生虮虱，介胄被霑汗。
《文选》曰：朝食不免胄，夕息常负戈。
又曰：贝胄星离。
○盾上
《释名》曰：盾，遁也，跪其下避刃以隐遁也。大而平者曰吴魁，本出于吴，为魁师者所持也。隆者曰滇盾，本出于蜀，蜀滇所持也。或曰羌盾，言出于羌也。约胁而邹者曰陷虏，言可陷破虏敌，今谓之曰露是也。狭而长者曰步盾，步兵所持，与刀相配者也。狭而短者曰狭子盾，车上所持者也。子，小称也。以〈革逢〉(音逢。)编板者，谓之木络盾，以犀皮作之曰犀盾，以木作之曰木盾，皆因所用为名也。
许慎《说文》曰：楯〈盾戈〉(音伐。)也。所以扞身、蔽目，从目，象形声也。樐，大楯也。
扬雄《方言》曰：楯，自关而东或谓之〈盾戈〉，或谓之干，(干者，杆也。)关西谓之楯。
张楫《埤苍》曰：〈旱戈〉，盾也。
《广雅》曰：果科干〈盾戈〉扌卤戟，盾也。
《龙鱼河图》曰：盾名自障。
《礼记》曰：仲夏之月，命乐师修鼗(音桃。)鞞鼓，均琴瑟管箫，执干戚戈羽。
又曰：春秋学干戈，秋冬学羽籥，皆于东序。
又曰：季夏以禘礼祀周公于太庙，朱干三戚，冕而舞大武。(郑玄曰：朱干，亦大盾也。)
《周礼》曰：旅贲氏掌执戈盾，夹王车而趋。丧纪则衰葛执戈盾。
又曰：方相氏掌蒙熊皮，黄金四目，衣朱裳，执戈杨盾，帅百隶而时傩。
又曰：司兵掌五兵五盾，各辩其物与之等，以待军事。(郑玄曰：五盾，干橹之属，其名未尽闻也。)
又曰：司戈盾，掌戈盾之物而颁之。
又曰：鲁及齐战于炊鼻。(杜预曰：炊鼻，鲁地。)齐子泉捷从泄声子。(声子，鲁大夫也。)射之中盾瓦。(瓦，盾脊也。)繇〈车勾〉(音钩。)汰辀匕，入者三寸。(入盾瓦也。繇过汰矢激也。)
又曰：宋乐祁献赵简子杨盾六十。
