○太子四(附)
《唐书》曰：废太子瑛，玄宗第二子也。景云元年，封真定郡王。开元三年，立为皇太子。母赵丽妃，本伎人也，有才貌，善歌舞，玄宗在潞州得幸。及武惠妃宠幸，丽妃恩乃渐弛。惠妃女咸宜公主出降于杨洄，洄希惠妃之旨，规利于己，日求其短，谮于惠妃。惠妃泣诉于玄宗，以太子结党，将害于妾母子，亦指斥于至尊。玄宗惑其言，震怒，谋于宰相，意将废黜。中书令张九龄奏曰："陛下纂嗣鸿业，将三十年，太子已下，常不离深宫，日受圣训。今天下之人皆庆陛下享国日久，子孙蕃育，不闻有过，陛下奈何以一日之间废弃三子？且太子国本，难于动摇。昔晋献公惑宠嬖之言，太子申生忧死，国乃大乱。汉武威加六合，受江充巫蛊之事，祸及太子，遂至城中流血。晋惠帝有贤子为太子，容贾后之谮，以至丧亡。隋文帝取宠妇之言，废太子勇而立晋王广，遂失天下。由此而论之，不可不慎。今太子既长无过，二王又贤，臣待罪左右，敢不详悉。"玄宗默然，事且寝。二十五年四月，杨洄又构于惠妃，言瑛兄弟三人与太子妃兄驸马薛镛常构异谋。玄宗遽召宰相筹之，李林甫曰："此盖陛下家事，臣下不合参加。"玄宗意乃决矣。使中官宣诏于宫中，并废为庶人。天下之人不见其过，咸惜之。宝应元年，诏赠皇太子。
又曰：靖恭太子琬，玄宗第六子也。天宝十四年，安禄山反于范阳。其月，制以琬为征讨元帅，高仙芝为副，令仙芝征河、陇兵募屯于陕郡以御之。数日，琬薨。琬素有雅称，风格秀整，时士庶冀琬有所成功，忽然殂谢，远近咸失望焉。赠靖恭太子，葬于西原。
又曰：承天皇帝倓(音谈)既为张良娣所构，肃宗怒而幽死，又欲摇动代宗。时代宗收复两京，遣判官李泌入朝献捷。从容语及倓事，泌曰："臣幼稚时念得《黄台瓜辞》，陛下闻其说乎？高宗大帝有子八人，天后所生四子自为行第，故睿宗第四。长曰孝敬皇帝弘，为太子监国，仁明孝悌。天后方图临朝，乃鸩杀之，立雍王贤。贤每自忧惕，知必不保全，与二弟同侍父母之侧，无由敢言。乃作《黄台瓜辞》，令乐工歌之，冀天后闻之哀愍。辞曰：'种瓜黄台下，瓜熟子离离。一摘使瓜好，再摘令瓜稀，三摘尚自可，摘绝抱蔓归。'太子贤终为天后所逐，死于黔中。陛下有今日运祚，已一摘矣，慎无再摘。"上愕然曰："卿安得有是言！"自是夺宗之计不行。
又曰：宪宗章武皇帝，顺宗长子。母王太后。六七岁时，德宗抱置膝上，问曰："汝谁子，在吾怀？"对曰："是第三个天子。"德宗异而怜之。贞元四年，封广陵王。顺宗即位之年，封册为皇太子。
又曰：懿宗恭惠皇帝，宣宗长子。母曰元昭皇太后晁氏。大和七年，生于藩邸。封郓王。大中十三年，宣遗诏立为皇太子，姿貌瑰杰，有异稠人。藩邸时当重疾，郭妃侍医，见黄龙出入于卧内。妃以告，帝曰："慎勿言。"
又曰：僖宗恭定皇帝，懿宗第五子。母曰惠安皇后王氏。初封普王。懿宗大渐，制曰："朕守大器之重，居兆人之上，日惧一日，如履如临。旰昃劳怀，寝兴思治，涉道犹浅，道化未孚。而摄养乖方，寒暑成厉，实有虑于阙政，且无暇而怡神。考兹旧章，谋于卿士，思阐鸿业，式建皇储。第五男晋王孝敬温恭，宽和博厚，日新令德，天假英姿，言皆中规，动必由礼。俾崇邦本，允叶人心，宜立为皇太子，权勾当军国政事。咨尔中外卿士，暨于腹心之臣，各竭乃心，永安黎献。"
○太弟(附)
王隐《晋书》曰：惠帝永宁二年，立清河王覃为太子。成都、河间王复废覃为清河王，立成都王为皇太弟。
《晋阳秋》曰：永兴元年，河间王颙表拜成都王颖为皇太弟。司空越、高密王简、平昌公模等以大驾北征，废皇太弟颖，立豫章王炽为皇太弟。
崔鸿《十六国春秋》曰：晋成都王颖为皇太弟，领丞相，自邺悬秉朝政，事无大小，皆先关谘。
《唐书》曰：武宗肃皇帝，穆宗第五子。母曰宣懿皇后韦氏。长庆元年，封颖王。开成五年，文宗疾，两军中尉仇士良、鱼志弘矫诏迎颖王于十六宅，曰："朕自婴疾疹，有加无瘳，惧不能躬总万机，日厘庶政。稽于古训，谋及大臣，用建亲贤，以贰神器。亲弟颖王湹，昔在藩邸，与朕尝同师训，动成仪矩，性禀宽仁。俾奉昌图，必谐人欲。可立为皇太弟，应军国政事，便令勾当。百辟卿士，宜竭乃心。"
又曰：昭宗景文皇帝，懿宗第七子。母曰惠安太后王氏。帝于僖宗，母弟也，尤相亲睦，自艰难播越，尝随侍左右。僖宗不豫，遗诏立为皇太弟。
○太孙(附)
王隐《晋书》曰：赵王伦既废贾后，皇帝使使持节追复皇太子，拜皇孙臧为临淮王、尚为襄阳王。又诏立臧为皇太孙，文武官属即转为太孙官属，车服侍从，皆愍怀之旧也。赵王伦篡位，太孙废为濮阳王，薨。惠帝复祚，立襄阳王尚为皇太孙。薨，谥冲皇太孙，并追谥前太孙为哀皇太孙。
《晋惠帝起居注》曰：拜皇孙臧为临淮王、尚为襄阳王。又诏臧为皇太孙。臧废到铜驼街，宫人哭从，皆哽咽，路人收泪焉。桑复生于西厢，长丈馀，太孙废乃枯。
又曰：惠帝诏以太常成粲为太孙太傅，前城闾校尉梁柳为太孙太傅。
又曰：惠帝使使持节兼司空任城王济策命愍怀皇太子前妃为皇太孙太妃。是日也，以复妃告于太庙。
《后魏书》曰：高宗文成皇帝，景穆帝之长子也。母曰阎氏。帝少聪达，太武常置左右，号世嫡皇孙。
又曰：刘尼，代人也。父祖皆为方面大人。少壮健，有膂力，世祖善之，拜羽林中郎。宗爱既杀南安王馀于东庙，秘之，唯尼知之。尼劝爱立高宗。爱自以负罪于景穆，闻而惊曰："君大痴人，皇孙若立，岂忘正平时事乎？"尼以状告殿中尚书源贺。仍谋于南部尚书陆丽，丽曰："唯有密奉皇孙耳。"于是贺与长孙渴侯严兵守卫，尼与丽迎高宗于苑中。丽抱高祖马上，入于京城。尼驰还东庙，大呼曰："宗爱杀南安王，大逆不道。皇孙已登大位，有诏，宿卫之士皆可还宫。"众咸唱万岁。
《后周书》曰：建德二年夏六月壬子，皇孙衍生，文武官普加一阶。
萧子显《齐书》曰：文惠太子长懋，字云乔，世祖长子也。世祖年未弱冠，而生太子，为太祖所爱。建元元年，封南郡王，邑二千户。江左未有嫡皇孙封王，始自此也。
又曰：郁林王昭业，字元尚，文惠太子长子也，小名法身。文惠太子薨，立昭业为皇太孙，居东宫。昭业少美容止，好隶书。世祖敕皇孙手书不得妄出，以贵重之。
《唐书》：贞观十七年，诞皇太孙，宴宫寮于弘教门。太宗幸东宫，自殿北门入，谓宫臣曰："顷来生业稍可，非乏酒食，而唐突公等宴会，朕有甲观之庆，故就卿为乐耳。"谓太子曰："尔国之储，贰府藏是同，金玉绮罗不足为赐。但先圣典籍，可为镜诫耳。"因赐《尚书》、《毛诗》、《孝经》各一部。
又曰：永淳元年，立皇孙重昭为皇太孙，将置府寮，上召吏部侍郎裴敬彝、郎中王方庆问曰："今立太孙，前代故事如何？"方庆进曰："臣按《周礼》，有嫡孙。汉魏已来，皇太子在，亦不立太孙，但封王耳。今陛下肇建皇孙，创斯盛典，所以彰子孙千亿之盛，福祚灵长之应也。"上悦。
○太子妃(附)
《白虎通》云：妃者，匹也。妃匹者何谓也？相与偶然。古者天子后宫嫡庶皆曰妃。(《史记》曰：黄帝有四妃。帝喾有四妃。虞舜有二妃。)周以天子之正嫡为皇后。秦称皇帝，因称皇后，以太子之正嫡称妃。汉因之。
《汉书·外戚传》云：太子妃有良娣、有孺子，妻妾凡三等是也。魏晋以后咸遵之。
《汉书》曰：孝景薄皇后，孝文薄太后家女也。景帝为太子时，薄太后取以为太子妃。及帝即位，立为皇后。
又曰：孝武陈皇后，长公主嫖女也。初武帝得立为太子，长主有力，取主女为妃。帝即位，立为皇后。
又曰：元帝为太子，司马良娣死后，太子悲恚发病，忽忽不乐。宣帝令皇后择后宫家人子可以娱侍太子者，王禁女政君预焉。时预择者五人，政君独衣绛缘诸于。(诸于，大掖衣也。)侍中杜辅送入太子宫，见于丙殿。待御幸，有身，立为太子妃。
又曰：孝成许皇后，平恩侯嘉女也。元帝选配皇太子。初入太子家，上令中常侍黄门亲近者侍送，还白太子欣说状，元帝喜谓左右："酌酒贺我！"左右皆称万岁。及成帝即位，立许妃为皇后。
又曰：孝哀帝傅皇后，定陶傅太后从弟子也。哀帝为定陶王时，傅太后欲重亲，取以配王。王入为太子，傅氏女为妃。哀帝即位，立为皇后。
《后汉书》曰：明帝马皇后，伏波将军援小女也。初，援征五溪蛮，卒于师，虎贲中郎将梁松、黄门侍郎窦氏等因谮之，由是家益失势，又数为权贵所侵侮。后从兄严不胜忧愤，白太夫人绝窦氏婚，求进女掖庭。乃上书曰："臣叔父援辜恩不报，而妻小特获恩全，戴仰陛下，为天为父。窃闻太子、诸王妃匹未备，援有三女，大者十五，次者十四，小者十三，仪状发肤，上中以上，皆孝顺小心，婉顺有礼。愿下相工，简其可否。如有万一，援不朽于黄泉。"由是选后入太子宫，时年十三。
《吴志》曰：太子孙和赐死，和与妃张决别。张曰："吉凶当相随，终不独生活也。"亦自杀。
《蜀志》曰：后主敬哀皇后，车骑将军张飞女也。章武元年，纳为太子妃。建兴元年，立为皇后。
王隐《晋书》曰：杨元后，武帝娶之，生惠帝。谋婚久不决，上欲娶卫瓘女，后欲娶贾充女。充妻郭酷妒宿著。上曰："卫公女有五可，贾公女有五不可。卫家种贤而多子，端正而长白。贾家种妒少子，酷而短黑。"郭必欲使所生女配太子，既先使人言，又输宝物于杨后。固启必成。本当娶后妹午，午年十二，小太子一岁，定见短小，未胜衣。更娶南风，南风时年十五，大太子二岁。上乃听之。帝知太子不惠，又闻卫瓘言，故试之。尽召东宫大小官属，为作饮食，而密封诏事，使太子决，停信侍之。贾妃大惧，请外人作答诏草。给使张泓行还，启贾妃曰："太子不学，而答诏引义，必致责，作草主，更益谴负。不如直以意答。"贾妃大喜，语泓："便为我好答，得富贵，与汝共之。"泓素有才，答之，高过。武帝大喜。于是贾妃讽旨于外，说张泓孝廉郎才，语领军，举高第。充遣语女曰："卫瓘老奴，几破汝家事。"于是贾妃衔之。
又曰：贾妃酷妒，手斫数人，或以戟擿孕妾，子乃随刃堕地。上闻，大怒，垂废之。荀勖深救之，故得不废。
《晋氏后妃别传》曰：武悼皇后，武帝继室也，太傅杨骏女。贾庶人为太子妃时，数以肆情，性忌妒，失帝意，帝欲废焉。后为妃陈请曰："鲁公有勋于王府，妃亲则其子。妒忌，妇人常事，不足以一眚而忘大德。"帝纳焉。
王隐《晋书》曰：初，世祖遣才人谢玖给事惠帝，因是有娠。临娶贾妃，迎玖西宫，遂生愍怀太子。惠帝即位，立为皇太子，为聘王夷甫小女惠风。贾后暴戾日甚，乃表乞免为庶人，送太子妃王氏入金墉城，妃父尚书令王衍见胁，表离婚。妃出金墉城，号哭感动左右，道路为之悲怆也。
又曰：刘曜、王弥等入洛，尽将诸后妃去，愍怀太子王妃拔刀向贼，曰："我，司徒公女，皇太子妃；死则已，终不为贼妇。"贼乃害之。
《晋起居注》曰：元帝太兴五年，上临轩，使策命拜晋王太子妃庾氏为皇太子妃。
《晋孝武帝起居注》曰：纳采，聘太子妃；百官朱服，会于新安公主第，秘书监王操之为主人。
《晋孝武帝起居注》曰：上临轩，设悬而不乐，遣兼司空望蔡公谢琰，纳太子妃王氏，诏曰："太子讳婚，礼即就，仰祖宗遗烈，凭道德之资；保傅将翼，贤士竭诚；慎行修德，积善庆隆，岂惟在予！天赍赐所以宣其悦情。其便依旧。有赐。"左仆射王珣奏赐文武绢布，百官诣止车门上礼。
《甲辰仪》曰：皇太子妃、公妃夫人逢持节使者、高车使者，皆住车，相揖。妃、主皆住车，不揖。
《东宫旧事》曰：司徒会稽王道子等启曰："皇太子系体宸极，年德并茂，宜简国媛，缉宣内教。故中书令太常王献之、新安公主息女，六行聿修，四德允备，加之世载简正，庆深积善，佥曰宜作配储宫，正位中馈。"太元二十一年，皇太子纳妃琅琊临沂王氏，时年十四。
王隐《晋书》曰：安僖皇后王氏，字神受，太常王献之女，新安公主生，即安帝姑也。孝武帝以后少孤，无兄弟，故为安帝纳为太子妃。
《东宫旧事》曰：有诏以皇太子纳妃，赐帛各有差。使持节兼司空公尚书右仆射谢琰、副护军将军临湘县侯车胤迎。詹事尚书左仆射王珣率东宫属迎于主第。
《东宫旧事》曰：皇太子纳妃，织成衮带、白玉佩、四望车、羽葆前后部、鼓吹各一部，步摇一具、九钿函盛之同心雀钿一具、函盛鬓花六五枝、登花一三五支、团树花十株、碧纱座袿半绣一、丹罗杯文长命绮礻属一。(礻属，音属，袴别名。)
又曰：太子纳妃，绛真文罗一幅、被子一，绛罗绣四幅、被一。
又曰：皇太子纳妃，有绛真文罗袴、漆龙头支髻、枕一、银花环釰、自副金涂连盘鸭灯一、绛地文履一、量漆花簏一、绛地织成绮纟龙、有七采柸文绮一、绛石柸文绮被有一、又七采柸文绮袴、长命杯文绮袴。
《晋令》曰：皇太子妃珮瑜玉。
沈约《宋书》曰：皇太子妃，金玺龟钮朱缓，佩瑜玉。
又曰：少帝司马皇后，讳茂英，河内温人，晋恭帝女也。初封海盐公主，少帝以公子尚焉。宋初，拜皇太子妃。少帝即位，为皇后。
又曰：前废帝何皇后，讳令婉，庐江灊人也。孝建三年，纳为皇太子妃。
又曰：后废帝江皇后，讳简珪，济阳考城人，北中郎长史智渊孙女。太始五年，太宗访太子妃，而雅信小数，名家女多不合。江氏虽世为华族，而后父、祖并已亡，弟又弱小，门无强荫，以卜筮最吉，拜为皇太子妃。
萧子显《齐书》曰：皇太子有厌翟车，(如重翟车，饰微减。)漆画轮车，太子妃亦乘之。
又曰：文安王皇后，讳宝明，琅耶临沂人。建元元年，为南郡王妃。四年，为皇太子妃，无宠。太子为宫人制新丽衣裳及首饰，而后床帐陈古，钗𫓻(小钗也。)十馀枚。
《唐书》曰：太宗文德皇后长孙氏，少好读书，造次必循礼则。十三，嫔于太宗。武德九年，册拜皇太子妃。
又曰：高宗废后王氏，同安长公主即后之从祖母也。公主以后有美色，遂纳为晋王妃。高宗登储，册为皇太子妃。
又曰：开元中，敕："所选皇太子及诸王等妃，既是百官子女，礼合避人，今追就本县。及过本司，未为得所，其应预妃者，宜令所司具名录奏，各令女及近亲随使于命妇朝堂待进止。"
○良娣(附)
《汉书》曰：卫太子史良娣，宣帝妃祖母也。太子有妻妾凡三等，子皆称皇孙。史良娣家本鲁国，母贞君，兄恭。元鼎四年，入为良娣，生男，进号史皇孙。武帝末，巫蛊事起，卫太子及良娣、史皇孙皆遭害。
沈约《宋书》曰：大明五年，上更为太子置内职二等，曰保林，曰良娣。纳南中郎长史太山羊赡女为良娣。
萧子显《齐书》曰：建元三年，太子宫置三内职，良娣比开国侯。
《唐书》：肃宗张皇后，天宝中选入太子宫，为良娣。
《唐书》曰：顺宗庄宪皇后王氏，幼以良家子入宫，为才人。顺宗在藩邸时，代宗以才人赐之。生宪宗皇帝，立为孺人。顺宗升储，册为良娣。
○孺子(附)
《后魏书》曰：刘芳沉雅方正。太子恂之在东宫，高祖欲为纳芳女，芳辞以年貌非宜。更敕芳举其宗女，芳乃称其族子长文之女。高祖乃为恂聘之，与郑懿女对为左右孺子焉。
○保林(附)
王隐《晋书》曰：愍怀太子废为庶人，考竟太子母淑妃谢玖，及太子所幸保林及母三弟。
沈约《宋书》曰：大明五年，上为太子纳宜都守袁僧惠女为保林。
萧子显《齐书》曰：太子保林，比五等侯。
○才人(附)
王隐《晋书》曰：世祖遣才人谢玖给事惠帝，因是有娠。临娶贾妃，迎玖西宫，遂生愍怀。
萧子显《齐书》曰：太子才人，比驸马都尉。
○家人子(附)
《汉书》曰：史皇孙王夫人，宣帝母也，名翁须。皇孙妻妾无号位，皆称家人子。生宣帝数月，卫太子、史皇孙败，家人子皆坐诛。
