○弓
《释名》曰：弓，穹也。张之穹隆然也。其末曰箫，言箫邪也。又谓之弭，以骨为之，滑弭弭也。中央曰弣。(孚主切。一作拊。)弣，抚也。所抚持也。箫跗之间曰渊。渊，宛也。言宛曲也。
《说文》曰：弓，近穷远，象形也。弴，(音雕，又音敦。)画弓也。弭，弓无缘，可以解骖觚也。弲，(许缘切。)角弓也。弧，木弓也。一曰往体寡来体多曰弧。弨，(尺招切，又刺朝切。)弓反也。〈弓雚〉，(音权。)弓曲也。〈弓繇〉，(音遥。)弓便利也。张，施弓弦也。彏，(乌郭切。)弓急张也。弸，(拍生切。又鄙矜切。)弓强貌也。弯，持弓关矢也。〈弓干〉，(一弧切。)满弓有所向也。弘，弓声也。
又曰：韣(音独。)韔，(音畅。)弓衣也。
又曰：角〈角耑〉，(音端。)兽状似豕，角善为弓，出胡尸国。(一曰出休尸国。)
《山海经》曰：少皞生般，始为弓矢。(郭璞注曰：般音斑，世本云：牟夷作矢，挥作弓。弓矢一器，作者两人，于义有疑。此言般作之，是也。)帝后赐羿彤弓素矰，以扶下国。(以射除患，扶助下国也。)
《世本》曰：挥作弓。(宋衷注曰：挥，黄帝臣也。)
孙卿子曰：倕作弓。
《龙鱼河图》曰：弓之神名曰曲张。(《太公兵法》又曰：弓神名曲张。)
《方言》曰：弓藏谓之韇。(音独。箭衣也。)
《墨子》曰：羿作弓。
《尔雅》曰：弓有缘者谓之弓，(郭璞注曰：即今宛转弓也。)无缘者谓之弭。(今之弓角也。)以金者谓之铣，以蜃者谓之珧，(音遥。)以玉者谓之圭。(用金蚌玉饰弓两头，因以为名也。)
《易》曰：弦木为弧，剡木为矢。弧矢之利。以威天下，盖取诸睽。
又曰：公用射隼于高墉之上，获之无不利。
又曰：先张之弧。
《尚书》曰：和之弓在东房。(孔安国注曰：和，古之弓人。)
又曰：平王锡晋文侯彤弓一，彤矢百，玈(音卢。)弓一，玈矢千。
又曰：备乃弓矢。
《诗》曰：彤弓，天子赐有功诸侯也。彤弓弨兮，受言藏之。(弨，〈弓也〉也。)
又曰：骍骍角弓，翩其反矣。(骍骍，调利也。)
又曰：既张我弓。
又曰：弓矢斯张。
又曰：四牡翼翼，象弭鱼腹。(郑玄注：象弭，弓反未别者，以象骨为之，以助御者。别，必袂切。)
《礼记》曰：男子生，桑弧蓬矢六，射天地四方。(注云：天地四方，男子所有事也。)
又曰：凡遗人弓者，张弓尚箸，弛弓尚角。(弓有往来，体皆欲其下曲隤然。)左手执箫，右手承拊，(箫，弭头也。)尊卑垂帨。(帨，佩巾也。磬折则佩巾垂授之仪，尊卑一也。)
又曰：越棘大弓，天子之戎器也。
又曰：良弓之子，必学为箕。
又曰：武王克商后，干戈弓矢包之以虎皮。
《周礼》曰：司弓矢：掌六弓四弩八矢之法，辨其名物，而掌其守藏与其出入。仲春献弓弩，仲秋献矢箙。(弓弩成于和，矢箙成于坚也。箙，盛矢器也，以兽皮为之。)及其颁之，王弓、弧弓，以授射甲革、椹(音砧。)质者；夹弓、庾弓，以受射犴(音岸，又俄寒切。)侯鸟兽者；唐弓、大弓，以授学射者及使者、劳者。(王、弧、夹、庾、唐、大兵者，弓异体之名。往体寡，来体多曰王、弧，往体多，来体寡曰夹、庾。)天子之弓，合九而成规；诸侯，合七而成规；大夫，合五而成规；士，合三而成规。句者，谓之弊弓。凡祭祀，共射牲之弓矢。(射牲者，示亲杀也。《国语》曰：郊之事，天子必自射其牲。)泽，共射椹质之弓矢。(郑司农云：泽，泽宫也。所以习射选士之处也。《射义》曰：天子将至，必先习射于泽者，所以择士也。)大射、燕射，共弓矢如数。
又曰：庭氏：掌射国中之妖鸟。(马融传曰：国中妖鸟，枭鸡，恶声之鸟也。)若不见其鸟兽，则以救日之弓与救月之矢夜射之。(兽虎狼〈口〉鸣也，救日食则伐鼓，北面射太阴。救月蚀则伐鼓，南面射太阳，以此弓矢射之。)若其神也，则以太阴之弓与枉矢射之。(枉，矢名也。)
又曰：弓长八尺谓之庇轵，五尺谓之庇轮，四尺谓之庇〈车尔〉。(轵，毂木也。)
又曰：弓人为弓，取六材必以其时。六材既聚，巧者和之。干也者，以为远也；角也者，以为疾也；筋也者，以为深也；胶也者，以为和也；丝也者，以为固也；漆也者，以为受霜露也。(六材之力，相得而足。)凡取干之道：七柘为上，檍(音亿。)次之，檿桑次之，(山桑也。)橘次之，木瓜次之，荆次之，竹为下。凡相干欲赤黑而阳声，赤黑则响心，阴声则远根。(阳犹清也。)凡柝干射远者用势，射深者用直。凡为弓，冬析干而春液角，夏治筋，秋合材，冬定体。为弓长六尺有六寸，谓之上制，上士服之；弓长六尺有三寸，谓之中制，中士服之；弓长六尺，谓之下制，下士服之。(人各以其形貌大小用此弓也。)
又曰：弓力有三均，谓之九和。安弓危矢，危弓安矢。
《仪礼》曰：射，告宾曰："弓矢既具，有司请射。"宾与大夫弓倚于西序，矢在弓下。
《左传》曰：王赐晋文公彤弓一，彤矢百；玈弓十，玈矢千。
又曰：武王克商，作颂曰："载櫜弓矢。"
又曰：楚子享公于新台，使长鬛者好以大屈。(宴好之赐也。大屈，弓名。)
又曰：舟坚射陈武子中手，(舟坚，季氏臣也。)失弓而骂。(武子骂也。)
又曰：周公相王室以尹天下，于周为睦。分鲁公以大路大旗，夏后氏之璜，封父之繁弱，(封父，古之诸侯也。繁弱，大弓名也。)封之于少昊之墟。
又曰：鲁伐齐，士皆坐列。颜高之弓六钧，皆分取传而观之。(颜高，鲁人也。三十斤为钧，六钧，一百八十斤也。故异之。)
又曰：子荡以弓梏华弱于朝。
又曰：扬虎税甲如公宫，取宝玉大弓以出。
又曰：齐景公田于沛，招虞人以弓，不进。公欲执之，辞曰："旌以招大夫，弓以招士，皮冠以招虞人。臣不见皮冠，故不敢进。"
又曰：晋楚战于鄢陵。郄至三遇楚子之卒，见楚子必下免胄而趋风。楚子使工尹襄问之以弓。(杜预注曰：问，遗之也。)
又曰：楚灵王次于干谿，左尹子革夕，王与之语曰："昔我先王熊绎，僻在荆山，惟是桃弧棘矢，以供御王事。"
《谷梁》曰：八年，盗窃大弓。大弓者，武王之戎弓也。周公受赐藏之鲁。焦赣《易林》曰：桃弓苇戟，除残去恶。
郭璞《毛诗拾遗》曰：象弭鱼腹，毛云："弭，弓反末别者，以象骨为上，盖俗说文误也。"
《左传》曰：左执鞭弭。弭者，弓之别名，谓以象牙为弓。今西方有以犀角及鹿角为弓者。
《春秋佐助期》曰：天弓主司弓弩之张，神名推亡。
《史记》曰：上迎宝鼎于中山，有路弓乘矢集获坛下。
又曰：黄帝骑龙上天，小臣不得上，悉持龙髯，髯拔堕，堕黄帝之弓。百姓望帝抱其弓而号。后世因名其弓为乌号。
又曰：汉高祖擒韩信，信曰："高鸟尽，良弓藏；敌国灭，谋臣亡。天下已定，我固当烹。"
又曰：子贡说越王以兵从吴伐齐，越王乃使以秦屈卢之弓、步光之剑以贺。
《续汉书》曰：鲜卑亦东胡之支也，禽兽异于中国者有野马、原羊、角端牛。以角为弓，世谓之角端弓者也。
《东观汉记》曰：祭肜为辽东太守。至则厉兵马，远斥候。肜有勇力，能贯三百斤弓。
又曰：盖延字巨卿，渔阳要阳人，以气势闻。身长八尺，弯弓三百斤。
谢承《后汉书》曰：朱穆为尚书，岁初百官朝贺，有虎贲当阶置弓于地，谓群僚曰："此天子弓，谁敢干越？"百僚皆避之。穆呵之曰："天子之弓当戴之于首上，何敢置地？大不敬。"即收虎贲付狱治罪，皆肃然服之。
张璠《汉记》曰：陈球为零陵太守，州兵朱盖等反，与桂阳贼胡简数万人转攻零陵。球城守，弦大木为弓，羽矛为矢，引机发之，远射十馀步，斩朱盖等。
《魏志》曰：句骊别种居小水，因名小水貊。出好弓，所谓貊弓也。挹娄弓长四尺，力如弩；弓用楛，长尺八寸；青石为镞。古肃慎国也。
《魏要略》曰：北方有橐离之国，其王侍婢有身。王欲杀之。婢云："有气如鸡子来下我，故有身。"后生子，王捐之于溷中，猪以喙嘘之；徙马闲，马以气嘘之。王疑以为太子，令其母收畜之，名曰东明。常令牧马。东明善射，王怒，夺其国，杀之。东明走，南至奄水，以弓击水，鱼鳖浮为桥，东明得渡。鱼鳖解散，追兵不得渡。东明因都王夫馀之地。
王隐《晋书》曰：刘琨与丞相笺曰："不得进军者，实困无食，残民鸟散。"录召之，日："皆披林而至，衣服蓝缕，木弓一张，荆矢十只。"
《晋中兴书》曰：符健凶暴，露刃张弓，推钳锯凿，杀人之具备置左右。
《晋令》曰：弓弩士习射者给竹弓、角弓，皆二人一张。
沈约《宋书》曰：萧思话为梁州，太祖赐以弓琴，手敕曰："丈人顷何所作，事务之暇，故以琴书为娱耳。并往桑弓一张，材理乃快，先所常用，既久废射，又多病，略当不能制之，便成老公，令人叹息。良材美器，宜在尽用之地，丈人真无所与让也。
《梁书》曰：羊侃膂力绝人，所用弓至二十石。马上用六石弓。
《三国典略》曰：齐綦连猛有勇力。梁使来聘，有武艺人求欲相角。猛带两鞬，左右驰射，并取四弓叠而挽之，梁人嗟服。
《后魏书》曰：傅融性豪爽，有三子灵庆、灵根、灵越，并有才力。融以此自负，谓足为一时之雄。尝谓人曰："吾昨夜梦有一骏马，无堪乘者。人曰何由得人乘之？有一人曰：惟有傅灵庆堪乘此马。又有一弓亦无人堪引，有一人曰：惟有傅灵根可以弯此弓。又有数纸文书，人皆读不能解此文。有一人曰：惟有傅灵越可以解之。"融意谓其三子文武才干堪以驾驭当世。常密谓乡人曰："汝闻之不？融之子有三灵，此图谶之文也。"好事者然之。故豪勇之士多相归附。
《唐书》曰：太宗谓萧瑀曰："朕少好弓矢，自为能尽其妙。近得良弓十数，以示弓工，乃曰：'非良材也。'朕问其故，工曰：'木心不正，脉理皆斜，弓虽刚劲，而遣箭不直，非良弓也。朕始悟焉。'朕以弧矢定四方，使弓多矣，有天下之日，浅得为治之意，固未及于弓。弓犹失之，何况于治乎。"自是遂延耆老问之政术，京官五品已上更宿中书内省，上每延与语，询访外事，务知百姓疾苦、政教之得失焉。
《家语》曰：楚共王出游，亡其乌嗥之弓。(鸟嗥，良弓名也。)左右请求之，王曰："止也，楚人失弓，楚人得之，又何求焉。"孔子闻之曰："惜乎其不大也。宜曰：人遗弓，人得之而已。何必楚也。"
又曰：弓调而后求劲焉。
《国语》曰：周宣王时，有童谣"檿弧，箕(音期。)服，实亡周国"。有夫妇鬻是器者，王执而戮之。乃奔褒，(贾逵注曰：箕，木名，服，矢筒。)得弃女子于野而养之，是为褒姒。卒以衰周。
又曰：更盈侍魏王，见一雁过，曰："臣能遥弓而落雁。"乃弯弓向雁，雁即落。
又曰：鄢之战，郄至三逐王卒。王使工尹襄问之以弓。郄至甲胄而见客，免胄而听命。
《韩诗外传》曰：齐景公使人为弓。弓人之妻曰："此弓者，泰山南乌号之柘、燕牛之角、荆麋之筋、河鱼之胶，四物者，天下之精材也。"
《战国策》曰：楚人有好以弱弓微缴加归雁之上者。顷襄王闻，召而问之。对曰："见六双，王何以不圣人为弓，以勇士为缴，时张而射之？此六双者，可得而囊载也。"
《越绝书》曰：麻林山勾践欲伐吴。种麻为弓弦，使齐人守之。
《典略》曰：苏秦说韩宣王曰："今韩地方九百里，带甲数十万，强弓劲弩皆射六百步之外。"
刘向《说苑》曰：齐攻鲁，子贡见哀公谓求救于吴。公曰："奚先君宝之用？"子贡曰："使吾宝而与我师，是不可恃也。"于是以杨干麻筋之弓六往。
《江表传》曰：高句丽王遣使贡孙权角弓。
吴时《外国传》曰：扶南之先，女人为主，名柳叶。有模趺国人，字混慎，好事神，一心不懈，神感至意。夜梦人赐神弓一张，教载贾人舶入海。混慎晨入庙，于神树下得弓，便载大船入海。神回风令至扶南，柳叶欲劫取之，混慎举神弓而射焉。贯船通度，柳叶惧伏。混慎因至扶南。
《邺中记》曰：石虎女骑皆手持雌黄宛转角弓。
《遁甲开山图》曰：河东有独头山，多青檀，可以为良弓。
《括地图》曰：神弓在南山石泥渚中。
《三礼图》曰：彤弓天子所用，玈弓卿以下所用也。
崔豹《舆服注》曰：两汉京兆河南尹及执金吾同隶校尉，皆使人导引传呼，行者止，坐者起，四人持角弓，走者射之。有乘高窥者亦射之。晋魏设弓而不用焉。
《古史考》曰：乌号柘树枝长而乌集，将飞枝弹鸟，乌乃号呼。以柘为弓，因名曰乌号。
《风俗通》曰：乌号弓者，柘桑之枝。枝条畅茂，鸟登其上，垂下着地，乌适遍去，从后拔杀取以为弓，因名乌号耳。
又曰：白鹇，古弓名。(出边崖类聚。)
沈怀远《南越志》曰：宋昌县有棘竹，长十寻，俚人取以为弓。
又曰：沙麻竹人削以为弓，弓似弩，淮南所谓浮子弩也。
《南州异物志》曰：乌浒国有弧竹，皮厚寸馀，破以作弓，长四尺，名曰弧弓。
《广志》曰：缘沉，古弓名。
《博物志》曰：徐偃王既治其国，仁义著闻。欲舟行上国，乃通沟陈蔡之间。得朱弓矢，以已得天瑞，遂因名为号，自称徐偃王。
《列女传》曰：晋平公使工人为弓，三年乃成。射不穿一紥，公怒，将杀工。其妻，繁人之女也。见公曰："妾之夫造此弓，亦劳矣。干生太山之阿，一日三睹阴，三睹阳，傅以燕牛之角，缠以荆麋之筋，糊以河鱼之胶，此四者，天下选也，而不穿一孔，是君不能射也，而反欲杀妾之夫，不亦谬乎。妾闻射之道，左手如拒，右手如附枝，右手发之，左手不知，此射之道也。"公以其言为仪而穿七孔。弓工立得出，赐金三镒。(綦毋遽注曰：繁人，官名。孔，铠孔也。燕角善楚筋纫河胶粘也。)
《管公明别传》曰：信都令家中妇女尽惊更牙疾病，使公明为占之卦。成语曰："君北室床西头当有两死男人，一鬼持矛，一鬼持弓箭。头在壁中，脚在壁外。持矛者主刺头，故头重痛，不得举；持弓箭者主射胸腹，故心中悬痛，不得饮食。昼则浮游，夜还病人，故惊恐。若徙其尸柩，便皆丁强。"于是令归室中，果得两楸棺，中有角弓及数箭，物已久远，木消烂。徙骸理之，合家皆愈。
《洞林》曰：曲阿令赵元瞻儿字虎舒，从吾学卜。自求著作卦，见吾有盛艾小陵龟，欲得之。不与，语之曰："当作卦相为致此物，令自来。"复数日，果有一龟入厩。虎舒后见吾言："偶有一物试可占之，若得，当再拜输一好角弓。"即便作卦，曰："案卦之是为龟。"虎舒奉弓起，再拜。
《老子》曰：天之道其犹张弓乎，高者抑之，下者举之。
《列子》曰：纪昌学射于飞卫。飞卫曰："尔先学不瞚而后能。又使学视小如大。纪昌牦悬虱于牖，南面而望之。三年之后如轮，睹物皆丘山也。乃以燕角之弧，朔蓬之干射之，贯虱之心而悬不绝。
《孟子》曰：不仁不智，无礼无义，人役也。人役而耻为役，犹弓人而耻为弓。
《孔丛子》曰：楚王张繁弱之弓，载忘归之矢，射蛟兕于云梦。
《胡非子》曰：一人曰："吾弓良，无所用矢。"一人曰："吾矢善，无所用弓。"羿闻之，曰："非弓何以往矢，非矢何以中的。"令合弓矢而教之射。
《孙卿子》曰：繁弱、钜黍，古之良弓也。(《广雅》又云。)
又曰：天子雕弓，诸侯彤弓，大夫黑弓，礼也。
《鲁连子》曰：楚王成章华台酌诸侯酒。鲁君先至，楚王悦之，与大曲之弓。
《阙子》曰：宋景公谓弓人曰："为弓亦迟矣。"对曰："臣不得见公矣。"公曰："何也？""臣之精尽于弓矣。"献弓而归，三日而死。公张弓登虎圈之台，东面而射，矢逾西霜之山，集彭城之东，其馀力逸劲，饮羽于石梁。夫尽精于一弓而身为夭死，况治天下，奈何其独也。
《尸子》曰：鸿鹤在上，扞弓鞟(同彏)弩待之。若发若否，问二五弗知，非二五难计也。欲鸿之心乱也。
《抱朴子》曰：金弧玉弦，无激矢之能。
又曰：农夫得彤弓以驱鸟，南成得衮衣以负薪，犹世人得仙丹而不贵。
《淮南子》曰：射者扞乌号之弓，弯綦卫之箭。(杆，张也，弯，引也。綦，美箭所出地名也。卫，羽也。乌号、柘桑，其材坚劲，乌跱其上，及飞至枝，必挠下劲而复起摷乌随之，乌不敢飞，号呼其上，伐其材以为弓，因曰乌号之弓也。一说黄帝铸鼎锺于湖，得遒而仙，乘龙上天，其臣援弓射龙，欲下黄帝，不能也。乌，于也。号，呼也。于是抱弓而号也。自以名其弓为乌号之弓也。)重之羿逢蒙子之巧以要飞鸟，犹不能与罗者竞多，(羿，古诸侯有穷之君也。逢蒙，羿弟子。皆攻射而百发百中，故曰之巧。要，取竞逐也。)何则？以所持之小也。
又曰：淇卫箘路(箘路，箭竹也。出于淇地。卫，箭羽也。)饰以银，虽有薄缟，然独犹不能穿也。若假之筋角之力，弓弩之势，则贯兕甲而经于革楯矣。
又曰：典张，弓名也。一名彷徨弓。
又曰：宛转弓，今之弭弓是也。
《吕氏春秋》曰：齐宣王好射，说人之谓已能用强弓也。其尝所用弓不过三石，以示左右，左右皆试引之，中间而止，(至于一半而止。)皆曰："此不下九石，非王孰能用是。"宣王所用不过三石，而终身自以为用九石，岂不悲哉。非直士其孰能不阿主。故乱国之主，患存乎用三石为九石。
又曰：万人操弓共射一招，招无不中。(招，谓的也。)
杜夷《函求》曰：弓折由射者之数，剑缺因用之者多。
《新序》曰：楚熊渠子夜行，见寝石，阙弓射之，灭矢饮羽。下视知石也。却复射之，矢摧无迹。
谯子《法训》曰：善耕者足以谨地，待时而动；善射者调弓定准，见可而发。君子善养，其人足用。
韩杨《天子要集》曰：弧者，天弓备盗贼。
《楚辞》曰：带长剑兮挟秦弓。(言死带剑、弓，示不舍武也。)
刘邵《赵郡赋》曰：其器用则六弓四弩，绿沉、黄间、堂溪、鱼肠、丁令、角端。
陈琳《武军赋》曰：弓则乌号、越棘、繁弱、角端，象弭绣质，哲弣文身。
唐太宗《咏弓诗》曰：上弦明月半，激箭流星远。落雁带书惊，啼猿映枝转。
后梁宣帝《咏弓诗》曰：虞人招不进，繁氏久弥工。已悲轩主迹，复挹楚王风。
杨师道《奉和咏弓诗》曰：霜重麟胶劲，风高月影圆。乌飞随帝辇，雁落逐鸣弦。
齐王融《谢武陵王赐弓启》曰：殿下摛藻蕙楼，畅艺兰苑，敷积玉于风筵，叠连珠于月的。兔园掩秀，邺水惭奇。融揖让未工，滥陪升饮之赏；操弧反正，谬奉招贤之赐。文韬镂景，逸干稍云，玩溢百龄，佩流千载。
晋嵇合《木弓铭》曰：乌号之朴，丰条足理。弦弧走栝，截飞骇止。射隼高墙，出必有拟，既用御武，亦以招士。
李尤《良弓铭》曰：弓矢之作，爰自曩时。乡射载礼，招命在诗。妙称颜高，巧发由基。不争之美，亦以办仪。
