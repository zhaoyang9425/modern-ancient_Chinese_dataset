○笄
《释名》曰：笄，系也，所以拘冠，使不坠也。
《三礼图》曰：笄，簪也。士以骨，大夫以象。《诗》曰：君子偕老，副笄六珈。(副，后夫人之首饰，编发为之。珈，笄饰之最盛者。)
《白虎通》曰：男子幼娶必冠，女子幼嫁必笄。
《礼》曰：女子许嫁，笄而字。
《国语》曰：司马期欲以妾为子，(内子，卿之嫡室。)访于左史倚相曰："吾有妾，而愿欲笄之。"倚相止之。
又曰：范文子暮退于朝，武子曰："何暮也？"对曰："有秦客廋辞于朝，(瘦，隐也。)大夫莫之能对也。吾知茸苌。"(解其三事。)武子怒曰：'大夫非不能也，让父兄也。尔童子而茸苴人于朝，吾不在，晋国亡无日矣。"击之以杖，折其委笄。
《春秋后语》曰：赵襄子之姊为代王夫人。襄子并代，煞王，平其地。其姊闻之，泣而呼天，磨笄自煞。代人怜之，名其地为磨笄山。
齐淳于髡《十酒说》曰：罗襦排门，翠笄窥牖。
○钗
《释名》曰：钗，枝形也。因名之也。爵钗者，钗头施爵。
曹植《美女篇》曰：头插金爵钗。
《续汉书》曰：灵帝时，江夏黄氏母浴而化为鼋，入于深渊。其后，人时见出浴，簪一银钗，犹在其首。
又《与服志》曰：贵人助蚕服，瑇瑁钗。
《江表传》曰：魏文帝遣使于吴，求玳瑁三点钗。群臣以为非礼，咸人不与。孙权敕付使者。
《晋记》云：王达妻卫氏太安中为鲜卑所掠，路由章武台，留书并钗钏访其家。
《晋令》曰：六品下得服金钗以蔽髻。
又曰：女奴不得服银钗。
《晋山陵故事》曰：后服有瑇瑁钗三十只。
沈约《宋书》曰：秦王始三年，以皇后己下六宫金钗千枚班赐北征将士。
《列女传》曰：梁鸿妻孟光，荆钗布裙。
《洞冥记》曰：元鼎元年，起招灵合，有神女留一玉钗与帝，帝以赐赵婕妤。至昭帝元凤中，宫人犹见此钗，共谋欲碎之。明旦视之匣，惟见白燕直升天去。故宫人作玉钗，因改名玉燕钗，言其吉祥。
《拾遗录》曰：汉献帝为李傕所败。帝伤指，伏后以绣绂拭血，刮玉钗以拂于创，应手则愈。
又曰：魏文帝纳美女薛灵芸，有献火珠龙鸾钗，帝曰："珠翠尚不能胜，况龙鸾之重乎？"
又曰：魏明帝时，昆明国贡嗽金鸟，鸟常吐金屑如粟，用饰钗珮，谓之辟寒金。宫人相嘲曰："不服辟寒金，那得帝王心。"
又曰：石季伦爱婢翔风，别玉声金色为倒龙之珮，莹金为凤冠之钗，言刻玉如倒龙之势，铸金象凤凰之状。结袖绕盈，舞于昼夜。使声声相接，谓之恒舞。欲有所招者，不呼姓名，悉听珮声，视钗色。玉轻声者居前，金色艳者居后，以为行次而进也。
《华阳国志》曰：涪阳大龟，其甲可卜，其缘可作钗，世号灵钗。
斐渊《广州记》曰：豪富女子以金银为大钗，执以叩铜鼓，号为铜鼓钗。
崔豹《古今注》曰：蟠龙钗，梁冀妇所制。
《异苑》曰：吴郡有徐君庙。东阳长山县吏李瑫，义熙中遭事在都，妇过庙乞恩，拔银钗为愿。未至富阳，有白鱼跳妇前，剖腹，得所愿钗，夫事寻解。
《幽明录》曰：寻阳参军梦一妇人，前跪自称："先葬近水，沦没。诚能见救，虽不能富贵，可令君薄免祸。"参军答曰："何以为志？"妇人曰："君见渚边上有鱼钗，即我也。"参军明旦觅，果见一毁坟，其上有钗。移置高燥处。却十馀日，参军行至东桥，牛奔直趣水，窜鏖，忽转正，得无恙也。
《录异传》曰：吴人费季客贾去家，与诸贾人语曰："吾临行，就妇求金钗，妇与之，吾乃置户楣上，忘白妇说。"妻梦见季死，前金钗在户上，妻取，得发哀。一年，季却还。
《神仙占》曰：头上着钗，夜卧堕靴履中者，妇人与外夫煞之。
司马相如《美人赋》曰：玉钗挂臣冠；罗袖拂臣衣。
黄香《九宫赋》曰：剥骇鸡以为钗。(骇鸡，犀也。)
古歌辞曰：头上金钗十二行，足下丝履五文章。
陈司马《美玉篇》曰：头戴金雀钗，腰珮翠琅玕。
崔瑗《三子钗铭》曰：元正上日，百福孔灵。魉禜如云，乃象众星。三珠横铳，摄〈女奚〉赞灵。
魏陈思王《美女篇》曰：头戴合欢钗。
梁阳济《泄井得金钗诗》曰：昔日倡家女，摘华露井边。摘华还自比，插映还自怜。窥窥终不己，笑笑自成妍。宝钗于此落，从来非一年。翠羽成泥去，金色尚如先。此人今不在，此物今空传。
秦嘉《与妇淑书》曰：今致宝钗一双，价值千金，可以耀首。淑答曰：未奉光仪，则宝钗不设。
《灵怪》曰：吴兴妖童赠谢府君诗曰："玉钗空中坠，金钿色己歇。独泣谢春风，良夜辜明月。"
○镊(钗类)
《齐书》曰：文安皇后为皇太子妃，无宠。太子为宫人制新丽衣裳及首饰，而后床惟陈故古旧钗镊数枚。
又曰：周盘龙为右将军。建元元年，魏攻寿春，以盘龙为军主，假节助豫州刺史桓崇祖拒魏，大破之。上闻之喜，下诏美称，送金钗镊二十枚与其爱妾杜氏。
王仲宣《七释》曰：载明中之羽雀，杂华镊之威蕤。
孔炜《粕别》曰：长袖随腕而遗曜，紫镊承鬓而聘辉。
○珰珥
《说文》曰：珥，瑱也。瑱，以玉充耳也。
《释名》曰：珥，瑱也。悬珰耳旁，不欲使人妄听，自镇重也。此本出于蛮夷。蛮夷妇女轻浮好走，以此铛锤之也。今中国仿之也。
《风俗通》曰：耳珠曰珰。
《周书》曰：武王驰纣，商师大崩。帝辛登禀台，取天知玉珥及鹿玉衣身以自焚。鹿玉则销，天知珥在火中不销。
《诗》曰：玉之瑱也，象之揥也。(瑱，寒耳也。)
又曰：有匪君子，充耳琇莹。(琇莹，美玉。)
《传》曰：夏，齐侯将纳公(鲁昭公也。)命，无授鲁货。申丰从女贾以币锦二两，缚一如瑱。(瑱，充耳也；缚，卷也。)急卷使如充耳，易怀藏。
《史记》曰：淳于髡谓齐威王曰："前有堕耳，后有遗簪，此可饮八斗。"
又曰：武帝谴责钩弋夫人，夫人脱簪珥叩头。
《魏书》曰：卞太后性约俭，不尚华丽，无文绣珠玉，器皆黑漆。太祖尝得孟苽数具，命后自选一具，后取其中者。太祖问其故，对曰："取其上者为贪，取其下者为诈，故取其中者耳。"
《吴录》曰：袁博出游，其女茔得坏墟齐珰珥百枚，于是封上之，诏以赐博也。
《晋令》士卒百工，不得服真珠珰。
又《诸葛恪别传》曰：范慎嘲恪曰："马虽大畜，禀气于天，今残其耳，岂不伤仁？"，恪答曰："母之于女，天下至亲。穿珥附珠，何伤于仁？"
《战国策》曰：齐王夫人有七美珥。
《韩子》曰：齐威王夫人死，有十孺子。(所窥者凡十人。)薛公欲知所立人，为十玉珥而美其一，献于王，以付十孺子。明日视美珥所在，乃立之。
《西京杂记》曰：赵飞燕为皇后，其女弟上遗合浦圆珠珥。
《梦书》曰：珠珥为人子之所贵，梦得珠珥，得子也。
魏陈思王《洛神赋》曰：献江南之明珰。
刘祯《鲁都赋》曰：含丹吮素，巧笑妍祥。插曜日之笄，珥明月之珰。
繁钦《定情诗》曰：何以致区区，耳中双明珠。
王粲《七释》曰：扌冗照夜之明珰，焕煜爚以垂晖。
傅玄《七谋》曰：珮昆山之美玉，珥海南之明珰。
○钏
《通俗文》曰：环臂谓之钏。
《东宫旧事》曰：皇太子纳妃，有金钏二双。
祖台之《志怪》曰：建安中，河间太守刘照夫人卒于府。后太守至，梦见一好妇人，就于室家。持一双金𨱌(古唤切。)与太守，不能名，妇人乃曰："此錗(竹志切。)𨱌。"錗𨱌者，其状如纽珠，大如指，屈伸在人。太守得，置枕中。前太守迎丧，言有錗𨱌。开棺视夫人臂，果无复有錗𨱌焉。
《甄异记》曰：乐安章沉病死，未殡而苏。云被录到天曹，主者是其外兄，断理得免。见一女同时被录，乃说金钏二双，记沉以与主者，亦得还，遂共燕接。女云家在吴，姓徐，名秋英。沉后寻问，遂得之。女父母因以女妻沉。
高文惠《与妇书》曰：今致金𨱌一双。
《交州记》曰：波斯玉以金钏聘斯调王女也。
《唐书》曰：交河王麹崇裕兄昭，少好学。尝有鬻异事书于市者，其母将为买之，搜索家财，不足其价，惟箧中有金钏数枚。既而叹曰："何爱此物，令吾子不有异闻乎！"促令货易此书。昭后历位司膳卿，颇以诗咏流誉。
繁钦《定情诗》曰：何以致契阔，绕臂金跳脱。
○指环
《春秋繁露》曰：纣刑鬼侯之女，取其环。
《五经要义》曰：古者，后妃群妾礼御于君所。
《女史书》曰：授其环以进退之。有娠则以金环退之，当御者以银环进之。进者，着于左手，阳也，以当就男，故着左手。右手，阴也，既御而复故，此女史之职。
《汉书仪》曰：宫人御幸，赐银环。
《后汉书》曰：孙程等十九人立顺帝有功，各赐金指钏环。
《晋书》曰：羊祜年五岁，令乳母取所弄金环，乳母曰："汝先无此物。"祜乃于邻人李氏东墙桑树中探得之。李氏见，惊曰："余亡儿所失物也。"乳母具言前事，李氏悲惋。时人异之。谓李氏之子，即羊祜之前身也。
又曰：傅畅年五岁，父友见而戏，解畅衣，取其金环与左右。畅不惜，以此赏之。后选入，侍讲东宫。
《宋书》曰：西南夷元嘉七年遣使献金刚指环。
《梁书》曰：武丁贵嫔。武帝镇樊城，尝登楼以望，见汉滨五彩如龙。下有女子，擘絖，则贵嫔也。帝赠以金环，纳之，时年十四。
《后魏书》曰：咸阳王禧弟树，字秀和，位宗正卿。后奔梁，武帝尤器之。后复归魏。初辞梁，其爱姝玉儿以金指环与树，常着之，寄以还梁，表必还之意。朝廷知之，俄而赐死。
《拾遗录》曰：吴主潘夫人以火齐指环挂石榴枝上，因其处台，名曰环榴台。时有谏者云："今吴蜀争雄，还刘之名将为妖乎！"权乃翻其名为榴还环台也。
《西京杂记》曰：戚姬以百炼金为彄环，照见指，上骨恶之，以赐侍儿。
《益部耆旧传》曰：刘宠丧母，时危乱，坟墓发伤。宠乃矫母令："家贫无财，惟有手上金环。卖造墓供送。免发掘。"
《西戎传》曰：大宛国人深目对厕，娶妇人，以金同心指环为聘。
《外国杂俗》曰：诸问妇许婚，下全同心指环，保同志不改。
《林道记》曰：林邑王献金指环于吴主。
《胡俗传》曰：始结婚姻，相然许，便下金同心指环。
《扶南传》曰：扶南有讼者，煮水令沸，以金指环投汤中，然后以手探汤。其直者，手不烂；有罪者，入汤即焦。
《茅君传》曰：勾曲山上有神芝五种。求之法，当以三月登山，赍金环二双，启以奉誓，如此者三，以为盟也。必得芝草，投环于石间，忘顾念。
《集灵记》曰：王諿，琅邪人也。仕梁，为南康王记室。亡后数年，妻子困于衣食。岁暮，諿见形谓妇曰："卿困乏衣食。"撇裻与之酒，别而去。諿曰："我若得财物，当以相寄。"后月，小女探得金指环一只。
《甄异传》曰：沛郡秦拊，义熙中至曲阿村，日暮失路，远见火光，投之。屋有少女，因寄宿。晓临别，女以指环与拊，拊去。回顾，乃是冢焉。
