○简章
《玉帝七圣玄记》曰：七圣定简，五帝记名。
《登真隐诀》曰：小有天王太素清虚真人登白空山，诣紫虚太真三元君，授流金火铃，豁落七元八景飞晨策玉玺。
又曰：太一有玉玺、金丹、虎符。
《玉清隐书》曰：有太上飞行九晨玉经，金简内文。
又曰：玉玺凤函，金真玉光，紫文单章在其内。
《九幽经》曰：帝尊在三元宫中，总校图录。
又曰：善功注名黄录，金格玉简，陈列三清四极。
《明科经》曰：若有玄名帝图，紫简绿字，千年得传也。
又曰：五老宝经，青绿为字，以书其章。又八素真经，太上之隐书也。八色彩肥，金阙帝君自书之，为致真之法，以付太虚真人。南岳赤松子使下首骚道，宿有真金玉字，刻在金合。当为真人者，不得越传地仙。又五符经一道，通书以南和丹缯，封以金英之函，印以玄都之章，付震水洞室之君。又灵宝真一自然经，众真珮此经者，以黄锦为地，丹金书之，永谷道真享之无期也。元始说经中所言，并是诸天上帝内名，隐韵之音，非世之常辞也。
又曰：雌一玉检五宝经，秘在九天之上，大有之宫，太玄灵宝台玉房之中，紫金为素，以撰其文；青绿为字，以书其章。
又曰：有妙经，刻玉为简，传于天帝君。
《太上八素真经》曰：司命着籍，玉简丹书，编以金缕，缠以青丝，千亿万年，无所复疑。
又曰：太上吉日，即以三元之章，又印以太玄之章，又印以高皇之章，又印以中黄之章。
又曰：西华宫有琅简蕊书也。
又曰：太上以白玉为简丹玉书，亦用青碧玄玉黄金为之。
《八素经》曰：八素真经玄文，生于太空之内，见于西龟之山玄圃之上积石之阴。高玄羽章，众真宴礼，称庆上清。
《上清经》曰：三天玉童带朱精禁天之章，高玉皇珮丹皇玉章。
又曰：紫映九霄真玉珮，金凤玺。
又曰：大素三元君有云琼之板，九变虎书。
又曰：高灵九帝带元光紫绶，流精飞琼之章。
又曰：三天玉童带九天之章。
又曰：高上虚皇君珮丹皇玉章。
又曰：玉真九天丈人珮九元通真之策。
又曰：紫灵皇上元皇珮封灵召真玉策，带流光凤章。
又曰：上皇玉虚君珮丹文紫绶。
又曰：三元大明上皇君带神虎紫章。
又曰：皇上万始先生珮金虎凤文，带丹皇紫章。
又曰：皇上帝君带神虎玉章。
又曰：上极紫皇君珮六山玉带，神精交蛇之章绶。
《太霄琅书》曰：太微天帝君以紫简结紫度经篇目也。
又曰：有帝章之印。
又曰：琼文帝章，当刻书枣心之木，授于绝岩之中。
又曰：《太霄琅书》，乃九天飞霄之典，琼文帝章乃上文也，并以元始生于自然空洞之中，灵皇玉帝授于九玄，铸金为简，刻玉结篇，金镂玉字，以明宝文，秘于九天之上。
《洞神经》曰：有三都印、三皇印、九天印，钜天下。
又曰：有三皇玉券，一名金契。
又曰：授三皇法，须玉简，长一尺二寸，广一寸，厚三分。无者槿桐准也。
又曰：通谒三皇之简，以青玉作之，赤金为字。
《金根经》曰：金简玉札，出自大上灵都之宫，书以朱文，编以朱绳。
又曰：有神华玉门，真人投金简之处。
又曰：领仙玉郎赍金简紫籍，来于东华青宫校定玉名。
又曰：玉皇刻降丹精玉芝、金玺凤章也。玉宝青宫之内，有金章凤玺。
又曰：青宫北殿上有金章凤玺，真人得之。
又曰：青宫之内北殿上有仙格，格上有学仙簿录及玄名，年月深浅。金简玉札有十万篇，领仙王郎之典也。
又曰：青宫无金简之录，玉格无玄编之名，神经亦不可得披。
《大洞玉经》曰：读玄一洞经者，神台刊名于福连之简。太上金简玉札，名为福连之书也。
又曰：真阳者，上清之宫名，福连之简刊其内。
《五符经》曰：真一食五牙天文，西母刻以黄金之札，封以丹芝光草，印以太上中章。
《茅君内传》曰：茅盈在恒山内，梦太玄玉女，把玉札携之。
又曰：天上道君有玉与凤玺。
又曰：太元真人有一人带录章囊，又一人带绣章囊，一人带锦囊书。
《金真玉光经》曰：有昭灵之章，保生玉章。
又曰：此经高妙，众经之尊；总御万真，匡御群仙；玄符流映，洞明紫晨；秘于九天之宫，铸金为简，以撰灵文；刻玉丹书按树其篇也。
又《灵宝自然经》曰：太上诸仙真以黄金为简，丹玉书之。又太真科以玉牒金书粕宝为简玉帝。
《七圣玄记》曰：刻以白银之简，结以飞青之文。
又曰：广灵之堂，《回天九霄》白简青录刻其内。
《太真科》曰：丹简者，以朱漆简，明火立阳也。墨录者，以墨书文，明水主阴，人学长生，故名丹简墨录，秘不安传。
又曰：天皇执飞仙玉策，人皇执上皇保命王策，地皇执元皇定录之策。
《三华宝曜内真上经》曰：太帝灵都宫中有二十四万上真仙人，皆铸金为简，白银结编，紫华书文，诵咏此篇。
《三天正法》曰：三天九微玄都大真灵录者，秘在太上灵都之宫，刻以紫玉为简，黄金为文，付五老上真仙都，左公封以紫蕊玉笈，盛以云锦之囊。
《南岳夫人内传》曰：白简素录，以白玉为简，以青玉为字，故谓之白简青录，皆记得道之却墅姓。
《道学传》曰：金简有王元规之笔迹。
《太上素经》曰：凡授太上黄素经者，传盟用玉札一杖，长一尺五分，广一寸四分。
又云：有三元秀简。
《真诰》曰：清虚真人诣三元君，授玉玺金真。
《龟山元录》曰：丹文紫章，神虎玉章，七元交光之章，流金紫章，太上命神之章，夜光宝章，九色离罗之章。
《灵书紫文经》曰：灵书紫文上经，刻以紫玉为简，青金为文。
《黄录简文经》曰：投金龙一枚，丹书玉札，青丝缠之。以关灵五帝升度之信封于绝岩之中，一依旧法。
又曰：丹书玉札，一枚金龙，一以青丝系石沉三河，以关水帝升度之信，一依玉诀旧文。
《太洞玉经》曰：太上经简玉札，名为福连之书。
又曰：太上书以彤玉之札，则玉映之堂可见，四明之门可入也。
《后圣道君列纪》曰：刻以紫玉为简，青金为文，龟母按笔，真童拂筵，玉童结编，名之曰灵书。
《龙飞尺素隐诀》曰：太微天帝君命羽仙侍郎奉金按，以请飞行羽章。
《太一洞真玄经》曰：白元司命五人，朱衣绛巾，各捧一白玉案，上有所主简。
《紫度炎光经》曰：龟母捧笔，太一拂筵，天妃侍香，玉笔结纶，以白玉为简，金书保仙上符仙都也。左公封以玉笈云锦之囊。
《变化经》曰：金光立空之案云锦之囊封九赤班符于玄元之中，南极长生司命君得之。
《玉珮金珰上经》曰：九老仙都捧金精立空之案，上请宝文，以授众真。
《空洞灵章经》曰：白简度品，青录定仙。
《太元上上经》曰：非有琼录玉名刻简三清者，不得金虎内符。
《灵书经》曰：东方九气天中灵宝度命品章，出自元始东华青童君，封之青玉宝函之中，印以元始九气之章。
《神仙中经》曰：老子度关时，为尹喜着五千言，解五十五章，是手所书也。能行此道，知元气、父母、天地之先，不知此者，徒自苦耳。太微天帝君以紫简注紫度炎光经篇目，金简书其正文，玄章宰缮。
《玉皇谱录》曰：高上众真，结自然之章。
《金玄羽章经》曰：玉清八景隐书金玄内文，生于元始之先，即天之书也，以威百神诸天。
《内音经》曰：天有飞玄自然之气，合和五音，以成天中无量洞章。
《赤书玉诀上》曰：无始灵宝告水帝削除罪简，上间九天金龙驿传在朱书银木简，以投三河之渊。初用金钮九双连简，沉之于清泠之泉，埋本命之岳，三官九府，书人功过，其理甚明。
《隐元内文经》曰：青童咀苡万帝于曲宇，讲宝诀之妙章。
《洞真经》曰：六层玉台在九天图之上台，上有金简玉札及紫凤丹章十万篇。太上真文玉郎典之。
《玉光八景经》曰：玉宝台，太空之章封其内。
《飞行羽经》曰：上皇九转之道绛简紫书，秘于紫天元台。
《二十四生图》曰：披九光玉蕴，出金书紫字玉文丹章三部八景二十四生图，置白玉案上。
《灵宝隐书》曰：玉诞者，昙誓天十都名也。上有大洞之章，紫书玉字，焕乎上清。
《玉京山斋》曰：诸高仙真人会太上玄都，披空洞歌章。
《灵书经》曰：东方九气天中灵书度命品章出自天元始东华青宫，青童君封之青玉宝函之中，印以元始九气之章。又南方三气丹天灵书度命玉章出自元始朱陵上宫，南极上元君封之赤玉宝函之中，印以太丹三气之章。又西方七气天中灵书度命玉章出自元始西华宫中，金母封之白玉宝函之中，印以太素七气之章。
又云：北方五气天灵书度命玉章出自元始北上宫中，玉晨君封之玄玉变之中，印以太玄五气之章。
《三元布经》曰：高上三元经者，乃三清真书也。上真玉检飞空之篇，上元检天大录，中元检仙真书，下元检地玉文，如是宝篇高上皆刻金丹书，盛以自然云锦囊，封以三元宝神之章，藏于九天之上，大有之宫，金台玉室，九曲丹房。
《灵宝赤书》曰：元始命太真按笔，玉妃拂筵，铸金为简，刻书玉篇，五老赏录，秘于九天灵都之宫。
《回天九霄经》曰：于是大一拂筵，天妃持香，玉华执巾，丹书紫字，刻于白金，隐起灵颜，结于玉篇，题以青录，得道之名，龙景九文。
《紫凤赤书经》曰：太上命太极真人授以玉简金书宝洞飞霄绝玄之章。
《玉帝玄记》曰：中皇元年九月七日，七圣斋灵清长宫，记其得道之篇，刻以白银之简，藏于云锦之囊，封以启命之章，付以五老仙都，左公掌录琼宫。
又曰：古空洞之中，有回天上文。四司所保，五帝所诠，七圣定简，举形合先。
《大有经》曰：太上玉章，刻玉为简，总御万真。
《真经》曰：东方岁星，青帝勾芒，珮通明之印；南方荧惑，赤帝太昊，珮太阳之印；西方太白，白帝少昊，珮通阴之印；北方辰星，黑帝颛顼，珮通神之印；中央镇星，大帝文昌，珮方神之印。
《本际经》曰：有十二法印。
《紫书金根经》曰：有青精玉玺。
《金房上经》曰：大帝灵神都宫中，有金房度命延年之诀，铸金为简，刻白银之编，紫笔书文。
《消魔经》曰：发九天之朱匮，望上清之琼紥。玄书既刻于玉章，绛名始刊于灵阙。
《大洞真经》曰：八景玉录藏于太素瑶台，玄云羽室，封以郁森之笈，玉清三元之章。简紥品曰，青童君曰，无金简者，银木亦可当也，无玉紥者，桐木亦可当，但令精好也。真理无有暗节，当取紥于云锦之囊。此上真之至号，玉帝之灵篇也。
《上清九真中经内诀》有玄灵元君宝秘奔日月之玉章。
《神州粕变经》曰：太阴玉晨，九天真妃，紫晨君授流精飞景宝章。
《太清中经》曰：有天一八极玺。
《龟山元录》曰：有流金凤玺。
又曰：天皇太帝遣绣衣使者冷广子期授茅盈以神玺玉章，金阙圣君命太极真人使正一上玄玉郎王忠鲍兵等与茅盈珮玺。
《太上飞行羽经》曰：太真丈人，衣九色飞云，曜光羽章。
《灵飞六甲经》曰：玉真青君带流金凤章，太上九赤班符。
《五帝内真经》曰：封灵制魔之章，黄神中皇之章。
《三皇经》曰：三皇自然之文，皆以金玉为用。天皇所授，玄玉为简，青玉为文；地皇所授，黄玉为简，白玉为文，缀以金钩，联以金锁，置以玉案，覆以珠巾、宝盖、珍床，安之青宫，闭之紫合，芬以五香，侍以十华也。
《神州七转粕变经》曰：流金凤玺，紫宸上皇先生所珮。
《三皇序目》曰：九天印文，以召九天校事也。
《上清变化经》曰：高上虚皇君，珮丹皇玉章。
又云：三元太明上皇君，带神虎紫章。又有皇上帝君，珮金虎凤文，带神虎玉章。
又曰：九霄真玉，珮金凤玺。
《历藏经》曰：天王侯，带紫绶金印。
《五岳真图》曰：太山君珮通阳大明之印，衡山君珮夜光天真之印，嵩山君珮神鬃婶和之印，华山君珮开天通真之印，恒山君珮长津悟真之印，青城丈人珮三庭之印。
《后圣列纪》曰：紫微、上真、天帝、玉清君遣八景琼与来迎圣君，以登上清宫，赐蕊刚丹玉凤玺。
《后圣九玄道君列纪》曰：太阴法有死生，有黑录白簿，真青丹，编简授生先后之相次也。
《后圣道君列纪》曰：玉清君赐道君玉凤玺。
《飞行三界经》曰：下有太一紫绶金印，威喜天帝信玺，修灵宝飞行三界之道，真人所珮。
《五称符上经》曰：五星通灵之印，印五星灵符。
《道学传》曰：吴王阖闾得真文不解，封以黄金之检，印以玉皇之章，以问鲁大夫孔子。
又曰：禹封五符以金英之函，检以玄都之印。
《神仙传》曰：卫叔卿语其子度世云："可于室西北桂下取我仙方，按而服之，令人长生。"度世握得玉函，封以飞仙之印，取按之服五色灵母，仙去。
《北帝经》曰：酆都秘印，用救世间，摄制鬼神。
《集仙录》曰：杜兰香，女仙也，于洞庭包山降张硕家。硕盖修道者也。授以飞化之道，留玉简玉唾盂。又赍黄麟羽帔，此上仙之所服，非洞天之所有也。
