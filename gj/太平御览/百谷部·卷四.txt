○稷
《毛诗·〈马冏〉颂·閟宫》曰：有稷有黍，有稻有秬。
《礼记·曲礼下》曰：凡祭宗庙，稷曰明粢。
又《内则》曰：豕宜稷。
《国语》曰：稷为稷，不能蕃殖。
《尔雅》曰：粢，稷也。(郭璞注曰：今江东呼粟为粢也。孙炎曰：稷，粟也。)
《说文》曰：稷，五谷之长也。
《山海经》曰：广都之野，爰有膏稷。
《广志》曰：破减稷、逼麦稷，此二者以四月熟。
《本草》曰：稷米，甘而无毒，益志气，补不足。
《郑氏婚礼谒文赞》曰：稷为天官。
卢毓《冀州论》曰：真定好稷，地产不为无珍也。
○粟
《归藏》曰：《剥》，良人得其玉，小人得其粟。
《河图说微》曰：苍帝起，天雨粟也。
《说文》曰：粟，嘉谷实也。粟之为言续也。
《尔雅》曰：虋，赤苗；芑，白苗。(虋，赤粱粟也。芑，白粱粟也。虋，音门。芑，音起。)
《尚书·仲虺之诰》曰：肇我邦于有夏，若苗之有莠，若粟之有粃。(孔安国注曰：始我商家国于夏世，欲见剪除，若莠生苗，粃在粟，恐被锄治伤之也。)
《毛诗》曰：握粟出卜，自何能谷？
又《小宛》曰：交交桑扈，率场啄粟。
《周礼·地官下》曰：仓人，掌粟入之藏。(郑玄注曰：九谷尽藏，以粟为主。)
《礼记·曲礼上》曰：献粟者执右契。(契，券要。右，尊也。)
《礼记·祭义》曰：父母既殁，必求仁者之粟以祀之，谓礼终。
《左传·僖上》曰：冬，晋荐饥，乞籴于秦。秦输粟于晋，自雍及绛相继，命之曰泛舟之役。
又《襄元》曰：季文子卒，大夫入敛，无衣帛之妾，无食粟之马。
又《襄六》曰：郑子皮即位，于是郑饥，而未及麦，民病。子皮以子展之命，饩国人粟户一锺。
又《昭六》曰：夏，会于黄父，谋王室也。(王室有子朝乱，谋定之也。)赵简子令诸侯之大夫输王粟。
《春秋佐助期》曰：粟神名许给，姓庆天。
又《说题辞》曰：高而平者为原。平者和，故宜粟。
又曰：粟助阳扶性，粟之为言续也。粟五变：一变而以阳生为苗；二变而秀，为禾；三变而粲然，谓之粟；四变入臼，米出甲；五变而蒸饭可食。(宋均注曰：粟受五行气而五变，故乃成可食。)阳以一立为法，故粟积大一分，穗长一尺。文以七烈，精以五立，故其字"西米"为"粟"。"西"者，金所立；"米"者，阳精。故"西"字合"米"而为"粟"。(宋均注曰：续为续阳生长也。受五行气，故有变。)
《春秋潜潭巴》曰：天雨粟，无德者兴，有德者不禄。小人进，大臣辱。
《公羊传·僖上》曰：秋，齐侯、宋公、江人、黄人会于阳谷。桓公曰："无障谷，无贮粟。"(何休注曰：有无相通。)
《谷梁传·庄公》曰：诸侯无粟，诸侯相归。粟，正也。
《论语·雍也》曰：子华使于齐，冉有为其母请粟。子曰："与之釜。"请益，曰："与之庾。"原思为之宰，与之粟九百，辞。子曰："无以与尔邻里乡党乎？"
《周书》曰：神农之时天雨粟，神农耕而种之，作陶冶斤斧，破木为耜锄耨，以垦草莽。然后五谷兴，以助果蓏之实。
《史记》曰：武王平殷乱，天下宗周。伯夷、叔齐耻之，义不食周粟。
又曰：宣曲任氏之先为督道仓吏。秦之败，豪杰皆争金玉，而任氏独窖仓粟。楚、汉相拒荥阳，民不得耕种，米石至万金，而豪杰金玉尽归任氏，任氏以此起富。
又曰：汉兴七十馀年之间，国家无事，非遇水旱之灾，太仓之粟新陈相因，充溢露积于外，至腐败不可食也。
又曰：文帝徙淮南王，道死。民歌曰："一斗粟，尚可舂；一尺帛，尚可缝；兄弟两人，不能相容！"
又《汲黯传》曰：河内失火，上使黯往视之。还报曰："河内人或父子相食。臣谨发河南仓粟以赈贫乏。"上贤而释之。
《史记》曰：大将军青遂至寘颜山赵信城，得匈奴积粟食军，军留一月而还，悉烧其城馀粟以归。
《汉书》曰：郦食其说齐王曰："汉英豪贤才，皆乐为之用，诸侯之兵四面而至，蜀汉之粟方船而下。"
又曰：公孙弘起家徒步为丞相，故人高贺从之，食以脱粟米饭，覆以布被。贺怨曰："何用故人富贵为？脱粟布被，我自有之！"乃退。
又曰：主父偃谏伐匈奴，曰："秦皇使天下飞刍挽粟，起于东陲琅琊负海之郡，转致北河，率三十锺而致一石。"
又曰：秦将王离涉河围巨鹿，章邯军其南，筑通道而输之粟。
又曰：神农之教曰："有石城十仞，汤池百步，带甲百万，而亡粟，弗能守。"(《泛胜之书》又载。)
又《东方朔传》曰：侏儒长三尺，俸一囊粟，钱二百四十；臣长九尺馀，亦俸一囊粟，钱二百四十。侏儒饱欲死，臣朔饥欲死。
又曰：贾捐之上书曰："武帝元狩六年，太仓之粟红腐不可食。"
谢承《后汉书》曰：丹阳方储，字圣明，晓风角占候，为章句。长民田还，置馀粟二石及刀锄于田陌。明日求之，亡去。疑其邻家，储曰："此人非偷。"自呼县功曹，语曰："君何取粟置家后积茭中？"功曹款服。
《后汉书》王符《潜夫论》曰：富贵则背亲捐旧，丧其本心，朽贯千万，而不忍赐人一钱，积粟腐仓，不忍贷人一升。
《后魏书》曰：任城王云为冀州刺史。云留心政事，甚得下情。于是合城长吏请输绢五尺、粟五升以报云恩，高祖嘉之。
又曰：世祖引高允与论刑政，言甚称旨。因问允曰："万机之务，何者为先？"是时多禁封良田，又京师游食者众，允因言曰："地方一里则为田三顷，若勤之则亩益三升，不勤则亩损三升。方百里损益数率为粟二百二十二万斛，况以天下之广乎？若公私有储，虽遇饥年，复何忧哉？"世祖善之，遂除田禁。
又曰：韦朏，字尊显，少有志业，年十八，辟州主簿。时属岁俭，朏以家粟造粥以饲饥人，所活甚众。
《后周书》曰：王罴为华州刺史。时关中大饥，征税民间谷食以供军费，或隐匿者令递相告，多被篣捶，以是人有逃散。惟罴信著于人，莫有隐者，得粟不少。
《唐书》曰：始平人宗士朓，负粟一石，委于大仓而去，云："愿少益军国。"高祖嘉之，赍物百段。
《晋史》曰：高祖明而难犯，事多亲决。尝有店妇与军士垦诉，无以自明。帝为鞠吏曰："虽属官，吾可市而代之。两讼未分，何以为断？可杀马刳肠而视，其粟有则军士诛，无则妇人死。"遂杀马，马肠无粟，因戮其妇。境内肃然，莫敢以欺。
《汉实录》曰：王周性宽恕，不忤物情。初，刺信都，州城西桥败，覆民租车。周曰："桥梁不饰，予之过也。"乃还其所沉粟，出私财以修之。
《孔丛子》曰：子思居贫，其友馈乏粟者，受二车焉。或献樽酒束修，子思曰："为费而无当也。"或曰："子取人粟而辞酒，是辞少而受多也！于义则无名，于分则不全，行之何也？"子思曰："然伋不幸而贫于财，及至困乏，将绝先人之祀。夫所以受粟，为周乏也。酒酺则所以饮燕也，方乏于食而乃饮燕，非义也。吾岂以为介哉？度义而行之。"
又曰：季桓子以粟十锲殽夫子，夫子受而班门人之无者。子贡曰："季孙以夫子贫，故致粟。今而施人，无乃乖彼意乎？"子曰："吾受而不辞，为季孙之惠；受不为富惠于一人，岂若数百人哉？"
《管子》曰：桓公观于野，曰："何物可比君子之德？"隰朋曰："粟可比君子之德。"管仲曰："苗始出生也，旬旬似孺子，安之则安，不得则危，故命之曰禾，此可比君子。"桓公曰："善"。
《晏子春秋》曰：北郭骚见晏子曰："愿托所以养母。"晏子分仓粟府金以遗之，辞金受粟。晏子见疑出奔。北郭子遂造公庭曰："晏子，天下贤人。去齐，敌必来侵，臣见国之侵，不若死，请以头白晏子！"因自杀。景公闻大骇，自追晏子。
又曰：寸之管无当，天下不能足粟。今齐国丈夫耕，女子织，夜以接日，不足以奉上；而君侧雕文刻镂之观，此无当之管也！
《曾子》曰：曾子，鲁君馈之粟，辞不受。使者曰："子无求于人，人自致之。曰："与人者骄人，受人者畏人。纵子不以是骄我，我能无畏乎？与富而畏人，不若贫而无屈。
《墨子》曰：世俗之君子，视义士不若视负粟者。今有人于此负粟，息于路侧，欲起而不能，君子见之，无长少贵贱必起之何重故也。今为义之君子，奉承先王之道以语之，纵不说而行，又从而非毁之。则是世俗之君子，视义士不若视负粟者。
《庄子》曰：周家贫，贷粟于监河侯。侯曰："待我得邑金，将贷子。"周作色曰："周昨来，有呼周者。视辙中，有一鲋鱼，曰：'我，东海之波臣也。君岂有斗升水活我哉？'周曰：'诺。我且南游吴越，激西江之水迎子，可乎？'鲋鱼曰：'不如早索我于枯鱼之肆！'"
《吕氏春秋》曰：伍子胥谏吴王曰："非吴丧越，越必丧吴。今将输之粟，是长吾雠而豢吾仇也。"
又曰：饭之美者，玄山之禾、不周之粟、(不周山，在昆仑山北。)阳山之穄、南海之秬。(昆仑之南，故曰阳山。穄，关西为之糜。秬，黑黍也。)
《商君书》曰：金一两生于境内，粟十二石于死境外；粟十二石生于境内，金一两死于境外。国好生金于境内，则金、粟两死，仓、府两虚，国弱；好生粟于境内，金、粟两生，仓、府两实，国强。
《荀卿子》曰：仁、义、礼、智之于人也，譬之若货、财、粟米之于家也，多有之者富，少有之者贫，至无有者穷。
《淮南子》曰：鬻棺者欲民之疾疫；畜粟者，欲岁之饥荒也。
又曰：黄帝治天下，力牧、太山稽辅之，狗彘吐菽粟于道路，而无分争之心。
又曰：昔者苍颉作书而天雨粟。(高诱注曰：苍颉始视鸟迹之文而造书者也。有书契则诈伪萌生，去本走未，弃耕作之业也，务锥刀之利，天知其将饿，故雨粟也。)
又曰：量粟而舂，数米而饮，可以治家，而不可以治国。
又曰：马不食脂、桑扈不啄粟，非廉也。
又曰：未尝稼穑粟满仓，未尝桑蚕丝满囊。得之不以道，用之横。(横，放也。)
又曰：粟得水而熟，甑得火而液。水中有火，火中有水。疾雷破石，阴阳相薄。(自然之热。)
又曰：阖〈广卢〉伐楚，五战入郢，烧高府之粟。
《六韬》曰：武王入殷，发巨桥之粟以与殷民。
《说苑》曰：十粟为一分，十分为一寸。
又曰：墨子语禽滑厘曰："今凶年，与子隋侯珠，又与子一锺粟，子将何择？"厘曰："粟可耳。"(亦具珠部。)
又曰：高平王遣使者从魏文侯贷粟，文侯曰："须吾租收邑粟至，乃得也。"使者曰："臣初来时，见渎中有鱼，张口谓臣曰：'吾穷水鱼，命在呼吸，可得灌乎？'臣谓之曰：'待吾南见河堤之君，决江河之水灌汝口。'鱼曰：'谓命在须臾，乃须决淮之水？比至君还，必求吾于枯鱼肆！'今高平贫穷，故遣从君贷速。乃须租收，大王必求臣于死人之墓。"
《风俗通》曰：燕太子丹仰叹，天为雨粟。
《贾谊书》曰：邹穆公有令："食凫雁者必以秕，无敢以粟！"于是仓无秕，而求易于民，二石粟得一石秕。民请曰："秕食凫雁，为无费也。今求秕于二石粟而易一石秕，食凫雁则费甚矣！请以粟食之。"穆公曰："去！非尔所知也！夫百姓朐牛而耕，暴背而芸，勤而不敢隋者，岂谓鸟兽哉？粟米，人之食也，奈何以其食养鸟？且汝知小计，而不知大害！"
《晁错书》曰：利民欲者，莫如用爵致粟。能以粟拜爵者，皆民之有余者也。
《泛胜之书》曰：欲知岁宜，以布囊盛粟等量埋于阴地。冬至后，取量最多者多种之。
《桓阶别传》曰：阶为赵郡太守。路有遗粟一囊，耕者得之，举以系树。数日，其主闻，还取之。
《桂阳先贤画赞》曰：成子，郴中人，能达鸟鸣。为郡主簿，与众人俱坐，闻雀鸣而笑曰："东市辇粟车覆，雀相呼往食之。"众人遣视，信然。(《益部蓍旧》又载。)
王子年《拾遗记》曰：东极之东，有龙枝之粟。言其枝屈曲若游龙，食之善走。又有凤冠粟，似凤之冠，食者令人多力。有云渠粟，丛生，叶似扶蕖，食之益颜色。粟茎赤黄，皆长二丈，千株丛生。
《博物志》曰：雁食粟，则翼垂不能飞。
《邹子》曰：董仲舒三年不窥园，尝乘马，不觉牝牡。朱买臣贫贱之时孳孳修艺，不知雨之流粟，志在经传也。
京房《易祅占》曰：天雨粟，不肖者食禄，与三公易位。天雨稻黍者亡。天雨稻，大臣当诛。
《古今注》曰：武帝建元四年，天雨粟。宣帝地节三年，长安雨黑粟。元帝竟宁元年，南阳山郡县雨粟，色青黑，味苦，大者如豆，小者如麻子，赤黄，味如麦。建初二年，九江寿春雨粟。光武建武二十年，清河广川雨粟，大如苋实，色黑。
《吴氏本草》曰：陈粟，神农、黄帝苦，无毒，治痺热渴，粟养肾气。
杜宝《大业拾遗录》曰：吏部侍郎杨恭仁欲改葬学士舒绰，曰："此所拟之处，掘深五尺之外，亦有五谷。若得一谷，即是福德之地，公侯世世不绝。"恭仁即将绰向京，令人掘深七尺，得一穴，如五石瓮大，有粟七八斗。此地经为粟田，蚁运粟下于此穴。当时朝野之士以绰为圣。
任昉《述异记》曰：光武兴，洛阳斗粟万钱，人死者相枕。汉末大饥，江淮间童谣曰："大兵如市，人死如林。持金易粟，粟贵于金。"洛中谣云："虽有千黄金，无如我斗粟。斗粟自可饱，千金何所直！"袁绍在冀州时，满市黄金而无斗粟，饿者相食，人为之语："虎豹之口，不如饥人。"刘备在荆州，粟与金同价。永嘉之乱，洛中饥荒，怀帝遣人观市，珠玉金银填委市门而我粟麦。袁宏上表云："田亩由是丘墟，都市化为珠玉。"
又曰：晋末，荆州久雨，粟化为虫，虫害民。《春秋》云"谷之飞为虫"是也。中郎王义兴表曰："臣闻尧生神禾，而晋有虫粟，陛下自以圣德何如也？"帝有惭色。
又曰：宋高祖之初，当晋末饥馑之后，既即位，而江表二千馀里野粟生焉。
又曰：淮南诸山石谷生，石上生谷也。袁安公云："石谷，药名，穗之尤小者是也！
《应翊像赞序》曰：赤眉贼攻其所居城，翊尽以私谷数十万赈城中，于时粟斗数万，不称其仁。
