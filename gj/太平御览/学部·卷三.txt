○易
《易干凿度》曰：易者，易也，变易也，不易也。管三成德，为道苞龠。郑玄注曰："管犹兼也，一言而兼此三事，以成其德。道苞龠，齐鲁之间，名门户及藏器之管为管龠。"
《礼记经解》曰：洁静精微而不贼，则深于《易》者也。
《论语》曰：孔子曰："加我数年，五十以学《易》，可以无大过矣。"
《易》曰：易有太极，是生两仪，两仪生四象，四象生八卦，八卦定吉凶。
《系辞》曰：《易》之为书也，不可远，为道也屡迁，变动不居，周流六虚，上下无常，刚柔相易，不可以为典要。
又曰：《易》之兴也，其于中古乎？作《易》者，其有忧患乎？是故：《履》，德之基也；《谦》，德之柄也；《复》，德之本也；《恒》，德之固也；《损》，德之修也；《益》，德之裕也；《困》，德之辨也；《井》，德之地也；《巽》，德之制也。
又曰：夫《易》，圣人所以极深而研几也。惟深也，故能通天下之志；惟几也，故能成天下之务。
《说卦》曰：昔者圣人之作《易》也，将以顺天地之理，是以立天之道曰阴与阳，立地之道曰柔与刚，立人之道曰仁与义，兼三才而两之，故《易》六画而成卦；分阴分阳，迭用柔刚，故《易》六位而成章。
又曰：昔者圣人之作《易》也，幽赞于神明而生蓍，参天两地而倚数，观变于阴阳而立卦，发挥于刚柔而生爻，和顺于道德而理于义，穷理尽性以至于命。昔者圣人之作《易》，将以顺性命之理也。
《春秋说题辞》曰：《易》者，气之节，含精宣律历：上经象天，下经计历，《文言》立符，(符，信。)《象》出期节，(象，两也。出期节者，若以至日闭关，商旅不行，后不省方之比也。)《彖》言变化，《系》设类迹。
《孝经援神契》曰：《易》长于变，《书》考命行授《河》。宋均注曰：授河者，授《河》《洛》以考命行也。
《帝王世纪》曰：庖羲氏作八卦，神农重之，为六十四卦。黄帝、尧、舜引而伸之，分为二《易》。至夏人因炎帝曰《连山》；殷人因黄帝曰《归藏》；文王广六十四卦，著九六之爻，谓之《周易》。
《周易正义》曰：伏羲重卦，周公作爻辞，此说与《帝王世纪》不同。又孔氏作十篇，亦曰《十翼》。初，卜商为《易传》，至西汉，传之有能名家者有施雠、孟喜、梁丘贺、京房、费直、高相；又东汉郑玄、魏王弼，并注《易》。施、孟诸家，自汉及魏得并立，而传者甚众。至西晋，梁、施、高三氏亡，孟、京二氏有书无师，而郑玄、王弼所传则费氏之学。
《汉书·艺文志》曰：宓牺氏仰观象于天，俯观法于地，观鸟兽之文与地之宜，近取诸身，远取诸物，于是始作《八卦》，以通神明之德，以类万物之情。文王于是重《易》六爻，作上下篇，孔氏为之《彖》、《象》、《系辞》、《文言》、《序卦》之属十篇，故曰"《易》道深矣"。人更三圣，(韦昭曰：伏羲、文王、孔子也。)世历三古，(《易·系辞》曰："《易》之兴也，其于中古乎？"然则伏羲为上古，文王为中古，孔子为下古也。)及秦燔书，而筮卜之事传者不绝。
《汉书》曰：京房学《易》于焦延寿，常曰："得我道以亡身者，京生也。"
《东观汉记》曰：任丹传孟氏《易》，作《通论》七卷，世传之，号曰《任君通论》。
《后汉书》曰：孔融《答虞仲翔书》曰："示所著《易传》，自商瞿以来，舛错多矣。去圣弥远，众说骋辞，曩闻延陵之理《乐》，今睹吾君之治《易》，知东南之美者，非但会稽之竹箭焉。又观象云物，察应寒温，原本祸福，与神会契，可谓探赜穷道者也。
《晋书》曰：王湛字处冲，司徒浑之弟也。初有隐德，人莫能知，兄弟宗族皆以为痴，其父永独异焉。兄子济每轻之，尝诣湛，见床头有《周易》，问曰："叔父何用此为？"湛曰："体中不佳，时复看耳。"济请言之，湛因剖析玄理，微妙有奇趣，皆济所未闻也。济遂留连弥日累夜，自视缺然。乃叹曰："家有名士三十年而不知，济之罪也。"
《北齐书》曰：权会本贫生，无仆隶。初任助教之日，恒乘驴上下，且职事处多，每须经历，及其退食，非晚不归。曾夜出城东门，锺漏已尽，会惟独乘驴。忽有二人牵头，一人随后，有异生人，渐渐失路，不由本道。会心甚怪之，遂诵《易经》上篇，一卷不尽，前后二人忽然离散。
《齐书》曰：张绪长于《周易》，言精理奥，见宗一时。常云何平叔所不解《易》中七事。
《梁书》曰：伏曼容字公仪，平昌安丘人。少笃学，善考《易》，倜傥好大言。常曰："何晏疑《易》中九事，以吾观之，晏了不学也。"
《唐书》曰：文宗时，裴通自祭酒改詹事，因中谢。上知通有《易》学，因访以精义，仍命进所习经本，著《易玄解》并《总论》二十卷，《易御寇》十三卷，《易洗心》二十卷。
《世说》曰：殷荆州仲堪曾问远公云："《易》以何为体？"答曰："《易》以感为体。"曰："铜山西崩，灵锺东应，便是《易》也。"
《淮南子》曰：孔子读《易》，至于《损》《益》，未尝不喟然而叹，曰："或欲利之，适足以害之；或欲害之，适足以利之。利害祸福之门，不可不察。"
《刘向别传》曰：所校雠中《易传》，《淮南九师道训》，除复重定，著二篇。淮南王聘善为者九人，从之采获，故中书署曰《淮南九师书》。
王叔师《正部》曰：《易》与《春秋》同经综一机之织，经营天道以成人事。
《金楼子》曰：按《周礼》筮人氏掌《三易》：夏曰《连山》，殷曰《归藏》，周曰《周易》，解此不同。按杜子春云："《连山》，伏羲也；《归藏》黄帝也"难曰："按《礼记》曰：我欲观殷道得乾坤焉，今《归藏》先以坤后干，则知是殷明矣。推《归藏》既为殷制，《连山》理是夏书。"
○诗
卜商《诗序》曰：诗者，志之所之也，情动于中而形于言也。
又曰：在心为志，发言为诗。
《汉书》曰：通其言谓之诗。
《左传·襄十六年》曰：晋侯与诸侯宴于温，使诸大夫舞，曰："歌诗必类。"(歌古诗当使各从义类。)齐高厚之诗不类。(齐有二心故。)荀偃怒且曰："诸侯有异志矣。"使诸大夫盟高厚，高厚逃归。(齐为大国，高厚若此，小国必当有从者。)
又襄二十七年曰：郑伯享赵孟子于垂陇，子展、伯有、子西、子产、大叔、二子石从。(二子石，印段、公孙段。)赵孟曰："七子从君，以宠武也。请皆赋以卒君贶，武亦观七子之志。"子展赋《草虫》，(《草虫》，《召南》诗，曰："未见君子，忧心忡忡。"比赵孟为君子。)赵孟曰："善哉，民之主也。抑武也，不足以当之。"伯有赋《鹑之贲贲》，(《贲贲》，《鄘》诗，曰："人之无良，我以为兄，我以为君。")赵孟曰："床第之言不逾阈，况在野乎？非使人之所得闻也。"子西赋《黍苗》之四章，(《黍苗》，《小雅》诗，曰："肃肃谢功，召伯营之；列列征师，召伯成之。"比赵孟于召伯。)赵孟曰："寡君在，武何能焉？"子产赋《隰桑》，(《隰桑》诗义取"思见君子，尽心以事之。")赵孟曰："武请受其卒章。"(卒章曰："心乎爰矣，遐不谓矣，中心藏之，何日忘之。"赵孟欲子产之见规诲。)子太叔赋《野有蔓草》，(《野有蔓草》，《诗·郑风》，取其"邂逅相遇，适我愿兮。")赵孟曰："吾子之惠也。"(太叔喜于机遇，故赵孟爱其惠。)印段赋《蟋蟀》，(《蟋蟀》，《诗·唐风》曰："无以太康，职思其居，好乐无荒，良士瞿瞿"。言瞿瞿然顾礼仪之所。)赵孟曰："善哉，保家之主也。吾有望矣。"公孙段赋《桑扈》，(《桑扈》，《诗·小雅》，义取"君子有礼文，故能受天之祐"。)赵孟曰："匪交匪敖，福将焉往？若保是言也，欲辞福禄得乎？"卒享，文子告叔向曰："伯有将为戮矣。诗以言志，志诬其上而公怨之，以为宾荣，(言诬则郑伯未有其实，赵倡赋诗以自宠。)其能久乎？幸而后亡。"(言必先亡。)叔向曰："然，已侈。所谓不及五稔者，夫子之谓矣。"
又曰：楚灵王与子革语，左史倚相趋过，(倚相，楚史名也。)王曰："是良史也，子善视之。是能读《三坟》、《五典》、《八索》、《九丘》。"对曰："臣尝问焉：昔穆王欲肆其心，(周穆王也。肆，极也。)周行天下，将皆必有车辙马迹焉。祭公谋父作《祈招》之诗以止王，(谋父，周卿士。祈父，周司马，掌甲兵之职，招其名也。祭公方谏游行，故指司马官而言也。此诗逸。)王是以获没于祗宫。(获没，不见篡。)臣问其诗而不知，若问远，焉能知乎？"王曰："子能乎？"对曰："能。其诗曰：'祈招之愔愔，式昭德音。(愔愔，安和貌也。式，用也。)思我王度，式如玉，式如金。'(金玉取其坚重。)形民之力，而无醉饱之心。"(言国用人，当随其力，往往如金治之器而制形，故言形民之力，去其醉饱过盈之也。)王揖而入，馈不食、寝不寐数日。(深感子革之言。)
《论语》孔子曰："小子何莫学夫诗。诗可以兴，可以观，可以群，可以怨。迩之事父，远之事君，多识于鸟兽草木之名。"
又曰：孔子谓伯鱼曰："汝为《周南》、《召南》矣乎？人而不为《周南》、《召南》，其犹正墙面而立也欤。"
又子曰：起予者，商也。(商，子夏。)始可与言诗已矣。
又曰：诗三百，一言以蔽之，曰"思无邪"。
《庄子》曰：诗以道志。
《毛诗正义》曰：昔孔子删古诗三千馀篇，上取诸商，下取诸鲁，皆弦歌以合《韶》《武》之音，凡三百一十一篇。至秦灭学，亡六篇，今在者有三百五篇。
《正义》云：初，孔子授训卜商，商为之序，以授鲁人曾申，申授魏人李克，克授鲁人孟仲子，仲子授振牟子，振牟子授赵人荀卿，荀卿授汉人鲁国毛亨，作《诂训传》以授于赵国毛苌。时人谓亨为大毛公，苌为小毛公，以其所传，故名其诗曰《毛诗》。
又曰：东汉郑玄取毛氏诂训所不尽及同异者，续为之注解，曰"笺"。笺，荐也，言荐成毛意也。
《诗含神雾》曰：集微揆著，上统元皇，下序四始，罗列五际。宋均注曰：集微揆著，若"绵绵瓜瓞，人之初生"，揆其始是，必将至著，王有天下也。
又曰：诗者，天地之心，君德之祖，百福之宗，万物之户也。
《诗推度灾》曰：建四始、五际而八节通，卯酉之际为革政，午亥之际为革命。
《春秋演孔图》曰：诗含五际、六情。六情即六义也；一曰风，二曰赋，三曰比，四曰兴，五曰雅，六曰颂。
《春秋说题辞》曰：诗者，天文之精，星辰之度。
又曰：在事为诗，未发为谋，恬澹为心，思虑为志。故诗之为言志也。
《史记》曰：古诗三千馀篇。孔子删取三百五篇，皆弦歌以合韶《武》之音。然《雅》音之韵，四言为主，其馀非音之正也。
《汉书》曰：匡衡字稚圭。好学。家贫，庸作以给资用，尤精力绝人。诸儒为之语曰："无说诗，匡鼎来。(应劭曰：鼎，方也。张晏曰：匡衡少时字鼎。)匡说诗，解人颐。"
又《艺文志》曰：古诸侯卿大夫交邻国，以微言相感，当揖让之时，必称诗以喻其志，盖以别贤不肖而观盛衰也。
又曰：哀乐之心感而歌咏之声发，诵其言谓之诗，咏其声谓之歌。古有采诗之官，王者所以观风俗，知得失，自考正也。遭秦而全者，以其讽诵，不独在竹帛也。
《晋书》曰：王褒字伟元。性好读诗，至于"哀哀父母，生我劬劳"，未尝不三复流涕。门人弟子受业者皆废《蓼莪》之篇。
又曰：王凝之妻谢氏字道韫，将军弈之女也，聪识有才辩。叔父安尝问《毛诗》何句最佳，答曰："吉甫作颂，穆如清风，仲山甫永怀，以慰其心。"安谓其雅人深致。
颜延之《庭诰》曰：咏歌之书，取其连类合章，比物集句，诗为之祖。
陆德明《经典释文》曰：孔子最先删诗，以授于子夏，子夏遂作序焉，口以相传，未有章句。
刘歆《七略》曰：诗以言情；情者，信之符也。书以决断；断者，义之证也。
○书
《释名》曰：《书》者，言书其时事也。
《汉书艺文志》曰：《书》以广听。
《庄子》曰：《书》以道事。
顾子曰：仪训云：《三坟》、《五典》，粲粲如列宿，落落如连珠也。
《春秋说题辞》曰：《尚书》者，二帝之迹，三王之义，所以推其运，明命授之际。书之言信，而明天地之精，帝王之功，凡百二篇，第次委曲。尚者，上也，上帝之书也。
《尚书正义》曰：上世帝王之遗书，有《三坟》、《五典》、训、诰、誓、命，孔子删而序之，断自唐虞以下讫于周，凡百篇。以其上古之书，故曰《尚书》。遭秦灭学，并亡。汉兴，济南人伏胜能口诵二十九篇。至汉文帝时，立尚书学，以胜年且九十馀，老不能行，乃诏太常掌故晁错就其家传受之。其书四十一篇，欧阳、大小夏侯传其学，各有能名，是曰"今文尚书"。刘向《五行传》，蔡邕勒石经皆其本。其后鲁共王坏孔子故宅，于壁中得古文《尚书》、《论语》，悉以书还孔氏。武帝乃诏孔安国，定其书，作传，又为五十八篇。安国书成，后遭汉武巫蛊事，不行。至魏晋之际，荥阳郑冲私于人间得而传之，独未施行。东晋汝南梅赜奏上，始列于学官。此则古文矣。
又《汉书》曰：孔氏有古文《尚书》，孔安国以今文《尚书》字读之。
又《古文尚书·序》曰：伏生老，言不可晓，使其女传言授晁错。
《汉书·艺文志》曰：《易》曰"河出《图》，洛出《书》"，书之所起远矣。至孔子纂焉，(音撰。)上断于尧，下讫于秦，凡百篇，而为之序。
刘歆《七略》曰：《尚书》，直言也。始欧阳氏先名之，大夏侯、小夏侯立于学官，三家之学，于今传之。
陆德明《经典释文》曰：汉宣帝本始中，河内女子得《泰誓》一篇献之，与伏生所诵合三十篇，汉世行之。江左中兴，元帝时，豫章内史梅赜奏上孔传《古文尚书》，亡《舜典》一篇，乃取王肃注《尧典》"慎徽五典"下分为《舜典》一篇，以续之。
《后汉书·杜林传》曰：河南郑兴、东海卫宏，皆长于古学。林尝言："林得兴固谐矣，使宏得林，且有益之。"及宏见林，暗然而服。济南徐巡始师于宏，后更从林学。林前于西州得漆书《古文尚书》一卷，常宝爱之，虽遭艰困，握持不离身。尝以示宏宏曰："林流离兵乱，常恐斯经将绝，何意东海卫子、济南徐生复能传之，是道竟不坠于地也。"宏、巡益重之，于是古文遂行。
《唐书》曰：开元中，宋璟尝自写《尚书·无逸》一篇以献。玄宗置之内殿，出入观省，成诵在心，每叹古人至言，后代莫能及，故任贤诫欲，朝夕孜孜。开元之末。因《无逸》图坏，始以山水图代之。及穆宗问宰臣贞观开元之理，崔植因以是对，请复以《无逸》为诫。帝深善其言。
又曰：高郢子定，幼聪警绝伦。年七岁时读《尚书·汤誓》，问郢曰："柰何以臣伐君？"郢曰："应天顺人，不为非道。"又问曰："用命赏于祖，不用命戮于社，是顺人乎？"父不能对。(已见"幼敏门"。)
又曰：文宗纂集《尚书》中君臣事迹，命工图写于太液亭，朝夕观览。
