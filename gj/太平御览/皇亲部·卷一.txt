○总序后妃
《尚书大传》曰：古者后夫人将侍，君前，息烛，后举烛，至于房中，释朝服，袭燕服，然后入御。史奏鸡鸣于阶下(奏犹白阶陛也。)然后夫人鸣佩玉于房中，告去也。然后应门击柝告辟(应门，朝六也。辟，启也。)也。然后少师奏质明于陛下(质，正)，然后夫人入庭立，君出朝。
《毛诗》曰：《关雎》，后妃之德也。风之始也，所以风天下而正夫妇也。"关关雎鸠，在河之洲；窈窕淑女，君子好俅。"
又曰：《葛覃》，后妃之本也。后妃在父母家，则志在女功之事，躬俭节用，服浣濯之衣。尊师敬傅，则可以归安父母，化天下以成妇道也。
又曰：《卷耳》，后妃之志也。又当辅佐君子，求贤审官，知臣下之勤劳，内有进贤之志，而无险诐私谒之心，朝夕思念，至于忧勤也。"采采卷耳，不盈顷筐，嗟我怀人，置彼周行。"
又曰：《樛木》，后妃逮下也。言能逮下而无嫉妒之心焉。"南有樛木，葛藟累之；乐只君子，福履绥之。"
又曰：《螽斯》，后妃子孙众多也。言若螽斯不妒忌，则子孙众多也。"螽斯羽，诜诜兮！宜尔子孙，振振兮！"
又曰：《桃夭》，后妃之所致也。不妒忌，则男女以正，婚姻以时，国无鳏民也。"桃之夭夭，灼灼其华；之子于归，宜其室家。"
又曰：《兔罝》，后妃之化也。《关雎》之化行，则莫不好德，贤人众多也。"肃肃兔罝，椓之丁丁；纠纠武夫，公侯干城。"
又曰：《芣苡》，后妃之美也。天下和平，则妇人乐有子矣。"采采芣苡，薄言采之。"
又曰：《鸡鸣》，思贤妃也。哀公荒淫怠慢，故陈贤妃贞女夙夜警戒，相成之道焉。
《礼记》曰：天子之妃曰后。(郑玄注曰：后之言后也。)
又《昏义》曰：古者天子后立六宫、三夫人、九嫔、二十七世妇、八十一御妻，以德天下之内治，以明章天下之妇顺，故内和而家理。天子立六宫、三公、九卿、二十七大夫、八十一元士。以听天下之外治，以明章天下之男教，故外和而国治。故曰：天子听男教，后听女顺；天子理阳道，后治阴德；天子听外治，后听内职。教训成俗，外内和顺，国家治理，此之谓盛德。
《白虎通》曰：天子之发妃谓之后何？后者，君也；天子妃至尊，故谓君也，明海内之小君也。
《汉书》曰：自古受命帝王及继体守文之君，非独内德茂也，盖亦有外戚之助焉。夏之兴也以涂山，而桀放也用妹喜；殷之兴也以有娀及有{新女}，而纣之杀也嬖妲己，周之兴也以姜嫄及大任、大姒，而幽王之擒也淫褒姒。故《易》基《乾坤》，《诗》首《关雎》，《书》美厘降，《春秋》讥不亲迎。夫妇之际，人道之大伦也。
《汉书》曰：汉兴，因秦之称号，帝母称皇太后，祖母称太皇太后，正嫡称皇后，妾皆称夫人，有美人、良人、八子、七子、长使、少使之号焉。至武帝，制婕妤、娙娥、傛华、充衣，各有爵号，而元帝加昭仪之号，凡十四等云。昭仪位视丞相，爵比诸侯王。婕妤视上卿，比列侯。娙娥视中二千石，比关内侯。傛华视真二千石，比大上造。美人视二千石，比少上造。八子视千石，比中更。充衣视八百石，比左更。七子视八百石，比左庶长。长使视六百石，比五大夫。少使视四百石，比公乘。五官视三百石。顺常视二百石。无涓、共和、娱灵、保林、良使、夜者皆视百石。上家人子、中家人子视有秩斗食云。五官以下，葬司马门外(陵上司马门外。)
应劭《汉官》曰：皇后称椒房。《诗》云："椒聊之实，蔓衍盈升"，美其繁兴。以椒涂室，亦取温暖，除恶气也。犹天子赤泥殿上曰丹墀。
《汉旧仪》曰：皇后、婕妤乘辇，馀皆以茵，四人舆以行。
又曰：皇后玉玺，文与帝同。皇后之玺，金螭虎纽。
又曰：皇后、太子各食三十县，曰汤沐邑。
《五经要义》曰：古者后夫人必有女史彤管之法，后妃群妾，以礼御于君所。女史书其日，授环，以示进退之法。生子月娠，则以金环退之。当御者以银环，进者著于左手；既御，著于右手。左手阳也，以当就男，故著左手。右手阴也，既御而复故。此女史之职也。
《后汉书》曰：夏殷以上，后妃之制，其文略矣。《周礼》：王者立后、三夫人、九嫔、二十七世妇、八十一御女，以备内职焉。后正位宫闱，同体天王。夫人坐论妇礼，九嫔掌教四德，世妇主丧、祭、宾客，女御序于王之燕寝。颁官分务，各有典司。女史彤管，记功书过。居有保阿之训，动有环珮之响。进贤才以辅佐君子，哀窈窕而不淫其色。所以能述宣阴化，修成内则，闺房肃雍，险谒不行也。故康王晚朝，《关雎》作讽；宣王晏起，姜氏请愆。及周室东迁，礼序凋缺，诸侯僣纵，轨制无章。齐桓有如夫人者六人，晋献升戎女为元妃，终于五子作乱，冢嗣遘屯。爰逮战国，风宪偷薄，适情任欲，颠倒衣裳，以至破国亡身，不可胜数。斯固轻礼驰防，先色后德者也。
秦并天下，多自骄大，官备七国，爵列八品。汉兴，因循其号，而妇制莫厘。高祖帷薄不修，孝文衽席无辩，然而选纳尚简，饰玩少华。自武、元之后，世增淫费，至乃掖庭三千，增级十四。妖幸毁政之符，外姻乱邦之迹，前史载之详矣。
及光武明德中兴，斫雕为朴，六宫称号，惟皇后、贵人。贵人金印紫绶，俸不过粟数十斛。又置美人、宫人、采女三等，并无爵秩，岁时赏赐充给而已。汉法常因八月筭人，遣中大夫与掖庭丞及相工，于洛阳乡中阅视良家童女，年十三已上，二十已下，姿色端丽，合法相者，载还后宫，择视可否，乃用登御。所以明慎娉纳，详求淑哲。明帝聿遵先旨，宫教颇修，登建嫔后，必先令德，内无出阃之言，权无私溺之授，可谓矫其弊矣。向使因设外戚之禁，编著甲令，改正后妃之制，贻厥方来，岂不休哉！虽御已有度，而防闲未笃，故孝章以下，渐用色授，恩隆好合，遂忘淄蠹。
自古虽主幼时艰，王家多衅，必委成冢宰，简求忠贤，未有专任妇人，断割重器。惟秦芊太后始摄政事，故穰侯权重于昭王，家富于嬴国。汉仍其谬，知患莫改。东京皇统屡绝，权归女主，外立者四帝，临朝者六后，莫不定策帷帟，委事父兄，贪孩童以久其政，抑明贤以专其威。任重道悠，利深祸速。身犯雾露于灵台之上，家婴缧绁于圄犴之下。湮灭连踵，倾辀继路，而赴蹈不息，燋烂为期，终于陵夷大运，沦亡神宝。《诗》、《书》所叹，略同一揆。
《魏志》曰：魏因汉法，母后之号，皆如旧制，自夫人以下，世有增损。太祖建国，始命王后，其下五等：有夫人，有昭仪，有婕妤，有华客，有美人。文帝增贵嫔、淑媛、修容、顺成、良人。明帝增淑妃、昭华、修仪，除顺成官。太和中，始复命夫人，登其位于淑妃之上。自夫人以下，爵凡十二等。
又曰：黄初三年，诏曰："妇人与政，乱之本也。自今已后，群臣不得奏事太后，后族之家不得当辅佐之任，又不得横受茅土之爵。以此诏传后世，若有背违，天下共诛之。"
殷融议后父不应拜后曰："天性之至，父子之道，人伦之序，君臣之义，性至因亲，故情礼无二；义序缘敬，故尊严无上。"《易》曰：'有父子然后有君臣，有君臣然有礼仪生焉。'故资父事君，教之至也。君不以贵而臣其所尊，故子爵不加于父也。夫以帝王之尊，犹无臣妾父母之义，况后从尊于帝，而令母执臣妾邪！而郑玄复云：'公朝与归宁，别有二制；尊卑迭用，拜谒更序。'亦有未详斯议为何所据？"
晋张华《女史箴》曰：茫茫造化，二仪始分；散气流行，既陶既甄。在帝庖牺，肇经天人；爰始夫妇，以及君臣。家道以正，而王猷有伦。妇德尚柔，含章贞吉；嬺婉淑慎，正位居室。施衿结褵，虔恭中馈；肃慎尔仪，式瞻清懿。樊姬感庄，不食鲜禽；卫女矫桓，耳忘和音。志厉义高，而二主易心。玄熊攀槛，冯媛趋进，夫岂无畏？知死不吝。班妾有辞，割欢同辇，夫岂不怀？防微虑远。道罔隆而不杀，物无盛而不衰。日中则昃，月满则微。崇犹尘积，替若骇机。人咸知饰其容，而莫知其饰性。性之不饰，或愆于礼正；斧之藻之，克念作圣。出其言善，千里应之；苟违斯义，则同衾以疑。夫出言如征，而荣辱由兹。勿谓幽昧，灵鉴无象；勿谓玄漠，神听无响。无矜尔荣，天道恶盈；无恃尔贵，隆隆者坠。鉴于小星，戒彼攸遂；比心螽斯，则繁尔类。欢不可以黩，宠不可以专。专实生慢，爱极则迁；致盈必损，理有固然。美者自美，翩以取尤。冶容求好，君子所仇。结恩而绝，职此之由。故曰：翼翼矜矜，福所以兴；靖恭自思，荣显所期。女史司箴，敢告庶姬。
《后魏书》曰：魏氏王业之兆虽始于神元，至于昭成。世崇俭质，妃嫱嫔御，率多阙焉，唯以次第为称。而章、平、思、昭、穆、惠、炀、烈八帝，妃后无闻。道武追尊祖妣，皆从帝谥为皇后，始立中宫，馀妾或称夫人，多少无限，然皆品次。太武始增左右昭仪及贵人、椒房。
《后魏书》曰：后魏故事，将立皇后，必令手铸金人，以成者为吉，不成则不得立也。又太武、文成保母劬劳之恩，并极尊崇之义，虽事乖典礼，而观过知仁。
《北史》曰：周氏率由姬制，内职有序。文帝创基，修衽席以俭约；武皇嗣立，节情欲于矫枉。宫闱有贯鱼之美，戚里无私溺之尤，可谓得君人之体也。
宣皇外行其志，内逞其欲，溪壑难满，采择无厌。恩之所加，莫限厮皂；荣之所及，无隔险诐。于是升兰殿以正位，践椒庭而齐体者，非一人焉；阶房帷而施青紫，缘恩幸而拥玉帛，非一族焉。虽辛、癸之荒淫，赵、李之倾城，曾未足比其仿佛也。人厌苛政，其事实多。文帝之祀忽诸，特由于此。
隋文思革前弊，大矫其违，惟皇后当室，旁无私宠，妇官位号，未详备焉。开皇二年，著内官之式，略依《周礼》，省减其数。炀帝时，后妃嫔御无厘妇职，惟端容丽饰，陪从宴游而已。帝又参详典故，自制嘉名，著之于令。
○人皇后
《春秋命历序》：《洛书擿亡辟》曰："人皇兄弟九人，别长九州。离艮，地精，女出为之后。"(离、艮卦所推也。)
○庖牺母
《河图》曰：燧人之世，大迹出雷泽，华胥履之，生伏羲。
《帝系谱》曰：伏羲，十月四日人定生，母华胥。(《孝经》、《河图》云：伏羲在亥，得人定之时。)
○神农母
《春秋元命苞》曰：女登生神农，人面龙颜，始为天子。
《孝经钩命决》曰：佳姒感龙，生帝嵬魁(嵬魁，神农名。)
《帝王世纪》曰：炎帝神农母曰侍姒，有娇氏女，名登，为少典妃；游华阳，有龙首感之，生神农于裳羊山。娶奔水氏之女曰听𫍚，生帝临女子。
○黄帝母
《河图》曰：黄轩母曰地祗之子，名附宝。之郊野，大霓绕北斗枢星，耀感附宝，生轩辕。
《帝王世纪》曰：黄帝有熊氏，少典之子。母曰附宝，其先即炎帝母家有娇氏之女，世与少典氏婚。及神农之末，少典氏又娶附宝，见大霓光绕北斗枢星照郊野，附宝孕，二十五月，生黄帝于寿丘。(干宝云：二十五月而生。余同。)
○黄帝四妃
《史记》曰：黄帝娶西陵之女，是为累祖，为黄帝正妃。生二子，其后皆有天下。
《汉书·古今表》曰：黄帝妃方雷氏，生玄嚣，为青阳。妃累祖，生昌意。妃彤鱼氏，生夷鼓。妃嫫母，生苍林。
《帝王世纪》曰：黄帝四妃，生二十五子。元妃西陵氏累祖，次妃方雷氏曰女节，次曰彤鱼氏，次曰嫫母。
《列女传》曰：黄帝妃曰嫫母，于四妃之班居下，貌甚丑而最贤心，每自退。(余同《吕氏》。)
○颛顼母
《河图》曰：瑶光之星，如虹贯月；正白，感女枢于幽房之宫，生帝颛顼。
《史记》曰：昌意娶蜀山女昌仆，生高阳。高阳有圣德。黄帝崩，高阳立，是为颛顼。
《帝王世纪》曰：昌意之妃，之女枢。金天氏末，生颛顼于弱水。
○颛顼妃
《世本》曰：颛顼娶于胜坟氏。(宋忠注曰：国名。)之子，谓女禄，是生老童。(《帝系》云胜奔氏，馀同。)
○帝喾四妃
《河图》曰：庆都与赤龙合，生帝于伊尧。(《世记》云从母姓。)
《毛诗》曰：天命玄鸟，降而生商，宅殷土茫茫。
《春秋元命苞》曰：周本姜嫄游闭宫，其地扶桑，履大迹，生后稷。
《春秋合诚图》曰：尧母庆都，有名于世，盖太常之女，生于斗维之野。常在三河之东南，天大雷电，有血流润大石之中，生庆都。长大，常有黄云覆盖之，梦食不饥(天帝以气食。)年二十，寄伊长孺家，无夫，出观三河之首，常若有神随之，有赤龙负图至，署曰："赤帝起成天宝。"即庆都之。翼之野奄然阴风雨，龙与庆都合，有身，龙消不见，乳尧。(《汉书》云：尧母十四月生尧。《帝王世纪》《搜神记》同。)
《史记》曰：喾聚陈丰，生放勋。
又曰：后稷弃母有邰氏女，曰姜嫄，为帝喾元妃。出野，见巨人迹，心欣然说，欲践之，身重如孕者。居期而生子，以为不祥，弃之隘巷。以为神，收养之。初欲弃之，因名弃。
《毛诗·生民》曰：厥初生民，时维姜嫄。(生民本后稷也，后稷之母，配高辛氏帝焉。)
《史记》曰：殷契母曰简狄，有娀氏女，为帝喾次妃。三人行浴，见玄鸟遗其卵，简狄取而吞之，因孕，生契。
《世本》曰：帝喾卜其四妃，四妃之子而皆有天下。元妃有邰国之女曰姜嫄，是产后稷；次妃有娀氏之女简狄，是产契；次妃曰陈丰，是生帝尧；次妃曰娵訾，产帝挚。
《帝王世纪》曰：娵訾班在四人下，生挚最长，故登帝位。
○尧妃
《世本》曰：尧娶散宜氏子，谓之女皇。(宋忠曰：是生月朱。《帝系》《汉书》同。)
《帝王世纪》曰：女莹生丹朱。(《汉书》亦云女莹。)
○舜母
《河图著命》曰：女登见大虹，意感，生舜于姚墟。
《史记》曰：舜母早死，瞽叟更娶后妻，生象傲。
○舜二妃
《尚书》曰：师锡帝曰："有鳏在下，曰虞舜。"岳曰："瞽子，父顽，母嚚，象傲，克谐，以孝烝烝，乂不格奸。"帝曰："我其试哉！"女于时，观厥刑于二女。厘降二女于沩汭，嫔于虞。
《礼记》曰：舜葬苍梧，盖二妃未之从也。
《山海经》曰：大荒之中，有不庭之山，帝俊妻娥皇生焉。
《帝系》曰：舜娶于帝尧，谓之曰女偃。
《列女传》曰：有虞二妃，帝尧之二女也，长曰娥皇，次曰女英。尧举舜为相，摄行王政，每事常谋二女。舜既受禅升为天子，娥皇为后，女英为妃，事瞽叟犹若初焉。天子称二妃聪明贞仁。舜陟方死苍梧，二妃死于江湘之间，谓之湘君。
《尸子》曰：尧妻舜以娥皇，媵之以(皇娥皇众之)女英。
《离骚·九歌·湘夫人》曰：帝子降兮北渚，目渺渺兮愁予，(帝子谓尧二女娥皇女英，随舜不反，堕于湘水者，因为湘夫人也。)袅袅兮秋风，洞庭波兮木叶下。
○夏禹母
《河图著命》曰：修纪见流星，意感，生帝文命，我禹兴。
《周礼含文嘉》曰：夏姒氏祖以薏苡生。
《孝经钩命决》曰：命星贯昴纪，梦接，生禹父。(命使之星谓流行。)
《世本》曰：鲧娶华氏，曰女志，是生高密禹。(《帝系》云产文命，余同)
○禹妃
《尚书·咎繇谟》曰禹曰："予娶于涂山，辛壬癸甲(辛日娶妻至于甲日复往治水，)启呱呱而泣，予弗子。(涂山女，《史记》同。)
《山海经》曰：太室嵩高成阳西，启母化为石在焉。
《帝王世纪》曰：禹始纳涂山氏女，曰女娲，合婚于台桑，有白狐九尾之瑞，到至是为攸女。故《连山易》曰："禹娶涂山之子，名曰攸女，生启是也。
《列女传》曰：启母涂山者，夏禹之妃，涂山之女也。禹娶四日而去治水。启既生，呱呱而泣。禹三过其门不入。
《吕氏春秋》曰：禹行功，见涂山之女，禹未之遇。南音南土，涂山之女乃令其妾往候禹于涂山之阳，女作歌曰《候人》，实始作南音也。
○帝相后(少康二妃附见)
《左传》曰：伍员曰："昔有过浇灭夏后相，后缗方娠，逃出自窦，(后缗，相妻。)归于有仍，(缗，有仍氏女也。)生少康焉。浇求之，逃奔有虞，虞思妻之以二姚。"
《楚辞》曰：迨少康之未家，留有虞之二姚。
○桀妃
《洛书录运法》：孔子曰："逢氏抱小女末喜观帝，孔甲悦，以为太子履癸妃。"
《国语》曰：桀伐蒙山而得末喜。
《纪年》曰：后桀伐岷山，岷山女于桀二人，曰琬、曰琰。桀受二女，无子，刻其名于，苕华之玉，苕是琬，华是琰；而弃其元妃于洛，曰末喜氏。末喜氏以与伊尹交，遂以夏亡。
《帝王世纪》曰：末喜好闻裂缯之声而笑，桀为发缯裂之，以顺适其意。
《列女传》曰：夏桀末喜者，夏桀之妃也。桀伐有施，有施女以末喜。(以女妻人曰女。)
○殷汤母
《河图著命》曰：扶都见白气贯月，意感，生黑帝子汤。
○汤妃
《帝王世纪》曰：汤娶有莘，为正妃。
《列女传》曰：汤妃，有莘之女也。德高而伊尹为之媵臣，佐汤致王，训正后宫，嫔御有序，咸无嫉妒逆理之人。生三子：太丁、外丙、仲壬。太丁早卒，丙、壬嗣登太位。
○帝乙妃
《史记》曰：帝乙长子曰微子启，贱不得立。立少子辛，辛母正后，嗣。
《帝王世纪》曰：帝乙二妃，生四子：长曰微子启，中曰微仲，少曰受德辛；庶妃生箕子。初，启母之生启及仲，尚为妾；及立为后，乃生纣。
○纣妃
《史记》曰：纣伐有苏，有苏人以妲己女焉。纣爱妲己，妲己之言是从。武王杀之，斩以玄戈，悬之小白旗。(《世本》又载。)
《列女传》曰：妲己者，殷纣之妃也。纣伐有苏，有苏女以妲己。美而辩，用心邪僻，夸比于体，戚施于貌。纣好酒淫乐，不离妲己，所誉者贵之，所憎者诛之。
○周大王妃
《毛诗》曰：古公亶父，来朝走马。率西水浒，至下岐下。爰及姜女，聿来胥宇。
又曰：挚仲氏任，自彼殷商，来嫁于周，曰嫔于京。乃及王季，维德之行。(挚国，任姓。)
《史记》曰：古公太姜生少子季历，季历娶太任，皆贤妇人，生子曰昌。
《列女传》曰：太姜者，太王之妃，有台之女，曰贤而有色。生太伯、仲雍、王季。化导三子，皆成贤德。太王有事，必谘谋焉。
○王季妃
《河图著命》曰：太妊梦长人感己，生文王。
《毛诗》曰：思齐太妊，文王之母。思媚周姜，京室之妇。
《列女传》曰：太妊者，王季之妃，挚任之女也。端懿诚庄，维德之行。及其有娠也，目不视恶色，耳不听淫声，口不放言，溲于豕牢，而生文王。文王生而明圣，太妊教以一而知其百，卒为周宗。君子谓太妊能胎教。
○文王妃
《毛诗》曰：天监在下，有命既集。文王初载，天作之合。在洽之阳，在渭之涘。缵女维莘。长子维行(缵，继也。莘，太姒国也。长子，长女。)笃生武王。(笺云：太姒厚生圣子武王。)
又曰：太姒嗣徽音，则百斯男。
《论语·泰伯》曰：武王曰："予有乱臣十人。(马融曰：乱，理也。十人谓周公旦、召公、奭公、太公望、毕公荣、虢叔、闳天、散宜生、太颠、南宫括。其一人谓文母也)。"孔子曰："才难，不其然乎？唐虞之际，于斯为盛。有妇人焉，九人而已。"
《列女传》曰：太姒者，文王之妃，莘姒之女也，号曰文母。
○武王妃
《左传》曰：子产曰："当武王邑姜方娠太叔，(杜预曰：邑姜，武王后，齐太公之女也。怀胎为娠。太叔，成王之弟叔虞者。)梦帝谓己："余命而子曰虞，(帝，天也。虞，唐君之名。)将与之唐，属诸参，而蕃育其子孙。"及生，有文在手曰《虞》，遂以命之。"
《帝王世纪》曰：武王纳太公之女，曰邑姜，修教于内，生太子诵。
○宣王后
《琐语》曰：元妃献后生子，不恒其月而生，后弗敢举。王召群吏问，将弃之。仲山甫曰："天将以是弃周，弃之何益？且卜筮言，何必从。"乃弗弃。
《列女传》曰：周宣姜后者，齐侯之女也。周宣尝夜卧晏起，后夫人不出于房。姜后既出，乃脱簪珥，待罪于永巷，使其傅母通言于王曰："妾之不才，妾之淫心见矣，至使君王失礼而晏朝，以见君王之乐色而忘德也。"王曰："寡人不德，实自生过，非夫人之罪也。"
○幽王褒后
《毛诗》曰：《白华》，周人刺幽后也。幽王娶申女以为后，又得褒姒而黜申后，故下国化之，以妾为妻，以孽代宗。
又曰：《正月》，刺幽王也。"燎之方阳，宁或灭之；赫赫宗周，褒姒灭之。"
《国语》曰：夏之衰也，二龙止于夏庭而曰："余，褒之二君。"夏帝卜请其漦而藏之，乃吉。(韦昭曰：龙吐沫，龙之精气也。)龙亡而漦在，椟而藏之。三代莫敢发。至厉王之末，发而观之。漦流于庭，不可除。王使妇人倮而澡之，漦化为玄鼋，入王后宫。童妾既龀而遭之，既笄而孕，无夫而生子，惧而弃之。宣王之时，童谣曰："厌弧箕服，实亡周国。"有夫妇卖是器者，见后宫童妾所弃妖子，闻其啼，哀而收之。夫妇奔褒。褒人有罪，请入所弃女，是为褒姒。幽王爱之，生伯服，废申后，而以褒姒为后。褒姒不好笑，幽王欲其笑，万方，不笑。烽火大鼓噪，诸侯悉至，至而无寇，褒姒乃大笑。幽王数为举烽。申侯怒，与西夷犬戎攻，杀王，虏褒姒。(《史记》《列女传》《世纪》并同。)
《列女传》曰：幽王出入与褒姒同乘弋猎，不时以适褒姒意。
○秦始皇太后
《史记》曰：吕不韦所幸姬有娠，而进之于子楚，生秦始皇，是为太后。
《说苑》曰：秦始皇太后不谨，幸郎嫪毐，封长信侯。长信侯生两子，毐专国事，骄奢，与侍中、左右贵人俱博，饮酒醉，争言而斗，瞋目大呼曰："吾乃秦皇帝之假父也，窭人子何敢与我亢？"斗者走，行白始皇，始皇大怒。毐因作乱，战咸阳宫，毐败始皇取毐四支车裂之，取其两弟囊扑杀之。皇太后置之咸阳宫，下令曰："敢以太后事谏者戮而杀之"。阙下谏而死者二十七人。茅焦乃上谒于王，遂以千乘万骑自迎太后归咸阳。太后喜，大置酒待茅焦，及饮，太后称曰："抗枉令直，使败更成，安秦社稷，使妾母子复得相会，茅君之力也。"
