○巡狩
《易·观卦》曰：风行地上，观，先王以省方、观民、设教也。
《尚书·舜典》曰：岁二月，东巡狩，至于岱宗。柴，(积柴以燎。)望秩于山川，(秩者，为其秩次之奈也。)肆觐东后，协时月正日，(协，和。)同律度量衡。(同，齐同也。)修五礼、五玉、(五等诸侯瑞圭璧也。)三帛、(玄、𫄸、黄。)二牲、(羊、雁。)一死(雉也。)贽，如五器，卒乃复。(五器，上五玉，礼终则还之。三帛以下不还。)五月，南巡狩，至于南岳，如岱礼。(南岳，衡山。)八月，西巡狩，至于西岳，如初礼。(西岳，华山。)十有一月，朔巡狩，至于北岳，如初礼。(朔，北方。北岳，恒山。)归，格于艺，祖用特。(艺，称也。)
《尚书大传》曰：元祀巡狩四岳、八伯，坛四奥，沉四海，封十有二山，肇十有二州。
《毛诗·清庙》曰：《时迈》，巡狩告祭柴望也。(巡狩告祭者，天子巡行郡国，至方岳之下而封禅也。)
又曰：《般》，巡狩而祀四岳河海也。于皇时周，陟其高山。堕山乔岳，允犹翕河。(高山，四岳。翕，合也。笺云：合者，河自大陆之北，敷为九，祭者合为一。)
《周礼下·夏官》曰：职方氏掌天下之图，王将巡狩则戒于四方。
《大戴礼》曰：十有二岁，天子巡狩。是故诸侯上不敢侵凌，下不敢暴小民。
《礼记·王制》曰：天子五年一巡狩。岁二月，东巡狩，至于岱宗，柴而望祀山川。觐诸侯，问百年者就见之。命太师陈诗，以观民风；命市纳贾，以观民之所好恶，志淫好辟；命典礼，考时月定日，同律，礼、乐、制度、衣服，正之。山川神祗，有不举者为不敬，不敬者君削以地；宗庙有不顺者为不孝，不孝者君绌以爵；变礼易乐者为不从，不从者君流；革制度衣服者为叛，叛者君讨。有功德于民者加地进律。
又《祭仪》曰：天子巡狩，诸侯待于境。天子先见百年者，(问其国君，以百年者所在而见。)八十九十者、东行西行者弗敢过。欲言政者，君就之可也。(弗敢过者，谓道经则见之。)
《礼记逸礼》曰：王者必制巡狩之礼何？尊天重民也。所以五年一巡狩何？五岁再闰，天道大备。所以至四岳者，盛德之山，四方之中，能兴云致雨也。巡狩者何？巡，循也；狩，牧也。为天循行牧民也。
《礼记外传》曰：溥天之下，莫非王土。封建诸侯，各守天子之地，故巡行之。夏、殷五载一巡狩，(五年再闰。)周制十二年一巡狩，(岁星一周。)皆在仲月，以至岳下，(仲者，中也，正也。)燔柴告天。(此因事而告至也。天下广大，四方幽隐，南面之君多行威福，忧民之至，故问之。)巡狩之年，四方诸侯先会岳之下以俟见。(岳有汤沭之邑，助祭泰山，先斋戒以见天子。)考其制度以齐同，(书同文，车同轨，合其章律甲子。)有善恶以黜陟之。
《左传·庄公》曰：天子非展义不巡狩。注云：天子巡狩，所以宣布德义。
又《僖下》曰：晋侯召王，以诸侯见，且使王狩。仲尼曰："以臣召君，不可以训。故书曰'天王狩于河阳'，言非其地，且明德也。"
《汉书》曰：人有告韩信反。陈平曰："古者天子巡狩，伪游云梦也。"
又《武纪》曰：朕郊见上帝，巡于北边，见群鹤留止，不以罗网，靡所获献荐于大畤，(如淳曰：是时春也，非用罗网时，故无所获。)光景并见。
又曰：元封五年，南巡狩，至于盛唐，(注：如淳曰："县名。在南郡也。")望虞舜于九嶷。(应劭曰：舜葬苍梧。九疑，山名。今在零陵营道也。)自寻阳浮江，亲射蛟江中，获之。舳舻千里，薄枞阳而出，(县名。属庐江也。)作《盛唐枞阳之歌》。
又曰：宣帝尊孝武庙为世宗，行巡狩，郡国皆立庙。
又《食货志》曰：天子始出巡郡国，东渡河，河东守不意行巡至，不辩，自杀。行西，逾陇，陇西守以行往卒，(或曰：逾，度也。卒，仓卒。)从官不得食，陇西守自杀。于是上北出萧关，从数万骑，行猎新秦中，以勒边兵而归。
《后汉书》曰：光武建武十八年二月，西巡狩，幸长安。三月，祠高庙，遂有事十一陵。历冯翊界，进幸蒲坂，祠后土。夏四月，车驾还宫。
又曰：章帝元和二年二月丙辰，东巡狩。乙丑，帝耕于定陶，使使者祠唐尧于咸阳灵台。辛未，幸大山，柴告岱宗。有黄鹄三十从西南来，经祠坛上东北，过于宫屋，翱翔升降。进幸奉高。
又曰：章帝巡幸，诏曰："惟巡狩之制，以宣声教，考同遐迩，解释怨结。"
又《和纪》曰：冬十月戊申，幸章陵，祠旧宅。癸丑，祠园庙，会宗室于宅，劳赐作乐。
《宋书·礼志》曰：古者天子巡狩之礼，布在方策。至秦汉巡幸，或以厌望气之祥，或以希神仙之应，烦扰之役，多非旧典。惟后汉诸帝，颇有古礼焉。魏文帝值三分初创，方隅事多，皇舆亟动，略无宁岁，盖应时之务，又非旧章也。明帝凡三东巡，所过存问高年，恤人疾苦，或赐谷帛，有古巡幸之风焉。齐王正始元年巡洛阳县，赐高年力田各有差。
又曰：元嘉四年二月，太祖东巡，至丹徒，告觐园陵。三月幸丹徒离宫，升京城北顾，飨父老旧勋于丹徒行宫，加赐衣裳各有差。蠲丹徒县其年租赋。
《宋书》：文帝行幸丹徒诏：吾生在此城，及卢循肆乱，害流兹境。先帝以桑梓根本，实同休戚。复以蒙弱，猥预艰难，情义缱绻，夷险备经，遗踪旧物，犹存心目。岁月不居，逝逾三纪，时人故老，与运迁落，眷惟既往，倍深感叹。
《越绝书》曰：禹巡狩大越，见耆老，纳诗书，审铨衡，平斗斛。
《孟子》曰：夏谚曰："吾王不游，吾何以休；吾王不预，吾何以助。"一游一豫，为诸侯度也。
又曰：晏子对齐景公曰："天子适诸侯曰巡狩，春省耕而补不足，秋省敛而助不给也。"
《孔丛子》曰：古者天子将巡狩，必造于祖祢，命告群祀及社稷，畿内名山大川，七日而遍。亲告用牲，史用币。
蔡邕《独断》曰：上巡狩，校猎还，公卿已下陈洛阳亭前街。上乘舆到，公卿以下拜。天子东，公卿亲识颜色，然后还宫。
郦善长注《水经》曰：光武之征秦丰，幸旧邑，置酒极欢。张平子以为真人南巡观旧里焉。
《三齐略》曰：尧山在广固城西七里，尧巡狩所登，遂以为名。山顶立祠，祠边有柏树，枯而复生，不知几代树也。又石上有尧迹，于今犹存。
《风俗通》曰：巡者，循也；狩者，守也。道德太平，恐远近不同，故必自亲行之，循功考德，黜陟幽明也。
《白虎通》曰：王者所巡狩者何？巡者，循也；狩者，收也。道德太平，恐远近不同化，幽隐有不得所者，故必自亲行之，谦敬重民之至也。何以知太平乃巡狩？以武王不巡狩，至成王乃巡狩也。
《黄帝太一密推》曰：师旷曰："先知巡狩之年，当视太一与天目在四维之岁，法为巡狩。若不出，则遣使者按行风俗。太一虽在四维，不出也。即出，知巡狩何方，以人主所在处之。"
班固《东巡颂》曰：事大而瑞盛，诚非一小臣所任颂述。不胜狂简之情，谨上《岱宗颂》一篇。
班固《南巡颂》曰：是时圣上运天官之法驾，冯列宿而赞元。
崔骃《东巡颂》曰：登天灵之威辂，驾太一之象车；躬东作之上务，始八政于南行。
崔骃《南巡颂》曰：建初九年，秋谷始登。犹斯嘉时，举先王之大礼，假于章陵。遂南巡楚路，临江川以望衡山，顾九疑，叹虞舜之风。是时庶绩咸熙，罔可黜陟。
崔骃《西巡颂》曰：惟永平三年八月己丑，行幸河东。志曰：君举必书。是故工歌其诗，史历春秋。若夫声管不发，雅颂罔记。
崔骃《北巡颂》曰：元和三年正月，上既毕郊祠之事，乃东巡。出于河内，经青、兖之郊，回冀州。遂礼北岳。圣泽流浃，黎元被德，嘉瑞并集，乃作颂曰……
张衡《巡狩颂》曰：初吉，帝将狩于岱岳，展谊省方，观风设教。丙寅，朏率群宾，备法驾，以祖于东门。乙酉，观礼于鲁，而休齐焉。己丑，届于灵宫，是日有凤双集于台。
马融《东巡颂》曰：敷六典，经八成。燮和万殊，总领神明，类乎上帝，柴乎三辰，禋祠乎六宗，祗燎乎群神。
○籍田
《毛诗·闵予·载芟》曰：《载芟》，春籍田而祈社稷也。
《周礼·天官上·甸师》曰：掌帅其属而耕耨王籍，以时入之，以供粢盛。
又《天官下·内宰》曰：上春，诏王后帅六宫之人，生种稑之种，而献之于王。(郑玄曰：古者使后藏种，以佑王耕事，共禘郊也。郑司农曰先种后熟谓之穜，后种先熟谓之稑。)
《礼记·月令》曰：是月也，天子乃以元日祈谷于上帝。乃择元辰，天子亲载耒耜，措之于参保介之御间，帅三公、九卿、诸侯、大夫，躬耕帝籍。天子三推，公五推，卿、诸侯九推。反，乃执爵于大寝。三公、九卿、诸侯、大夫皆御。命曰劳酒。
又《祭义》曰：昔天子为籍田千亩，冕而朱纮，躬秉耒耜；诸侯为籍百亩，冕而青纮，躬秉耒耜；以事天地、山川、社稷、先公。醴酪粢盛于是乎取之，敬之至也。
又《祭义》曰：耕籍，所以教诸侯之养也。
又《祭统》曰：天子亲耕于南郊，以供粢盛。王后蚕于北郊，以供冕服。天子、诸侯非莫耕也。王后、夫人非莫蚕也，身致其诚信而已矣。
又《表记》曰：天子亲耕，粢盛秬鬯，以事上帝，故诸侯勤以辅事于天子。注言无事而居位食禄，是不义而富且贵。
《礼记外传》曰：籍者，借也。天子耕千亩，但三推，发耒，三垈而止，借民力治之。所耕之谷藏于神仓，以供事天地、宗庙、神祗、人鬼之用也。天子以身先天下，(所以劝下民也。)以建寅之月而郊，(北郊，即祈谷之祭。)郊而后耕。郊用辛日，(择吉日。)而耕用亥日。享先农而后籍田。
《国语》曰：周宣王即位，不籍千亩。虢文公谏曰：夫民之大事在农，上帝之粢盛于是乎出，民之蕃庶于是乎生。是故稷为大官。古者太史顺时𫌪土，土气震发，先时九日，太史告稷曰："阳气俱蒸，土膏其动。"稷以告王，王即斋宫，百官御事，王耕一墢。
《汉文》文帝诏曰："夫农，天下之本也。其籍田，朕亲率耕以给宗庙粢盛。"
又曰：昭帝始元元年，上耕于钩盾弄田。(应劭曰：昭帝年九岁，未能亲耕帝籍。钩盾官者近署，故往试耕为戏弄也。)
《续汉书·礼仪志》曰：正月始耕，有司请行事讫，就耕位，天子、诸侯、百官以次耕。
《晋书·礼志》曰：武帝末，有司奏："古诸侯耕籍百亩，躬执耒耜，以奉社稷宗庙，劝率农功。今诸王临国，宜依之。"竟不施行。
又《江彪传》曰：哀帝即位，欲躬自籍田。彪以礼废日久，仪注不存，中兴以来所不行，宜停之。
《宋书·礼志》曰：亲耕籍，晋武帝太始四年，诏曰："夫民之大事在农。是以古之圣王躬耕帝籍，以供郊庙之粢盛，且以训化天下。近代以来，耕籍于数久中，空有慕古之名，曾无供祀训农之实，而有百官车徒之费。今修千里之制，当与群公、卿士躬稼穑之艰难，以帅天下。"
又曰：元嘉二十一年，太祖将亲耕，而其仪久废，使何承天撰定仪注。乃下诏曰："国以民为本，民以食为天。古者从时脉土以训农功，躬耕帝籍敬供粢盛。仰瞻前王，思遵令典，何可量处千亩。考上元辰，朕当亲率百辟，致礼郊甸，庶几诚素奖被斯民。"
又曰：籍田：皇帝冠通天冠，朱纮青介帻，衣青纱衮。侍中陪乘，奉车即秉辔。
又曰：车驾至籍田，侍中跪奏："降车临坛。"大司农跪奏："先农已享，请皇帝亲耕。"太史令赞曰："皇帝亲耕，三推三反。"于是群臣以次耕：王公、五等开国诸侯五推五反，孤卿大夫七推七反，士九推九反。籍田令率其属耕竟亩，洒种即耰。
《齐书·礼志》曰：永明三年，有司奏：来年正月二十五日丁亥，可祀先农，即日舆驾亲耕。宋元嘉、大明以来，并用立春后亥日。尚书令王俭以为亥日籍田，经记无文。太学博士刘蔓议：《礼》，孟春之月，立春迎春。又于是月以元日祈谷，又择元辰躬耕帝籍。卢植说礼通辰日。日，甲至癸也；辰，子至亥也。郊天，阳也，故以日；籍田，阴也，故以辰。阴礼卑后，必居其末。亥者辰之末，故《记》称元辰，注曰吉亥。又据五行之说，木生于亥，以亥日祭先农，又其义也。
《隋书·礼志》曰：北齐籍于帝城东南千亩。每岁正月上辛后吉亥，使公卿以一太牢祠先农神农氏于坛上，无配飨。祭讫亲耕。
《唐书》曰：贞观三年春，太宗亲祭先农，躬御耒耜，籍于千亩之甸。初，晋氏南迁，后魏来自云朔，中原分裂，又杂以獯戎，代历周隋，此礼久废，而今始行之，观者莫不骇跃。于是秘书郎岑文本献《籍田颂》以美之。
又曰：乾元中，耕籍田，至于先农之坛。因阅耒耜有雕刻文饰者，谓左右曰："田器，农人执之，在于朴素，岂贵文饰乎？"乃命彻之。
又曰：仪凤二年春，上亲耕籍田于东郊。礼毕，作《籍田赋》以示群臣。
又曰：开元二十二年正月，上亲耕于洛阳东门外。诸儒奏议，"以为古者耦耕，以一拨为推；今用牛耕，宜以一步为一推。及亲籍，太常告"三推礼毕"。上曰："朕忧人知勤劳俯同。"九推而止。自是公卿已下，皆过于古。
《五经要义》曰：天子籍田千亩，以供上帝之粢盛。常孟春启蛰即郊之后，身率公卿大夫而亲耕焉。所以先百姓而致孝敬。
《说文》曰：帝籍千亩者，使民如借，故谓之籍。从耒，昔声。
应劭《汉官仪》曰：天子东耕之日，率三公、九卿，戴青帻冠，青衣，载青旗，驾苍龙，往出种堂，天子升坛。公卿耕讫，天子耕于坛，举耒三。
应劭《汉官仪》曰：天子升坛，公卿耕讫，啬夫下种。凡称籍田为千亩，亦曰帝籍，亦曰耕籍，亦曰东耕，亦曰亲耕，亦曰王籍。
《六典》曰：凡籍田所收九谷，纳于神仓，以供粢盛、五齐、三酒之用。若有馀及穰槁，供饲牺牲焉。
又曰：两汉及魏晋并有其礼。过江，草创未暇，至宋始有也。黄琼上书曰："先农之礼，所宜躬亲，以迎春和，以致时雨。"
《论衡》曰：立春，东耕。为土象人，男女各二，秉耒锄。或立土牛，象人土中，未必而耕也。从气应时，示率下也。
《东京赋》曰：躬三推于天田，修帝籍之千亩。
缪袭《许昌宫赋》曰：太和六年春，上既躬耕帝籍，发趾乎千亩，以帅先万国。乃命群牧守相，述职班教，顺阳宣化，蒸黎允示，训德歌功，观事乐业。是岁甘露降，黄龙见；海外有克捷之师，方内有丰穰之庆；农有馀粟，女有馀布；遐逖来享，殊俗内附，穆乎有太平之风。
潘岳《籍田赋》曰：伊晋之四年，皇帝亲率群臣，籍于千亩之甸，礼也。于是乃使甸师清畿，野庐扫路，封人壝宫，掌舍设枒。青坛蔚其岳立，翠幕黯以云布。结崇基之灵祉，启四涂之广阼。
任豫《籍田赋》曰：瞻望圭景，咫尺三川。缅彼帝籍，百有馀年。
曹植《籍田赋》曰：春，耕于籍田，郎中令侍寡人焉。顾而谓之曰："营畴万亩，厥田上上；经以大陌，带以横阡。奇柳夹路，名果被园；牢农实掌，是谓公田。此寡人之封疆也。"
