○谏诤六
《周书》曰：微子开者，纣之兄也。纣不道，数谏不听。度纣终不可谏，欲死之。及去，未能决，乃问太师箕子，少师比干曰："纣湎于酒，妇人之言是用，若涉水无津涯。"箕子曰："今诚得治国，国治身死不恨，为死终不治，不如去之。"琨乃为象床。箕子曰："彼为玉床，则思远方珍怪之物而御之矣。为人臣者，谏不听，是彰君之恶。"乃被发佯狂。比干曰："君有过不以死争，则百姓何辜矣。"乃直言谏。纣怒，刳视其心。微子曰："父有过，三谏不听，则号泣而随之；臣三谏不听，则其义可以去矣。"
又曰：许绾。魏襄王欲为中天之台，诫曰："敢谏者死。"绾乃负操捶而入曰："臣闻大王将为中天之台，愿加一力焉。"王曰："何也？"对曰："臣闻天地相去万五千里，今王因而半之，当高七千五百里，基址当广八千里。尽王之地，不足以为。大王必欲为之，先起兵以伐诸侯，及四夷尽有，地乃足矣。然以林木之积，人徒之众，仓廪之输，当给其外，乃可以作。"襄王默然，无以应之，乃罢。
又曰：段规。知伯请地于韩康子，康子欲勿与，规谏曰："不可。夫知伯之为人，好利而鸷，复来请地而勿与，则必简ｘ于我矣。若与之，彼又〈丕页〉地于他国，他国不听，必向之以兵。然则，与可以免于患，而待事之变。"康子曰："善。"因使使者封万家之县一与知伯，知伯大悦。复请地于赵，不与，果阴约韩、魏而伐，围晋阳三年。后韩、魏应之，遂灭知伯。
又曰：田婴，齐宣王弟，封靖郭君于薛。婴自威王以来，任职有功，故封之。靖郭君婴将城薛，客多谏者。婴谓谒者，有谏者勿通。于是人有请见者曰："臣请三言而已矣，若过三言，臣则请烹。"靖郭君见之，客趋进，曰："海大鱼。"因返走。君不解，曰："更言之。"客对曰："君夫不闻海大鱼乎？网不能止，钓不能牵，忽而失水，则蝼蚁得志焉。今齐，亦君之水也。若长有齐，奚以薛为？君若一旦失齐，虽隆薛之城到天，犹无益也。"君曰："善。"遂不城薛。
又曰：不幸，不闻其过。福在受谏，基在爱民，固在亲贤。
《战国策》曰：齐王有幸臣九人，九人欲伤安平君田单。田单之与王，君臣无礼，阴结诸侯之雄俊，其意欲有为也。貂勃从楚来，王觞诸前，酒酣，王曰："召相田单。"貂勃避席稽首曰："王恶得此亡国之言乎？人臣之功岂有厚于安平君乎？"王乃煞九子，益封安平君。
又曰：先生王歜造门而歌，欲见于宣王，宣王使谒者延入。王歜趋见王为好势，王趋见歜为好士，于王何如？使者还报，宣王因趋而迎之于门，与入。曰："寡人闻先生直言正谏不讳。"王歜曰："生于乱世，事乱君，焉敢直言正谏？"宣王忿然作色，不说。有间，王歜曰："昔先君桓公所好者五，天子受籍，立为方伯。今王有四焉。"宣王说，曰："寡人愚陋，焉能有四？"王歜曰："先君好马、好狗、好酒、好色，王亦好之，先君好士，王不好士。"宣王曰："当今之世无士，寡人何好？"歜谓王曰："世无骐骥𫘧耳，王驷已备；世无东郭韩、卢氏之犬，王走犬已备；无毛嫱、西施之妓、王宫已充。王亦弗好士也，何患无士？"
《战国策》曰：赵旦伐燕，苏代为燕王谓赵惠王曰："今者来，过川，蚌方出曝，而鹬啄其肉，蚌合而掩其啄。鹬曰："今日不雨，明日不雨，蚌将为脯。"蚌亦谓鹬曰："今日不出，明日不出，必见死鹬。"两者不肯相舍。渔父得而并禽之。今赵且伐燕，燕赵久相交，以弊大众，臣恐强秦之为渔父也。"惠王曰："善。"乃止之。
又曰：赵太后新用事，秦急征之。赵氏求救于齐，齐曰："必以长安君为质，兵乃出。"太后不肯，太臣强谏。太后谓左右："有复言令长安君为质者，老妇必唾其面！"右师触龙言愿见太后，盛气而须之。入而徐趋，曰："老臣贱息舒旗，最少，不肖。而衰窃爱怜之，愿令得补黑衣之数，以卫王宫。"太后敬诺，问年几何矣？对曰："十五岁矣。"太后曰："丈夫亦爱怜少子。"对曰："甚于妇人。"太后曰："妇人异甚！"对曰："左右臣窃以为妪之爱燕后，贤于长安君。"曰："过矣。""媪之送燕后，时祭祠则祝之曰：必不使反。岂非计长久为子孙相继为王也！今媪尊长安君之位，而封之以膏腴之地，与之重器，而不及今令有功于国。山陵崩，长安君何以自托于赵？老臣以媪为长安君计短也。故以为其爱不若燕后。"太后曰："诺！惟君所使之。"于是为长安君约车百乘，质于齐，齐兵乃出。
《补逸礼传》曰：卫灵公之时，蘧伯玉贤而不用，弥子瑕不肖而任事。史鱿患之，数言蘧伯玉贤而不听，病且死，谓其子曰："我死则治丧于北堂，吾生不能进蘧伯玉而退弥子瑕，是不能正君也。生不能正君者，死不当成礼，而致尸于北堂于是足矣。"灵公往吊，问其故，其子以父言闻灵公，灵公失容曰："吾失矣。"立召蘧伯玉而进之，召弥子瑕而退之，徙丧于堂，成礼而后去。卫国以治，史鱿之力也。史鱿以尸谏，可谓忠不衰矣。
《孝经援神契》曰：三谏，待放，复三年眷眷所以者，臣为君谏，若言有过而放矣。所谏事遂以行者，遂去不留。凡待放者，冀君用耳。事以行，灾咎将至，无为留之。臣待放于郊，君不绝其禄者，亦不欲去。道不合，故去耳。以其宗庙，赐之环，即还之，玦则去。
《国语》曰：周灵王二十二年，谷、雒斗，将毁王宫。王欲壅之，太子晋曰："不可。晋闻古之长人者，不堕山，不崇薮，不防川，不窦泽。"
《国语》曰：吴伐越，越王令诸稽郢行成于吴，曰："君王不以鞭箠使之，而辱军士，使寇令焉。(若御寇之号令。)勾践请一介嫡女执箕帚，一介嫡男奉盘匜，(匜，沃器也。)以随诸御，春秋贡献，不懈王府。谚曰：狐埋之而狐榾之，是无成功也。今大王既封植越国，而又刈之，(刈，斩。)是无劳也。"吴王曰："吾将许越，谢成。"申胥(申胥，楚臣五员)谏曰："不可许。大夫种勇以善谋，将还玩吴国于股掌之上，以得其志，故婉约其辞以从王志。为虺弗推，为蛇将若何？"(虺短蛇长。)吴王不听，乃许盟。
《国语》曰：鲁武公以括与戏见宣王，(武公，敖也。括，武公长子伯御也。)王命立戏，樊仲山父谏(樊宣王卿士山父之所封也，仲山父樊穆仲也。)曰："不可立也！不顺必犯王命，犯王命必诛，故出命不可不慎也。命之不行，政之不立，行而不顺，民将弃上。夫下事上，少事长，所以为顺也。今天子立诸侯而违其少，是教逆也。天子其图之！"
又曰：宣王既丧南国之师，乃料民于太原。仲山父谏曰："民不可料也！无故而料民，天之恶也，害于政而妨于后嗣。"王卒料之，及幽王乃灭。
讽谏木。《国语》曰：晋平公射鷃，不死，使坚襄搏之，失。公怒，拘将煞之。叔向闻之，曰："君必煞之。昔吾先君唐叔射兕于徒林，殪，以为大甲，以封于晋。今君嗣吾先君，射鷃不死，搏之不得，是扬吾君之耻者也。君必速杀之，无令远闻。"君颜忸怩，乃走赦之。
《说苑》曰：齐景公游于海上而乐之，六月不归，令左右曰："敢有先言归者，致死不赦！"颜烛趋进谏曰："君乐治海上而六月不归，彼倘有治国者，君且安得乐此海也。"景公援戟将斩之，颜烛进，抚衣待之，曰："君奚不斫也？昔者桀杀关龙逢，纣杀王子比干。君之贤，非比二主也；臣之材，亦非比二子也。君奚不斫？以臣参此二人者，不亦可乎？"景公说，遂归。中道闻国人谋不内矣。
又曰：吴王欲伐荆，舍人少孺子欲谏不敢，则怀丸操弹游于后囿，露沾其衣，王曰："何沾衣如此？"对曰："榆上有蝉，高居而鸣，不知螳螂在其后；螳螂欲取蝉，不知黄雀在其傍；黄雀延颈啄螳螂，而不知弹丸在其下；臣欲弹雀，不知露沾衣。如此三者，皆务欲得其利，而不顾其后患也。"王曰："善哉！"乃罢兵。
又曰：晋平公好乐，多其赋敛，不治城郭，敢有谏者死，国人忧之。有咎犯者，见门大夫曰："臣闻主君好乐，故以乐见。"门大夫入言："晋人咎犯欲以乐见。"平公曰："内之。"止坐殿上，则出钟磬竽瑟。坐有顷，平公曰："客子为乐。"咎犯对曰："臣不能为乐，臣善隐。"平公召隐士十二人，咎犯曰："隐臣窃愿昧死御。"平公曰："诺。"咎犯申其左臂而诎五指。平公问于隐官曰："占之为何？"隐官皆曰："不知。"平公曰："归之。"咎犯则申其一指曰："是一也，便游赭画而后城门；二也，柱梁衣绣，士民无褐；三也，侏儒有馀酒而死士渴；四也，民有饥色而马有粟秫；五也，近臣不敢谏，远臣不得达。"平公曰："善。"乃屏钟鼓，除竽瑟，遂与咎犯治国。
又曰：枚乘上书谏吴王曰："福生有基，祸生有胎，纳其基，绝其胎，祸何从来哉？泰山之溜穿石，殚极之绠断干。水非石之钻，绳非木之锯也，渐摩使之然。夫铢铢而称之，至石必差；寸寸而度之，至丈必过。石称丈量，径而寡失。十围之木，始生于蘖，可分而绝，可擢而拔，据其未生，先其未形。磨{龙口}砥砺，不见其损，有时而尽；种树畜长，不见其益，有时而大；积德循行，不知其善，有时而用；弃义背理，不知其恶，有时而亡。臣乘愿大王熟计而身行之，此百王不易之道。"吴王不听，卒死丹徒。
又曰：晋灵公造九层台，费用千亿，谓左右曰："敢有谏者斩。"荀息闻之，上书求见。灵公张弩持矢见之，谓曰："子欲谏耶？"息曰："不敢谏也。臣能累十二博棋，加九鸡子其上。"公曰："子为寡人作之。"息即正颜色，定志意，以棋子置下，加九鸡子其上，左右慑息。灵公扶伏，气息不续。公曰："危哉，危哉！"息曰："是不危也，复有危于此者。"公曰："愿复见之。"息曰："九层之台三年不成，男不得耕，女不得织，国有空虚，邻国谋议将欲兴兵，社稷亡灭，君欲何望？"灵公曰："寡人之过，乃止于此。"即坏九层之台。
又曰：秦始皇时侯生谏，始皇望见侯生，大怒。侯生曰："陛下之淫，万万丹朱而千千桀纣，臣恐陛下之千亡曾不一存。"始皇默然久之，曰："汝何不早言？"侯生曰："陛下之自贤自健，上侮五帝，下陵三王，弃素朴，就末伎，陛下亡征见久矣。臣等恐言之无益而自为取死也，故逃而不敢言。"
又曰：楚庄王伐阳夏，师久而不罢，群臣欲谏而不敢。庄王猎于云梦，椒举谏曰："王所以多得兽者，马也，而废王国亡，王之马岂可哉？"王曰："善。不谷知屈强国之可以长诸侯也。知得地可以为富也，亡其民之不用也。"明日，饮诸大夫酒，椒举为上客。罢阳夏之师。
《晏子春秋》曰：景公为长庲，(音来，舍也。)将欲美之。有风雨作，公与晏子入坐，饮酒，致堂上之乐。酒酣，晏子作歌曰："穗兮不得获，秋风至兮草零落。风雨之，拂煞之，靡弊之。"歌终，顾而流涕，张掖而舞。公止之曰："今日夫子有赐讥寡人之罪。"遂废酒罢役。
又曰：齐景公使人养爱马暴病死，景公怒，令人持刀欲煞养马者。是时，晏子侍前，左右执刀而进，晏子止之而问："古者尧舜支解人从何体始？"公惧然曰："从寡人始。"遂止不支解。公曰："以属狱。"晏子曰："请数之，使自知其罪然后煞之狱。"公曰："可。"晏子数之曰："尔有罪三：公使汝养马，汝煞之，当死罪一；又煞公之所爱马，当死罪二；使公一马之故而煞人，百姓闻之必怨吾君，诸侯闻之必轻吾国，汝一煞公马，使公怨积于百姓，兵弱于邻国，汝当死罪三。令以属狱。"公喟然曰："赦之。"
又曰：景公筑路寝之台，三年未息而又为邹之长涂。晏子谏，公斩板而去之。
又曰：景公有爱槐，令吏谨守之。令犯槐者刑，伤槐者死。有不闻令，过而犯之者，将加罪焉。晏子谏曰："婴闻穷人财力，以从嗜欲，谓之暴；崇玩好威严，谓之逆；形煞不称，谓之贼。三者，守国之大殃也。君飨国德行未见于民，而三辟著于国，婴恐其不可以莅国子人也。"公曰："善。"出犯槐之囚。
《晏子》曰：景公畋于署梁，十有八日而不返。晏子因后自往见公，比至，衣冠不正，不革衣冠，望游而驰。公望见晏子，曰："何其遽，国家得无故乎？"晏子对曰："国人皆以君安于野，不安于国，好兽而恶民。"公曰："寡人之有子，犹心之有四支也。心有四支，故心得佚焉，岂不可哉？"晏子对曰："婴闻之与君言异。乃若心之有四支而心得佚焉则可，今四支无心也十有八日矣，不亦久乎？"公于是罢田归。
又曰：楚巫微道裔款以见景公，侍坐三日，景公说之。楚巫曰："公明神之主，帝王之君也。公即位十有七年矣，事未大济者，神明未至也，请致五帝以明君德。"景公再拜稽首。楚巫曰："请巡国郊以观帝位。"至于牛山而不敢登，曰："五帝之位在于国南，请齐具而后登之。"公命百官供齐具，裔款视事。晏子闻之，而见于公曰："古者不慢行而繁祭，不轻身而恃巫。今政乱而行辟，弃贤而用巫。帝王之在身也，而求帝王，不亦难乎？"
又曰：景公射鸟，野人骇之。公即令吏诛之。晏子曰："野人不知也。臣闻之，赏无功谓之乱，罪不知谓之虐，两者先王之禁也。"公曰："善。"自尔以来，未有鸟兽之禁。
又曰：景公为巨冠长衣以听朝，日晏不罢。晏子进曰："日宴矣，君脱服就晏。"公曰："诺，寡人受令。"退朝，遂去衣冠，不复服也。
萧方等《三十国春秋》曰：秦王苻坚悬珠帘于正殿以朝群臣，宫宇服御物极珍饰之奇，尚书佥部郎裴玄略谏曰："愿陛下遵采椽之不斫，鄙琼室而不居。"坚笑曰："非卿之忠，朕何由闻过乎？"
赵晔《吴越春秋》曰：吴王既煞子胥，问太宰曰："子胥数以越谏，遂以丧身。从死以来，若有所亡，今欲祠之，何日可也？"曰："三月癸未可也。"及夫差出国，祠子胥江水之滨，乃言曰："寡人昔日不听相国之言，至令相国远投江海自亡。"
司马彪《九州春秋》曰：曹公征孙权，参军徐干谏曰："今未承王命者，吴与蜀也，惟明公思虞舜舞干戚之义，全威养德，以道制胜，公不从军，遂无功。"
