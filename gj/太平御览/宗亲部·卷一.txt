○祖父母
《释名》曰：祖，祚也；祚，先也。
《礼记·曲礼》曰：逮事父母，则讳王父母；不逮事父母，则不讳王父母。
《毛诗·商颂》曰：无念尔祖，聿修厥德。
《汉书》曰：路温舒字长君，从祖父受历数、天文也。
《后汉书》曰：虞诩，陈国人。祖父为郡县狱吏，务在宽恕。尝称曰："东海于公高为里门，而其子定国卒至丞相。吾治狱六十年，虽不及于公，子孙何得不为九卿？"故字诩曰升卿。后迁仆射尚书令。
《晋书》曰：何曾侍武帝宴，退告其子道曰："国家应天受命，创业垂统。吾每侍宴，未尝闻经国远图，惟说平生常事，非贻厥孙谋之兆也，后嗣其殆乎？此吾子孙之忧。汝等犹可没。"指孙曰："此辈必遇乱亡。"及遵之子绥死，兄嵩哭之曰："吾祖其殆圣乎？"
又曰：李密字令伯。父早亡，母改醮。祖母刘抚养，密奉事以孝谨闻，有暇则讲学忘疲。师事谯周，门人方之游、夏。大始初，征为太子洗马。密以祖母老，上表云："臣无祖母，无以至今日，祖母无臣，无以终馀年。母孙二人，更相为命。臣密今年四十四，祖母年九十六，是臣尽节于陛下之日长，而恭事于刘之日短。"刘终后，复为太子洗马。
又曰：王爽字季明。强正有志，历侍中。尝与会稽王道子饮，道子醉，呼爽为小子。爽曰："亡祖长史与简文帝为布衣之交，亡姑亡姊伉俪二宫，何小子之有？"
又曰：苻生字长生，健第三子。幼而无赖，祖洪甚恶之。生无一目，为儿童时，洪戏之曰："吾闻瞎儿一泪，信乎？"生怒，引佩刀自刺出血，曰："此亦一泪。"洪大惊，鞭之。生曰："性耐刀槊，不堪鞭棰。"洪曰："吾将以尔为奴。"生曰："可不如石勒也。"洪惧，跣而掩其口。
《陈留志》曰：范乔字伯山。年二岁，祖父馨临终执其手曰："恨不见汝成人。"因以所用砚与之。至五岁，祖母以告乔，乔便执砚流涕。
《江蕤别传》曰：蕤年十一，始樗蒲。祖母费为说往事，有博弈破业废身。于是弃五木，终身不以为戏。
○父母
《尔雅》曰：父为考，母为妣。
《毛诗·陟岵》曰：孝子行役，思念父母也。陟彼岵兮，瞻望父兮；陟彼屺兮，瞻望母兮。
又《蓼莪》曰：蓼蓼者莪，匪莪伊蒿。哀哀父母，生我劬劳。蓼蓼者莪，匪莪伊蔚。哀哀父母，生我劳瘁。无父何怙？无母何恃？出则衔恤，入则靡至。父兮生我，母兮鞠我。抚我畜我，长我育我。顾我复我，出入腹我。欲报之德，昊天罔极。
《礼记·曲礼》曰：生曰父，曰母；死曰妣，曰考。
《左传·隐公》曰：郑庄公母弟共叔段，以母之宠，请邑，居之京。段遂以京叛。公伐京，段出奔，遂置母姜氏于城颍，而誓之曰："不及黄泉，无相见也。"既而悔之。颍考叔曰："若阙地及泉，隧而相见，其谁曰不然。"公从之。遂为母子如初。
又《庄公》曰：宋南宫长万作乱，奔陈，以乘车辇其母，一日而至。
又《成上》曰：晋败齐师于鞍，齐请平。晋人曰："必以萧同叔子为质。"对曰："萧同叔子非他，寡君之母也。若以匹敌，则亦晋君之母也。吾子布大命于诸侯，而曰必质其母以为信，其若王命何？且是以不孝令也。"
又《襄三》曰：晋叔向之母妒，叔虎之母美，而不使视寝。其子皆谏其母，母曰："深山大泽，实生龙蛇；彼美，余惧其生龙蛇以祸汝。汝敝族也，余何爱焉？"使往视寝，生叔虎，美而有勇，栾盈嬖之。故羊舌氏之族及于难。
《公羊传》曰：惠公者何？隐之考也。仲子者何？桓之母也。
《史记》曰：赵括，奢之子。赵孝成王欲以括为将，母曰："不可使也。"王曰："母何以知之？"对曰："妾事其父时，其父为将，王之所赏赐尽散与军吏士大夫；受命之日，不问家事。今括一朝为将，军吏不敢仰视，王之所赐，悉藏于家，而视利便田宅可买者买之。其父子异心，愿王勿遣。"王曰："母致之，吾已决矣。"母曰："王必遣，忽有不称，妾乞不坐。"王许之。后果败，为白起所坑。
《汉书》曰：王陵，沛人，以兵属汉王。项羽得陵母，置于军中，以招陵。后汉使至，陵母谓使者曰："为老妾语陵，汉王长者，必有天下，善事之，毋以老妾故持二心。"遂伏剑而死。羽怒烹之。
又曰：陆贾使南越，赵他赐陆生，橐中装直千金，他送亦千金。吕后时病免归家。有五男，乃出所使越橐中装，卖千金，凤耠其子，各二百金，令为生产。贾常乘安车驷马，从歌舞鼓吹琴瑟侍者十人。宝剑直百金。谓其子曰："与汝约：过汝，给吾人马酒食，极欢、十日而更。所死家，得宝剑及车骑从者。"
又曰：金日䃅字翁叔，休屠王太子也。父以降汉见杀，与母阏氏弟俱没入官。后拜光禄大夫。既亲近，未尝有过，武帝甚信爱之。日䃅母教诲两子甚有法度，上嘉之；及死，诏图形于甘泉宫，曰休屠王阏氏也。日䃅每见画，常拜泣不止。
又曰：霍去病父仲孺，河东人。以县吏给事平阳侯家，与侯侍者卫少儿私通，生去病。仲孺吏毕归家，娶妇生子，因绝不相闻。久之，去病为骠骑将军，击匈奴，道出河东，至平阳传舍，遣吏迎仲孺。趋入拜谒。将军迎拜，因跪曰："去病不早知为大人之遗体也。"仲孺扶服叩头，曰："老臣得托命将军，此天力也。"去病大为仲孺买田宅奴婢而去。
又曰：严延平字次卿，东海下邳人。为河南太守，冬月传属县囚会论府上，流血数里，河南号屠伯。母见责之曰："汝宣化千里，不闻仁爱，而杀人立威名，岂为人父母哉？天道神明，人不可独杀。我不意老见壮子被刑戮也。行矣，去东归扫墓地耳！"岁馀，果败。延年兄弟五人，皆有吏才，并至大官，东海号为万石严妪。
又曰：隽不疑为京兆尹，每行县，录囚徒还，其母辄问，有所平反，活几人。即不疑多有平反，母喜而为之食；或无所出，母怒而不食。故不疑为吏，严而不残。
《后汉书》曰：窦武罪裎平，扶风人。初，武母产武，并产一蛇，送之林中。后母卒，葬，有一大蛇自榛草出，击柩流血，若哀泣之容。时人以为窦氏之祥。
又曰：杨彪为太尉，子修为曹操所杀。操见彪问曰："君何瘦之甚也？"彪曰："愧无日䃅先见之明，犹怀老牛舐犊之爱。"操为改容。
又曰：范滂字孟博，汝南征羌人也。建宁二年，大诛党人，滂母就与之诀。滂白母曰："仲博孝敬，足以供养。(仲博，滂弟也。)滂从龙舒君归之黄泉，存亡各得其所。惟大人割不可忍之恩，勿增感戚。"母曰："汝今得与李、杜齐名，死何恨。"滂跪受教，再拜而辞，顾谓其子曰："吾欲使汝为恶，则恶不可为；使汝为善，则我不为恶。"行路闻之，莫不流涕。
又曰：黄宪字叔度，汝南人。世贫贱，父为牛医。袁阆母谓阆曰："汝从牛医儿来耶？"对曰："阆不见叔度，自以为及；既睹其人，则瞻之在前，忽然在后，固难测矣。"
又曰：庐江蔡宗，字孟承。兢廉严正，其子未尝见面。子为二千石，求谒宗。宗下帷，不许。子伏于庭，其母穿壁，使其子窥之，乃识仪貌。
又曰：崔发仕王莽，位至大司空。母师氏通百家之言，莽以殊礼之，号义成夫人。金印紫绶，乘文轩丹毂。
又曰：张甫字孟侯，汝南人。为太尉，虽在公位，父常居田里。每有迁职，辄一诣京师。公卿罢朝，俱诣甫府，奉酒上寿，时人荣之。
《吴志》曰：蒋钦母疏帐缥被，妻妾布裙。孙权叹其在位能守约俭，敕御府为母作被及帏帐。
《晋书》曰：刘惔字真长，沛人。少清远有奇才，与母任氏寓居京口。家贫，织芒以为养，虽筚门陋巷，晏如也。
又曰：伏滔字玄度，平昌人。甚有才学知名，拜著作郎。孝武会西堂，滔预坐。还，下车，先呼子系曰："百人高会，天子先问伏滔在座不。此固未易得，为人作父如此，如何？"
又曰：汜毓字稚春，济北卢人。奕世儒素，敦睦九族。时人号之"儿无常父，衣无常主。"
又曰：荀羡字令则，清和有准。才年七岁，遇苏峻难，随父在石头。峻甚爱之，恒置羡于膝上。羡乃阴白其母曰："得一利刀，子足以杀贼。"母掩其口。
又曰：虞谭母孙氏，训子以节义，朝廷嘉之，拜昌武太守，丞相已下皆拜之。年九十五，谭立养堂于家。
又曰：郄诜，济阳人。对策高第，拜议郎。母忧去职。母在日，苦病车。及亡，不欲车载，家贫无以市马，乃于住堂北壁外假葬，朝夕拜哭。养鸡种蒜，竭其方术。丧过三年，得马八匹，舆棺至冢，负土成坟。
又曰：韩康伯，颍川长社人。母殷氏，高明有行，家恒贫。伯年数岁，大寒，母为作布襦，令伯捉熨斗而谓之曰："且着布襦，寻复作裤。"伯曰："不须。"母问故，曰："火在斗中，柄热；今上着襦，下亦当暖矣。"
又曰：羊耽妻辛氏，陇西人，侍中毗之女。聪明有才鉴。锺会为镇西，请其子琇为参军。母曰："他日吾为国忧，今日难至吾家。行矣，戒之！古之君子，入则致孝于亲，出则致节于国；在职思其所司，在义思其所立，无贻父母忧患而已。军旅之间，可以济者，惟仁恕乎？"后会至蜀，果反，琇竟以道全身。
又曰：桑虞字子深，魏郡黎阳人。五代义居，闺门雍睦。青州刺史苻朗甚重之，尝诣虞家，升堂拜母。时以为荣。
又曰：周𫖮母李氏字洛秀，汝南人。中兴时，𫖮等并列显位。常冬至置酒，洛秀举酒赐三子曰："吾本渡江托足无所，不谓尔等并居贵位、在吾目前，吾复何忧？"嵩起曰："恐不如尊旨。伯仁志大而才短，名重而识暗，好乘人之弊，此非自全之道。嵩性抗直，亦不容于世。惟阿奴碌碌，在阿母前耳。"阿奴，谟小字也。后果如其言。
又曰：刘琨为并州刺史，母谓之曰："汝能弘济经略，驱驾豪杰，专欲除胜己以自安，当何以济？祸必及我也。"后父母并为刘聪所害。
又曰：朱序字次伦，义阳人。镇襄阳，苻坚令苻丕围序。序母韩氏自登城履行，谓西北角必先破受弊，遂领百馀婢及城中女同丁筑城三十馀丈。后贼果从西北角攻，众溃城破。遂固新筑。丕用引退，得免城破。襄阳人谓此城为夫人城。
《宋书》曰：张兴世字文德，竟陵人。以平江陵功转右将军。父仲字子由。兴世致位给事中，欲往襄阳，父爱恋乡里，不肯去。尝谓兴世曰："虽田舍翁，乐闻鼓角，汝可送一部与吾，行田时吹之。"兴世素俭谨畏法，白父曰："此乃天子鼓角，非田舍翁所吹。"乃止。兴世欲拜墓，仲子曰："汝卫从甚多，恐先人惊怖。"兴世减撤而行。
又曰：朱修之，义阳人。加建武将军，留戍滑台，为索虏所攻。母悲忧。一旦，乳汁惊出，因号恸，告家人曰："我老，非有乳汁之时。今忽如此，我儿必殁矣。"后数日，凶问至，修之果以此日陷殁。
《梁书》曰：王僧孺幼贫，其母鬻纱布以自业。尝携孺于市，道涂中逢中丞卤簿驱迫，落沟中。及孺拜中丞日，引孺清道，悲不自胜。
刘璠《梁典》曰：张充字延符，吴人。父绪特进，有重名。充少不拘细行，肆意畋放。时绪请假还吴，始入西郭，值充正猎，左手臂鹰，右手牵犬。遥望见父，乃脱鞲放鹰绁犬，向舟而拜。绪曰："一身两役，无亦劳乎？"充跪对曰："充闻三十而立，今二十九年矣，请至来岁，终身折节。"绪曰："若过而能改，乃颜子矣。"及明年，乃一朝易操，寻师就学，博览今古，郁为名士。
萧方等《三十国春秋》曰：苏峻作逆，领军卞壶，以王师败绩，遂单骑赴难，二子眕盱随之俱殁。母裴氏抚尸而哭之："父为忠臣，子为孝子，夫何恨乎！"征士翟阳闻之，叹曰："父死于前，子殁于后，忠孝之道萃于一门，可谓贤矣。"
又曰：吴司徒孟宗，少从南阳李肃学。母为作厚褥大被。或问其故，曰："小儿无德可容，而学者多贫，故为广被，可得气类相接也。"
《列女传》曰：邹氏，孟轲之母。见孟子少而学归，母方织，问之曰："子之废学，若吾断织。"孟子惧，因更勤不息，遂为大儒。
《世说》曰：华歆遇子弟甚整，虽暗室之内，俨然若朝典也。
又曰：陈元方遭父忧，哭泣哀恸，容体骨立。其母悯之，窃以锦被蒙之，郭林宗吊而见之，谓曰："卿海内之俊，四方是则，如何当丧以锦被焉？孔子曰：衣夫锦，食夫稻，于汝安乎？吾不取也！"因奋衣而去。自后宾客绝数百日。
○继母
《仪礼》子夏传曰：继母如母。何以如母？继母之配父，与因母同，故孝子不敢殊也。
《东观汉记》曰：应慎字仲华，为东平相。事后母至孝，精诚感应，梓树生厅前屋上，徙置府庭，繁茂长大。
《后汉书》曰：鲍永字君长，上党人，事后母至孝。妻于母前叱狗，永遂去之。
《晋书》曰：凉武昭王李玄盛后尹氏，初适扶风马元。元卒，为玄继室。以再醮之故，三年不言，抚前妻子如己所生。
又曰：王祥字休征，琅琊人，至孝。继母朱氏不慈，由是失爱于父，令扫除牛下。祥愈恭谨。父母有疾，衣不解带。母令守丹〈木奈〉实。每风雨，则抱而泣。母常思黄雀炙，忽有黄雀数十飞入幕，遂以供母。
《三十国春秋》曰：王延九岁，丧母，行孝有闻。后母卜氏御之无道，延恭事弥谨。卜常取蒲穰败麻与之贮衣，延知而不言。卜冬月杖之，流血，令求生鱼。延扣冰恸哭而得，与之。卜乃心悟，抚之如所生也。
又曰：晋安帝时，郭逸妻以大竹杖打逸前妻之子。子死，妻因弃市，如常刑。
《家语》曰：曾参，武城人，志存孝道。后母遇之无恩，其妻藜蒸不熟，出之。人曰："此非七出也。"答曰："藜蒸小物，不用吾命，况大事？"遂遣之，终身不娶。其子请焉。告之曰："高宗以后妇出孝已，尹吉甫以后妻嫉伯奇，容知其得免非乎？"
《琴操》曰：尹吉甫，周卿也。子伯奇母早亡，吉甫更娶后妻，妻乃谮之于吉甫曰："伯奇见妾美，欲有邪心。"吉甫曰："伯奇慈仁，岂有此也。"妻曰："置妾空房中，君登楼察之。"妻乃取毒蜂缀衣领，令伯奇掇之。于是吉甫大怒，放伯奇于野。宣王出游，吉甫从之，伯奇作歌以感之。宣王闻之，曰："此放子之辞也。"吉甫乃求伯奇而感悟，遂射杀其妻。
《搜神记》曰：衡农字剽卿，东平人。少孤，事继母至孝。常宿于他舍，值雷雨，频梦虎啮其足。农呼妻相与出于庭，叩头三下。屋忽然而坏，压死者三十馀人，惟农夫妻获免。
