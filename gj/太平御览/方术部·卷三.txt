○医二
《史记》曰：冯信，临淄人，为齐太仓长，好医。淄川王令就淳于意学方，意教以审法逆顺，论药法，定五味及和剂汤法。信授之，擅名汉世。
又曰：高期仕济北王为太医，王遣就仓公淳于意学经脉高下及奇络结，当论俞所居，及气当上下出入邪正逆顺之，宜镵石，定砭灸之法，岁馀，亦颇通之。
又曰：唐安，临淄人也。雅性好医，仓公淳于意教五诊上下经脉，奇咳，四时应阴阳之法，为齐侍医。
又曰：杜信，高永侯家丞，自知身病，乃专心学医。仓公甚怜之，教以上下经脉五诊之法。
又曰：邓训为护乌桓校尉。羌胡俗耻病死，每病临困，取以刀自刺。训闻有病困者，辄拘缚束，不与兵刃，使医药疗之，愈者非一，小大莫不感悦。
又王符论曰：凡疗病者，必先知脉之虚实，气之所结，然后为之方，故疾可愈而寿可长也。为国丈必先知人之所苦，祸之所起，然后为之禁，故奸可塞而国可安也。
又曰：郭玉者，广汉人也。初有老父，不知何出，常渔钓于涪水，因号涪翁。乞食人间，见有疾者，时下针石，辄应时而效，乃着《针经诊脉法》传于代。弟子程高寻求积年，翁乃授之，高亦隐迹不仕。玉少师事高，学方诊六征之技，阴阳不测之术。和帝时为太医丞，多有效应，帝奇之，仍试，令嬖臣美手腕者与女子杂处帷中，使玉各诊一手，问玉所疾苦。玉曰："左阳右阴，脉有男女，状若异人，臣疑其故。"帝叹息称善，玉仁爱不矜，虽贫贱厮养，必尽其心力，而鉴疗贵人，时或不愈。帝乃试，令贵人羸服变处，一针即差。召玉诘问其状，对曰："医之为言意也。腠理至微，(腠理及皮肤之间也。《韩子》曰：扁鹊见晋桓侯，曰"君有病，在腠理"也。)随气用巧；针石之间，毫芒即乖。神存于心手之际，可得解而不可得言也。夫贵者处尊高以临臣，臣怀怖慑以承之。其为疗也，有四难焉；自用意而不任臣，一难也；将身不谨，二难也；骨节不强，不能使药，三难也；好逸恶劳，四难也。针有分寸，时有破漏，(分寸，浅深之度，破漏，曰有冲破者也。)重以恐惧之心，加以裁慎之志，臣意且犹不尽，何有于病哉？此其所为不愈也。"帝善其对。年老，卒官。
又曰：曹褒迁城门校尉。将作大匠，时有疾疫，白懿行病徒，为致医药，经理𫗴粥，多蒙济活。
《东观汉记》曰：邓训谦恕下士，无贵贱，见之如旧。朋友子往来门内，视之如子，有过如鞭扑之教。太医皮巡从猎上林，还，暮宿殿门下，寒疝病发，时训直事，闻巡戍起，往问之，巡曰："冀得火以慰背。"训身至太官门为求火，不得。乃以口嘘其背，复呼同庐郎共更嘘。至朝遂愈。
《锺离意别传》曰：黄谠为会稽太守。建武十四年，吴大疾疫，暑意中部尉督邮，意乃露车不冠，身循行病者门，入家至赐与医药，诸神庙为民祷祭，召录医师百人合和草药，恐医小子或不良毒药齐贼害民命，先自吞尝，然后施行。其所临护四千馀人，并得差愈。后日府君出行灾害，百姓攀车涕泣，曰："明邮府君不须出也。但得锺督邮，民皆活也。"
《何颙别传》曰：同郡张仲景总角造颙，谓曰："君用思精而韵不高，后将为名医。"卒如其言。颙先识独觉，言无虚发。王仲宣年十七，尝遇仲景，仲景曰："君有病，宜服五石汤，不治且成门，后年三十，当眉落。"仲宣以其贳长也，远不治也。后至三十，疾果成，竟眉落，其精如此。仲景之方术今传于世。
张仲景《方序》曰：卫泛好医术，少师仲景，有才识，撰《四逆三部厥经》及《妇人胎藏经》《小儿颅囟方》三卷，皆行于世。
高湛《养论生》曰：王叔和性沉静，好着述，考核遗文，彩摭群论，撰成《脉经》十卷，编次张仲景方论，编为三十六卷，大行于世。
《魏志》曰：华他，字元化，沛国谯人。游学徐土，兼通数经，晓养性之术，年且百岁而犹有壮容，时人以为仙。沛相陈珪举孝，太尉黄琬辟皆不就。精于方药，处齐不过数种，心分铢不假秤量，针不过数处，裁七八壮。若病发结于内，针药所不能及者，乃令先以酒服麻沸散，既醉，无所觉，因刳破肠，皆抽割积聚。若在肠胃，则截断，洗除去疾秽，既而缝合，傅以神膏，四五日疮愈，一月之间皆平复。
又曰：甘陵相夫人有娠六月，腹痛不安。他视脉，曰："胎己死矣。"使人手摸知所在，在右即女，在左即男。人云在左，于是为汤下之，果下男形，即愈。
又曰：县吏尹世苦四支，烦口干，不欲闻人声，小便不利。他曰："试作热食，得汗即愈；不汗，后三日死。"即作热食而汗不出，他曰："藏气己绝于内，当啼泣而绝。"果如他言。又府吏倪寻、李延共止，俱患头痛身热，所苦正同。他曰："靴芼下之，延当发汗。"或难其病同疗异，他曰："寻内实，延外实，故治之宜殊。"即各与药，明旦并起。
又督邮徐毅得病，他往省之，毅谓他曰："昨使医曹吏刘租针胃管，讫，便苦咳嗽，卧不安。"他曰："刺不到胃管，误中肝也。食当日减，后五日不救。"遂如他言。
又，东阳陈叔山小男，三岁得下痢，常先啼，日以羸困。问他，他曰："其母怀躯，阳气淖渗，乳中虚冷，儿得母寒，故令不时愈。"他与四物紫苑丸，十日即除。
又，至军吏梅平得病，除名还家。家居广陵，未至二百里，止亲人舍。有须，他偶至主人许，主人令他视平。他谓平曰："君早见我，不应至此。今疾己结，促去，可得与家人相见，五日卒。"应时归，果如他言。
又，他行道，见一人病噎塞，嗜食而不得下，家人车载欲往就医。他闻其呻吟，驻车往视，语之曰："向来道傍有卖饼家，蒜齑大酢，从取三升，饮之，病自当差。"即如他言，立吐蛇一条，遂悬之车边，欲造他。他尚未还，他家小儿戏门前，迎见，自相谓曰："客车边有物，必是逢我公也。"疾者前入坐，见他壁北悬此蛇辈以十数。
又，有一郡守病，他以为其人盛怒则差，乃多授其货而不加功。无何弃去，留书骂之，守果大怒，令人追煞。守子知之，属使勿逐。守瞋恚，吐鹤瑟数升而愈。
又，有一士大夫患体中不快，诣他。他云："君病至深，当破腹取之。然君寿亦不过十年，病不能煞君，君忍痛十岁，寿俱当尽。不足，故自刳裂也。"士大夫曰："余不见忍痛，必请治之。"他遂下手，所患寻差，十年竟死。
又，广陵太守陈登得胸中烦满，面赤不食。他诊脉，曰："府君胃中有虫数升，欲成内疽，食腥物所为也。"即作汤二升，先服一升，斯须尽服之。食顷，吐出三升许虫，赤头，皆动，半身，犹是生鱼脍也。所苦便愈。他曰："此病后三期当发，遇良医乃可济。"依期果发，时他不在，遂死。
又，有妇人常病经年，世谓为寒热注病。冬月中，他令坐石槽，中平旦，用冷水汲灌，云当满百。始七八灌，冷战欲死，他令满。数至八十灌，热气乃蒸出，嚣嚣高二三尺。满百灌，他乃使然火温床，厚覆衣，良久汗洽出，着粉燥，便愈。
又，有人病腹中攻痛十馀日，鬓眉堕落。他曰："是脾半腐，可刳腹治也。"使饮药，令卧，破腹就视脾，果半腐坏，以刀断之，割去恶肉，以膏傅之，即差。太祖闻而异之，召他常在左右。太祖苦头风，每发，心乱目眩，他针鬲，随手而愈。
又，军吏李成苦咳，昼夜不寐，时吐脓血，以问他。他言："君病肠痈，咳之所吐，非从肺来也。与君散两钱，匕己服，当吐二升馀脓血讫，快自养，一月小起，好自将爱，一年便健。十八岁当一小发，服此亦复差。若不得此药，故当死。"复与两钱散。成得五六岁，亲人有病如成者，谓成曰："卿今氰唷，我见欲死，何忍急去，(祛举切。)藏药以待不祥？先特贷我，差为卿从华他更索。"成与药己，故到谯从索药，适会值他见收，匆匆不忍求。后十八岁病发，尾藂可疗，以至死。
又曰：樊阿，彭城人。少师华他，尝问他求服食法，他授以漆叶青黏散子方，云："服之去三虫，利五藏，轻身益气，使头发不白。"阿从其言，年百馀岁。漆叶，所在有之。青黏，生于丰沛彭城及朝歌。青黏，一名地节，一名黄芝，主理五藏，益精气，本出于迷人入山者，见仙人服之，以告他，他以为佳，语阿，阿秘。之近者人见阿之寿而气力强盛，怪而问之所服食，阿因醉乱误说之，人服多验。
《蜀志》曰：关羽为流矢贯臂，每阴雨常疼痛。医曰："矢镞有毒，当破臂刮骨去毒，乃可除之。"
《晋书》曰：斐頠，通博多闻，兼明医术。荀勖之修定律度也，检得古尺短世所用四分有馀。頠上言宜以改诸度量，若是未能悉革，可先改太医权衡。此若差违，遂失神农、歧伯之正。药物轻重，分两乖互，所可伤夭，为害尤深，古寿考而今短折者，未必不由此也。卒不能用。
又曰：颜含兄畿，咸宁中得疾，就医自疗，遂死于医家。家人迎丧，旐每绕树而不可解，引丧者颠仆，称畿言曰："我寿命未死，但服药大多，伤我五藏耳。今当复活，慎无葬也！"其父祝之，曰："若尔有命复生，岂非骨肉所愿？今但欲还家，不尔葬也。"旐乃解。
又曰：张苗雅好医术，善消息诊处。陈廪丘得病，连服药发汗，汗不出。众医皆云："发汗不出者死。"自思可蒸之如中风法，令温气于外迎之，必得汗也。复以问，苗云："鲁有人疲极，汗出卧簟，中冷得病，苦增寒。诸医与散，四日凡八过，发汗，汗不出。苗乃烧地，布桃叶于上蒸之，即得大汗。便于被下傅粉，身极燥乃起，即愈。"廪丘如其言，果差。
又曰：赵泉性好医方，拯救无倦，善疗众疾，于疟尤工，甚为当时所叹伏焉。
《晋中兴书》曰：葛洪字稚川，丹阳句容人。幼览众书，近得万卷，自号"抱朴子"。善养性之术，撰经用救验方三卷，号曰《肘后方》。又撰《玉函方》一百卷，于今行用。
《晋书》曰：皇甫谧，字士安，幼沉静寡欲，有高尚之志，以着述为务。自号"玄晏先生"。后得风痺疾，因而学医。习览经方，手不辍卷，遂尽其妙。
又曰：刘德，彭城人也。少以医方自达众疾，于虚劳尤为精妙，疗之，随手而愈。犹是向风千里而至者多矣。官至太医校尉。
又曰：史脱，性器沉毅，志行敦简。善诊候，明消息，多辩论，以医术精博，拜太医校尉。治黄疸病最为高手。
又曰：宫泰，幼好坟典，雅尚方术，有一艺长于己者，必千里寻之。以此精心，善极诸疾，于气尤精。制三物散方治喘嗽上气，甚有异效，世所贵焉。
又曰：靳劭，性明敏，有才术，本草经方，诵览通究，裁方治疗，意出众表。创制五石散方，晋朝士大夫无不服饵，皆获异效。
又曰：程据为太医令。武帝初授魏禅，改元为太始，而据贡雉头裘。帝以奇伎异服，典礼所禁，焚之于殿前。据以医术承恩出入禁闼，因为贾后合巴豆杏子丸，害愍怀太子，遂就戮焉。
又曰：范汪，字玄平，性仁爱，善医术，常以拯恤为事。凡有疾病，不限贵贱，皆为治之，十能愈其八九。撰方五百馀卷。又一百七卷后人详用，多获其效。
又曰：殷仲堪，陈郡人，能清言，善属文，名士咸爱之。谢玄以为长史，厚遇之。仲堪父病积年，衣不解带，躬本医术，究其精妙，执书挥泪，遂眇一目。
又曰：魏讠永之，字长道，任城人也。家贫素而躬耕为事，好学不倦，生而菟缺，有善相者谓之曰："卿当富贵。"年十八，闻荆州刺史殷仲堪帐下有名医能疗之。贫无行装，谓家人曰："残丑如此，用活何为？"遂赍数斛米，西上而投仲堪。即至，造门自通。仲堪嘉其盛意，召医语视之，医曰："可割而补之，但须百日进粥，不得语笑。"讠永之曰："半生不语而有半生，亦当疗之，况百日耶？"仲堪于是处之别屋，令医善疗之。讠永之遂闭口不言，惟食薄粥。其厉志如此。及差，仲堪厚资遗之。
刘敬叔《异苑》曰：王纂，海陵人。少习经方，尤精针石。宋元嘉中，县人张方女日暮宿广陵庙门下，夜有物假作其婿来魅惑，成病。纂为治之，始下一针，有獭从女被内走出，病遂愈。
《宋书》曰：徐文伯，字德秀，濮阳太守熙曾孙也。熙好黄老，隐于秦望山，有道士过，求饮。留一瓠芦与之，曰："君子孙宜以道术救世，当得二千石。"熙开之，乃扁鹊《镜经》一卷。因精心学之，遂名震海内。生子秋夫，弥工其术，仕至射阳令。尝夜有鬼声，甚凄怆，秋夫问："何所须？"答言："姓斯，家在东阳，患腰痛。死为鬼，痛犹难忍，请疗之。"秋夫曰："云何厝法。"鬼请为刍人，案孔穴针之。秋夫如言，为灸四处，又针肩井三处，设祭埋之。明日，见一人谢恩，忽然不见。当世服其通灵。
又，宋明帝宫人患腰痛牵心，每至辄气欲绝。众医以为肉症。文伯曰："此发症。"以油投之，即吐得物如发，稍引之长三尺，头己成蛇，能动。悬柱上，水滴尽，一发而己。病都差。
又，宋后废帝出乐游苑门，逢一妇人有娠，帝亦善诊脉，为诊之，曰："此腹是女也。"问文伯，文伯曰："腹有两子，一男一女。男左边青黑，形小于女。"帝性急，便欲使剖。文伯恻然，曰："若加刀斧，恐其变异，请针之，立落。"便泻足太阴，补手阳明，胎便应针而落，两儿相续出，如其言。
又曰：孙法宗忽苦头创，夜有女人至，曰："我是天使，来相谢。行创本不关善人，使者远相及。但取牛粪煮傅之即验。"一傅便差，一境赖之。
又曰：羊欣，字敬元，性好文儒，兼善医药，撰方三十卷，为代所重焉。
又曰：秦承祖性耿介，专好艺术。于方药，不问贵贱，皆治疗之，多所全护，当时称之为工手。撰方二十卷，大行于世。
