○厨
《说文》曰：厨，庖屋也。
《易》曰：庖有鱼义，不及宾也。
《毛诗》：大庖不盈。
《礼记·玉藻》曰：君子远庖厨，凡有血气之类，弗身践也。又田猎之礼，一为干豆，二为宾客，三为充君之庖。
《汉书·贾谊》曰：其禽兽，见其生不忍见其死，闻其声不忍食其肉，故远胞庖厨，所以长恩，且明有仁也。
《后汉书》：祢衡到许都，人问："荀文若、赵稚子云何？"(赵为荡寇将军。见《魏志》。)衡曰："文若可使借面吊丧，稚长可监厨请客。(《典略》云：衡见荀仪容，但有貌耳，故可吊丧，赵有腹健，啖肉，故可监厨也。)
《七贤传》曰：阮籍以步兵厨中有美酒，求为步兵校尉。
司马相如《上林赋》曰：庖厨不徙，后宫不移。
古诗曰：左顾敕中厨。
○灶
《礼》：有五祀，灶居一焉。
《月令》：孟夏，其祀灶，祭先肺。阳气盛，热外，祀之于灶，从热类也。
《礼》：臧文仲燔柴于灶者，灶者，老妇之祭也；盛于盆，尊于瓶，非所柴也，文仲焉知礼？
《礼》：庶人立一祀，或立户，或立灶。
《论语》：王孙贾曰："与其媚于奥，宁媚于灶。"
《史记》：孙膑救韩入魏，为十万灶，明日为五万灶，又明日为三万灶。庞涓经三日，大喜曰："我固知齐人怯，入吾地三日，士卒亡者过半。"遂逐之。
又李斯曰："灶上骚除，万世一时也。"骚音扫。
《汉书》：李少君言祀灶皆可致神物，而丹沙可化为黄金，黄金成以为器，以食则益寿，寿益则海中蓬莱仙者乃可见之，封禅则不死，黄帝是也。天子亲祀灶焉。
又曰：初，霍氏奢侈，茂陵徐生曰："霍氏必亡。夫奢则不逊，不逊必侮上。侮上，逆道也。在人之右，众必害之也。霍氏秉权日久，害之者多矣。天下害之，而又行以逆道，不亡何待！"乃上疏，言"霍氏太盛，陛下即爱厚之，宜以时抑制，无使至亡。"书三上，辄不报闻。其后霍氏诛灭，而告霍氏者皆封。人为徐生上书曰："臣闻客有过主人者，见其灶直突，傍有积薪，客谓主人，更为曲突，远徙其薪，不者且有火患。主人不应。俄而家果失火，邻里共救之，幸而得息。于是杀牛置酒谢其人，灼烂者在于上行，馀各以次，不录言曲突者。人谓主人曰：'乡使听客之言，不费牛酒，终亡火患。今论功而请宾，曲突徙薪亡恩泽，焦头烂额为上客。'主人乃寤而请之。茂陵徐福数上书言霍氏且变，宜防绝之。乡使福说得行，则国亡裂土出爵之费，臣亡逆乱诛灭之败。往事既已，而福不蒙其功，唯陛下察之，贵徙薪曲突之策，使居焦发灼烂之右。"上乃赐福帛千疋，后以为郎。
又曰：息夫躬祠灶，人见之，告咒诅，遂弃市。
又曰：昭帝时，燕王宫豕出圂(胡困切，)坏都灶。注：都灶，蒸炊之大灶也。刘向以为豕祸。
《后汉书》：李南女晓术，为由拳县人妻。晨诣灶室，卒有暴风，妇上堂从姑求归，辞其二亲。姑不许，乃跪而泣曰："家世传术，疾风起，先吹灶突及井，此祸为妇女主爨者，妾将应之。"因著其亡日。乃听还家，如期病卒。
又曰：《更始传》：李轶、朱鲔擅命山东，王匡、张卬横暴三辅。其所写官爵皆群小贾竖，或有膳夫庖人，多著绣面衣、锦袴、襜褕、诸于，骂詈道中。长安为之语曰："灶下养，中郎将。烂羊头，关内侯。"
又曰：虞诩为怀令。后羌寇武都，邓太后以诩有将帅之略，迁武都太守，引见嘉德殿，厚加赏赐。羌乃率众数千，遮诩于陈仓、崤谷，诩即停军不进，而宣言上书请兵，须到当发。羌闻之，乃分钞傍县。诩因其兵散，日夜进道，兼行百馀里。令吏士各作两灶，日增倍之，羌不敢迫。或问曰："孙膑减灶，而君增之。兵法日行不过三十里，以戒不虞，而今日行二百，何也？"诩曰："虏众多，吾兵少，徐行则易为所及，速过则彼所不测。虏见吾灶日增，必谓郡兵来迎。众多行速，必惮追我。孙膑见弱，吾今示强，势有不同故也。"
又曰：向栩性不恒，又似狂，坐于灶北板屋上。
又曰：张忠署孙宾为主簿，遂祭灶，请比邻。
又曰：阴子方腊日晨炊而灶神见。杀黄羊，因祀之。三世繁昌，遂常以腊日祭也。
《战国策》曰：智伯攻晋阳城，城不沉者三版，洎灶生蛙，悬釜而炊。
《鲁连子》曰：一井五瓶，泄可立待。一灶五突，烹饪十倍，分烟者众。
《淮南子》曰：黄帝作灶，死为灶神。
《庄子》曰：仲尼读《春秋》，老聃踞灶觚而听。觚，灶额也。
又曰：阳子居南郭之沛，老聃西游于秦，邀还于郊，至于梁而遇。老子中道仰天而叹曰："始以汝为可教，今不可也。"阳子居不答。至舍，进盥漱巾栉，脱屦户外，膝行而前曰："向者弟子欲请夫子，夫子行不闲，是以不敢问。今闲矣，请闻其过。"老子曰："而睢睢肝肝，而谁与居？大白若辱，盛德若不足。"阳子居蹴然变容曰："敬闻命矣！"其往也，舍者迎将，家公执席，妻执巾栉，舍者避席，炀者避灶。其反也，舍者与之争席矣。
《宜都县记》曰：宜都山绝崖壁立数百丈，有一火烬插在崖间，望可长数尺。传云尧洪水，人泊船此旁，爨馀留之，故曰插灶崖。
《万毕术》曰：灶神晦日归天，白人罪。
《梦书》曰：灶主食，梦者得食。
李尤《灶铭》曰：燧人造火，灶能以兴。
○窦
《周礼·考工记》曰：宫中之窦，其崇三尺。
《左传》曰：荜门圭窦之人皆凌其上。
又曰：有过氏灭夏后相，后缗方娠，逃出自窦。
《晋书》：光逸避乱依胡母辅之初，至属辅之与谢鲲、阮放、毕卓、羊曼、桓彝、阮孚散发裸袒，闭室酣饮已累日。逸将排户入，守者不听，逸便于户外脱衣露头于狗窦中窥之而大叫。辅之惊曰："他人决不能尔，必我孟祖也。"遽呼入，遂与饮，不舍昼夜。时人谓之八达。
《家语》曰：子羔为卫之士师，刖人之足。卫有蒯瞆之乱，子羔逃至郭门，刖者守焉。谓子羔曰："彼有缺。"子羔曰："君子不逾。"又曰："彼有窦。"子羔曰："君子不隧。"又曰："彼有室。"子羔入焉。追者罢，子羔乃去。
○厕
《广雅》曰：清溷，屏厕也。
《说文》曰：厕，清也。
《释名》曰：厕，言人杂厕在上，非一也。或曰：溷，浊也。或曰：清至秽，宜常修治，使清洁。
《仪礼》曰：隶人温厕。温，塞也；为人复往亵也。
《左传》曰：晋侯将食麦，如厕，陷而卒。
《史记》曰：朱虚侯入未央宫，遂击吕产，产走。天风大起，从官乱，莫敢斗，遂杀产于郎中府吏厕中。
又曰：范雎事魏中大夫须贾。贾为魏昭王使于齐，睢从。齐襄王闻睢辩有口才，乃使人赐雎金十斤及牛酒。须贾以睢持魏事阴告齐，故睢独得此馈，心怒。归以告魏相魏齐。齐使人笞击睢，折肋折齿。睢佯死，卷以置厕中。宾客饮者醉，更溺睢，以惩后，令无妄言者。
又曰：李斯者，楚之上蔡人也。少时为乡小吏，见吏舍厕中鼠食不洁，近人犬，数惊恐之。斯入仓，观仓中鼠，食积粟，居大庑下，不见人犬之忧。于是李斯乃叹曰："人之贤、不肖譬如鼠矣，在所自处耳！"乃从荀卿学帝王之术。
又曰：万石君长子建老白首，万石君尚无恙。建为郎中令，每五日洗沐归谒亲，入子舍，窃问侍者，取亲中裙厕窬，身自浣涤，(徐广曰：窬，筑垣短板也。《音注》：厕窬，谓溷垣墙，隐于其侧而浣涤也。一谓窬窦。言建又自洗荡厕窦。厕窦，泻除秽污之穴也。)复与侍者，不敢令万石君知，以为常。
又曰：赵襄子灭智伯，其臣豫让遁逃山中，曰："嗟乎！士为知己者死，女为说己者容。今智伯知我，我必为报仇，而死以报智伯，则吾魂魄不愧矣。"乃变名姓为刑人，入宫涂厕，中挟匕首，欲以剌襄子。襄子如厕，心动，执问涂厕之刑人，豫让内持刃兵，曰："欲为智伯报仇。"左右欲诛之，赵襄子曰："彼义人也，我谨避之耳；且智伯亡无后，而其臣欲为报仇，此天下之贤人也。"卒释去之。
又曰：大将军卫青侍中，上据厕而视之。注：溷，厕也。
《汉书》：郅都侍上。贾姬如厕，有野彘入厕，上目都击之，都不往。上欲自行，都伏谏曰："一姬死，复一姬进，上虽自轻，奈太后宗庙何？"太后闻之，赐都金。
《晋书》：王戎，惠帝反宫，以戎为尚书令。既而河间王颙遣使说成都王颍，将诛齐王冏。檄书至，冏谓戎曰："孙秀作逆，天子幽逼。孤纠合义兵，扫除元恶，臣子之节，信著神明。二王听谗，造构大难，当赖忠谋，以和不协。卿善为我筹之。"戎曰："公首举义众，定大业，开辟已来，未始有也。然论功报赏，不及有劳，朝野失望，人怀贰志。今二王带甲百万，其锋不可当，若以王就第，不失故爵。委权崇让，此求安之计也。"冏谋臣葛旟怒曰："汉魏以来，王公就第，宁有得保妻子乎！议者可斩。"于是百官震悚，戎伪药发堕厕，得不及祸。
又曰：郭璞素与桓彝友善，彝每造之，或值璞在妇女间，便入。璞曰："卿来，他处自可径前，但不可厕上相寻耳。必客主有殃。"彝后因醉诣璞，正逢在厕，掩而观之，见璞裸身被发，衔刀设醊。璞见彝，抚心大惊曰："吾每属卿勿来，反更如是！非但祸吾，卿亦不免矣。天实为之，将以谁咎！"璞终婴王敦之祸，彝亦死苏峻之难。
《魏氏春秋》曰：许允为镇北将军，未发，徙乐浪。允善相，印将拜，印以不善更刻大，如此者三。允曰："印虽好而已被辱。"问送印者，果怀之而坠于厕。
《幽明录》曰：建德民虞敬上厕，辄有一人授草手内与之，不睹其形，如此非一。过后至厕，久无送者，但闻户外斗声，窥之，正见死奴与死婢争先进草，奴适在前，婢便因后挝之，由此，辄两相击。食顷，敬欲出，婢奴阵势方未已，乃厉声叱之，奄如火灭。自是遂绝。
又曰：阮德如尝于厕见一鬼，长丈馀，色黑眼大，著皂单衣、平上帻，去之咫尺，德如心安气定，徐唤而语之曰："人言鬼可憎，果然。"
桓谭《新论》曰：博士弟子谭生居东寺，连三夜有恶梦，以问人，教使晨起厕中说之。三旦而人告，以为咒诅，扑治数日。
曹毗曰：杜兰香戒张硕不宜露头上厕，夜行必烛，若脱误，当跪拜谢。
周景式《孝子传》曰：管宁避地辽东，经海遇风，船人危惧，皆叩头思过；宁思惟无愆，念尝如厕不冠，即便悔过，海风寻止。
《异苑》：陶侃曾如厕，见数十人悉持杖，有一人著平上介帻，自称后帝，云：君长者，故出相见。"
《襄沔记》：蜀先主之依刘表，起至厕，见髀里生肉，慨然流涕。还坐，表怪问之，备曰："平常身不离鞍，髀肉皆消。今不复骑，髀里肉生。日月若驰，老将至矣，而功业不建，是以悲耳。"表虽重备，因此欲取备。备觉，伪如厕，潜遁出。所乘马名的鸬，从襄阳城西檀溪水中而渡，被溺不得出，备既急，乃曰："的鸬：今日危矣，可不弩力乎！"的鸬乃一踊三丈，遂得过溪而去。
《神仙传》曰：淮南王安谒仙伯，坐起不恭。主者奏安不敬，谪守厕三年。
《抱朴子·内篇》曰：河东项曼都入山学仙，十年而归。家问其故，曼都曰："在山中，仙人乘龙迎我上天，先过紫府，金床玉几，真贵处也。仙人以流霞杯饮我，辄不死不饥渴。昔淮南王事天帝有失行，谪之守厕矣，吾何人哉？"
《语林》曰：刘实诣石崇，如厕，见有绛文帐茵缛甚丽，两婢持锦囊。实遽退，笑谓崇曰："向误入卿室。"崇曰："是厕耳。"实更往，向乃守厕婢所进锦囊是筹，良久不得便，行出，谓崇曰："贫士不得此厕。"乃如他厕。
又曰：石崇厕常有十馀婢侍列，皆佳丽，藻饰置甲煎沉香，无不毕备；又与新衣，客多不能着。王敦为将军年少，往脱故衣，着新衣，气色傲然。群婢谓曰：此客必能作贼。
《世说》：王大将军敦初尚主，厕见漆箱中盛干枣，本以塞鼻，王谓厕上下果，食遂至尽。既还，婢擎金澡盘盛水，琉璃碗盛澡豆，敦自倒着水中而饮之，谓之干饭。群婢掩口而笑之。
