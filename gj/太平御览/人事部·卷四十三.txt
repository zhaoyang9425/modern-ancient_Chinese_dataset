○叙贤
《周礼·地官》曰：以贤制爵，则民慎德。
《礼·大学》曰：君子贤其贤而亲其亲。
《诗·丘中有麻》曰：丘中有麻，思贤也。庄王不明，贤人放逐，国人思之而作是诗也。丘中有麻，彼留子嗟。(留大夫氏，子嗟，字也。丘中麻麦，子嗟所治。笺云：子嗟放逐，于朝去治，卑贱之识。)
又曰：《白驹》，大夫刺宣王也。(刺其不能留贤者也。)皎皎白驹，食我场苗。絷之维之，以永今朝。(宣王之末，不能用贤者，有乘白驹而去。笺云：愿去者乘其白驹，来者食我场中之苗，絷绊之欲留也。)
《书·大禹谟》曰：野无遗贤，万邦咸宁。
又曰：任贤勿贰，去邪勿疑。
又《说命》曰：爵罔及恶，德惟其贤。
又曰：惟后非贤不乂，惟贤非后不食。
又《武成》曰：建官惟贤，莅事惟能。
又《旅獒》曰：所宝惟贤，则迩人安。
《易》曰：坤地卦：天地变化，草木蕃。天地闭，贤人隐。
又《大畜》曰：不家食，吉。养贤也。
又《颐》曰：天地养万物，圣人养贤以及万民。
又《系辞》曰：可久，则贤人之德；可大，则贤人之业。
《论语·里仁》曰：君子见贤思齐焉，见不贤者而内自省也。(齐，等也。省，察也，察已得无然也。)
又《雍也》曰：贤哉，回也！一箪食，一瓢饮，在陋巷。人不堪其忧，回也不改其乐。贤哉，回也！(箪，笥也。贫者，人之所忧，而颜志道有所乐，故深贤之。)
又《述而》曰：冉有曰：伯夷、叔齐何人也？子曰："古之贤人也。"
又《卫灵公》曰：臧文仲其窃位者欤？知柳下惠之贤而不与立。(柳下惠，鲁士师展禽也，邑名柳下，谥曰惠也。)
又《子张》曰：叔孙、武叔毁仲尼。子贡曰："仲尼不可毁也。他人之贤者，丘陵也，犹可逾也；仲尼，日月也，无得而逾焉。"
《春秋繁露》曰：气之清者为神，人之精者为贤。治身以练神为宝，治国以积贤为道。
《大戴礼》曰：帝入西学，上贤而贵德。
《乐动声仪》曰：召公，贤者也，明不能与圣人分职，常战栗恐惧。故舍于树下而听断焉。劳身苦体，然后乃与圣人齐。是《周南》无美而《召南》有之。
《韩诗外传》曰：魏文侯问狐卷子曰："父贤足恃乎？"对曰："不足。""子贤足恃乎？"对曰："不足。""兄贤足恃乎？"对曰："不足。"弟贤足恃乎？"对曰："不足。""臣贤足恃乎？"对曰："不足。"文侯勃然作色而怒曰："寡人问此五者于子，子一一以为不足者何也？"对曰："父贤不过尧，而丹朱放。子贤不过舜，而瞽瞍拘。兄贤不过周公，而管叔诛。臣贤不若汤、武，而桀纣伐。君欲治，从身始，人何恃？"
《国语》曰：知宣子将以瑶为后。(宣子，荀寅。瑶，宣子之子知伯也。)知果曰："不如霄也。"(知果，荀氏之族也。霄，宣子庶子也。)宣子曰："霄也佷。"(佷戾不从人也。)对曰："霄之佷在面，瑶之佷在心。心佷败国，面佷不害。瑶之贤于人者有五，其不逮者一。美鬓长大则贤，(鬓，发鬓也。)射御足力则贤，伎艺必给则贤，巧文辩惠则贤，强毅果敢则贤。若是，而甚不仁。以其五贤陵人，而以不仁行之，其谁能待之？若果立瑶也，知宗必灭。"弗听，知果别族于太史为辅氏。(太史掌氏姓也。)及知氏之亡也，惟辅果在。
又曰：臼季使，舍于冀野。(臼季，胥臣。冀野，晋地。)见冀缺耨，其妻馌之，相敬如宾。(耨，耘田也。野馈曰：馌字音晔。)从而问之，冀芮之子也，与之归。既复命，进之曰："臣得贤，敢以告。"文公曰："子何以知其贤？"对曰："臣见其贤不忘敬也。"公使为下军大夫。
《史记》曰：燕昭王于破燕之后即位，卑身厚币，以招贤者。谓郭隗曰："齐因孤之国乱袭破燕，孤极知燕小力少，不足以报。然得贤士与共国，以雪先王之耻，孤之愿也。先生视可者，得身事之。"郭隗曰："王必欲致士，必从隗始。况贤于隗者，岂远千里哉！"于是，昭王为隗改筑宫而师事之。
又曰：伯禽就封于鲁，周公戒伯禽曰："我文王之子，武王之弟，成王之叔父，我于天下亦不贱矣。然我一沐三握发，一饭三起以待士，犹恐失天下之贤人。子之鲁，慎无以国骄人。"
又曰：楚昭王聘夫子，夫子往焉。路出东，蔡大夫谋曰："夫人贤者，所刺讥皆中诸侯之病，若用于楚，则陈、蔡危矣。"遂使兵拒之，孔子不得行。
《家语》曰：孔子谓宓子贱曰："子治单父，众悦，何施而得之？"对曰："此地民有贤于不齐者，不齐事之，事而禀度焉，皆教不齐以治道。"孔子叹曰："昔尧舜听天下务求贤以自辅，夫贤人，百福之宗，神明之主也。惜乎！不齐之所治小也。"
又曰：子夏问于孔子曰："颜回之为人奚若？"子曰："回之信贤于丘。"曰："子贡之为人奚若？"子曰："赐之敏贤于丘。"曰："子路之为人奚若？"子曰："由之勇贤于丘。"曰："子张之为人奚若？"子曰："师之庄贤于丘。"子夏避席而问曰："然则，四子者何为事先生？"子曰："居，吾语汝！夫回能信而不能反，(反，谓反信也。君子言不必信，惟义所在也。)赐能敏而不能诎，(诎，人惟辩敏，亦宜有折屈时也。)由能勇而不能怯，师能庄而不能同。(言人虽务□庄，亦当有和同时也。)兼四子者之有以易吾，吾弗与也。此其所以事吾而不及也。"
又曰：孔子读史至楚复陈，(夏征舒杀其君，楚庄王讨之，取陈而有之，申叔时谏庄王，庄王从之，乃复陈国也。)喟然曰："贤哉，楚庄王！轻千乘之国而重一言之信，非申叔时之忠，弗能建其义。非庄王之贤，弗能受其训。"
又曰：所谓贤者，德不逾闲，(闲，法。)行中规绳。
又曰：哀公问于孔子曰："当今之君，孰者最贤？"孔子对曰："丘未之见，抑有卫灵公乎？"公曰："吾闻其闺门之内无别，而子次之贤，何也？"孔子对曰："臣论其朝廷行事，不论其私家之际也。"公曰："其事何也？"孔子曰：灵公之弟曰公子渠，牟其知足以治千乘，其信足以守之，灵公爱而任之。又有士曰王林者，见贤必进之，而退与分其禄，是以卫国无游放之才，灵公知而尊之。又有士曰庆足者，国有大事则必起而治之，国无事则退客贤，(言其所以退，欲以容贤与朝。)灵公悦而敬之。又有大夫史鱿，以道去，卫灵公郊舍三日，琴瑟不御，必待史鱿之入而后敢入。臣以此取之难，次之贤，不亦可乎！"
《孔丛子》曰：鲁人有公仪潜者，厉节行道，恬于荣利，不事诸侯。子思之与友。穆公因子思欲以为相，谓子思曰："公仪子必辅寡人。寡人三分鲁之一。"子思对曰："如君之言，则公仪愈所不至也。若饥渴待贤，纳用其言，仪虽蔬食饮水，亦愿在下风。今徒以高官厚禄钓饵君子，无信人之意，公仪子则终身不蹑乎君之庭矣。且臣不任为君操竿，不钓以伤守节之士也。"
又曰：子思自齐反卫，君馆而问曰："先生鲁国之士，不以卫褊小，犹步玉趾而慰存之，愿有赐于寡人。"子思曰："羁旅于此而辱君之威尊，亟临荜门，其荣多矣。欲报君以财币，则君府藏已盈，而伋又贫。欲报君以善言，恐未合君心，而徒言不听也。愿有报君者，惟达贤耳。"君曰："固寡人所愿也。"
《任子》曰：夫贤人者，至德以吻己心，行道以吻己任。处则不求私名，仕则不求私宠。不为其身，不阿其君。积礼义于朝，播仁风于民。使天下之人翼翼焉向戴其君之尊，欣欣焉歌舞其君之德。
《文子》曰：山有猛兽，林木为之不斩。野有螫虫，葵藿为之不采。国有贤臣，折冲千里。
《列子》曰：牛缺者，上地之大儒也。至邯郸，遇盗于耦沙之中，尽取其衣装车。牛步而去，视之欣然无忧苦之色。盗追而问其故，曰："君子不以所养害其所养。"盗曰："嘻，贤矣！"既而相谓曰："彼之贤，往见赵君，使以我为事，必困我。"乃相与追而杀之。
《孙卿子》曰：古之贤人贱为布衣，贫为匹夫，然而非礼不进，非义不受。
《庄子》曰：以财分人谓之贤。
《尹文子》曰：尹文子见齐宣王，王叹国寡贤。尹文子曰："使国悉贤，孰处王下？"王曰："国悉不肖，可乎？"尹文子曰："国悉不肖，孰理王朝？"王曰："贤与不肖皆无，可乎？"尹文子曰："不然。有不肖，故王尊于上，臣卑于下。进贤退不肖，所以有上下也。"
王孙子曰："赵简子猎于晋山之阳，抚辔而叹。董安于曰："敢问何叹？"子曰："吾有食谷之马数千，多力之士数百，欲以猎兽也。吾恐邻国养贤以猎吾也。"
《文子》曰：虎豹之驹未成，而有食牛之气。鸿鹄之翼未合，而有四海之心。贤者之生亦然也。
又曰：国之所以不治者三：不知用贤，此其一也；或求贤不能得，此其二也；虽得弗能尽，此其三也。
《申子》曰：千里有贤者，是比肩而立。
《韩子》曰：晋平公问叔向曰："吾群臣孰贤？"对曰："赵武贤。武之立如不胜衣，言如不出口，然其所举士者数十人，皆令得其意，而公家甚赖之。况武子之生也不利其家，死不托其孤。臣敢以为贤。"
《孟子》曰：国君进贤，如不得已，将使卑逾尊，疏逾戚，可不慎欤！左右皆曰贤，未可也。诸大夫皆曰贤，未可也。国人皆曰贤，然后察之，见贤焉，然后用之。
《吕氏春秋》曰：伊尹出空桑之中，长而贤。汤闻伊尹，使人请之有侁氏，有侁氏不可。伊尹亦欲归汤。汤于是请取妻于有侁氏。有侁氏喜，使伊尹为媵，送女。故贤主之求有道之士，无不以也。有道之士求贤主，无不行也。相得然后乐。不谋而亲，不约而信，相为殚知竭力，犯危行苦，志欢乐之，此功名所以大成也。
又曰：百里奚之未遇时，亡虢而虏，饭牛于秦，鬻以五羊之皮。公孙枝得而悦之，献诸缪公。三日请属事。公曰：贾之五羊之皮而属事，无乃为天下笑乎！"枝曰："信贤而任之，君之明也。议贤而下之，臣之忠也。君为明君，臣为忠臣，彼为信贤，境内将服，敌国且畏，夫谁暇笑哉！"遂用之，谋无不当，举必有功，号曰："五羖大夫。"
又曰：史台谓申向曰："吾所患者不知贤。"申向曰："人之患不在乎不言用贤，而在乎不诚用贤。夫言用贤者，口也。却贤者，行也。言行相反，而欲贤者用，不肖者废，不亦难乎！人主诚用贤，则境内贤者出矣，天下贤者至矣。"
又曰：得十良马，不如得一伯乐。得十良剑，不如得一欧冶。得地千里，不如得一贤人。
又曰：魏文侯过段干木之闾而轼，其仆曰："君胡为轼？"曰："此非段干木之闾欤！干木，盖贤者也。吾安敢不轼！"
又曰：赵简子将袭卫，使史墨行瞆之。(瞆，视也，音贵。)期以一月，六月而反复。简子曰："何其久也？"对曰："谋利而得害，犹弗察也。蘧伯玉为相，史鱿佐焉。孔子为客，子贡使令于君前，甚听。(君听其言。)《易》曰：涣其群，玄吉。涣者，贤也。群者，众也。玄者，吉之始也。涣其群，玄吉者，其佐多贤。"简子案兵而不动。
《周书阴苻》曰：凡治国有三常：一曰君以举贤为常，二曰官以任贤为常，三曰士以敬贤为常。夫然，虽百代可知也。
京房《易飞候》曰：何以知贤人？隐师曰："视四方有大云五色，具而不雨，下，贤人隐也。
《易参同契》曰：天道无适莫，常傅与贤者。
黄石公《三略》曰：伤贤者，殃及三世。蔽贤者，身当遭害。达贤者，福流子孙。嫉贤者，其名不瘤拢
陆贾《新语》曰：圣人居高处上，则以仁义为巢。乘危履倾，则以圣贤为杖。
《说苑》曰：周公卜居曲阜，命龟曰："作邑于山之阳，贤则茂昌，不贤则速亡。"
又曰：夫朝无贤人，犹鸿鹄之无羽翼。是故绝江海者，托于船。致远道者，托于乘。欲霸王者，托于贤。
又曰：明君在上，慎于择士，务于求贤，设四佐以自辅，有英俊以治官。
又曰：伯禽与康叔封朝成王，见周公。三见而三笞。康叔骇色谓伯禽曰："有商子者，贤人也。与子往见之。"康叔与伯禽见商子曰："吾二子者朝乎成王，见周公，三见而三笞，其说何也？"商子曰："二子盖相与观南山之阳，有木焉，名曰桥。"二子者往观乎南山之阳，见桥竦然，实高而仰。反以告商子。商子曰："仰者，父道也。"商子曰："二子盖相与观乎南山之阴，有木焉，名曰梓。"二子者往观乎南山之阴，见梓勃焉，实而俯。反以告商子。商子曰："俯者，子道也。"二子者，明日见乎周公。入门而趋，登堂而跪。周公拂其首，劳而食之，曰："安见君子？"二子对曰："见商子。"周公曰："君子哉，商子也！"
又曰：孔子之郯，遭程子于涂，倾盖而语终日。有间，顾谓子路曰："取束帛以赠先生。"子路不对。有间，又顾谓曰："取束帛以赠先生。"子路屑然对曰："由闻之也。士不中间(中间，谓绍介也。)而见，女无媒而嫁，君子不行也。"孔子曰："诗不云乎：野有蔓草。零露团兮。有美一人，清阳婉兮。邂逅相遇，适我愿兮。今程子天下之贤士，于是不赠，终身弗见也。"
《六韬》曰：文王举贤若何？太公曰："案察实，选才任能，名实俱得也。"
《物理论》曰：在金石曰坚，在草木曰紧，在人曰贤。千里一贤，谓之比肩。故语曰："黄金累千，不如一贤。"
杜氏《幽求》曰：周封千里而已，八州之地，皆以禄贤。
《抱朴子》曰：桓文汉高鼓，群贤以为六翮，托豪杰以为舟楫。
《傅子》曰：或问近世大贤君子，若荀令君之仁，荀军师之知，斯可谓近世大贤人士君子矣。荀令君仁以立德，明以举贤，行无謟渎，谋能应机。孟轲称五百年而有王者，其间必有命世者，其荀令君乎！
桓谭《新论》曰：以贤代贤谓之顺，以不肖代不肖谓之乱。
《论衡》曰：贤圣之君察知佞臣，若视俎上之脯，指掌中之文。
《风俗通》曰：贤，坚也。坚中廉外。
《白虎通》曰：王者即位，先封贤者，忧民之急也。故列土为疆，非为诸侯；张官设府，非为卿大夫。皆为民也。
《越绝书》曰：子胥正而信，范蠡知而明，皆贤人也。
《潜夫论》曰：南面之大务，那急于知贤。
《异苑》曰：汝南陈仲躬与诸息侄就颍川荀季和父子。于时，德星为之聚。太史奏曰："五百里内有贤人集。"
《列女传》曰：卫灵公与夫人夜坐，闻车声辚辚，至阙而止，过阙复有声。公问曰："知此为谁？"夫人曰："此必蘧伯玉也。"问"何以知之？"曰："妾闻礼下公门式路马，所以广敬也。夫忠臣不为昭昭信节，不为冥冥堕行。今伯玉卫国贤大夫也，仁而有知，敬于事上，此其人必不以暗昧废礼，是以知之。"公使视之，果伯玉也。反戏之曰："非也。"夫人进觞再拜贺之。公曰："子何以贺？"之曰："始，妾谓独有伯玉，今卫复有与之齐者，是君有二贤臣也。国多贤臣，则国之福也。"
《西京杂记》曰：汉文帝为太子，立思贤苑以招宾客。
周斐《汝南先贤传》曰：黄宪洁静通理，齐圣广渊，不矜名以诡时，不抗行以矫俗。论者咸曰："颜子复生乎汉之代矣。"
《语林》曰：贤者，国之纪，人之望，自古帝王皆以之安危。故《书》曰："惟后非贤不乂，惟贤非后不食。"昔者，周公体大圣之德，而勤于吐握，由是天下之士争归之。向使周公骄而且吝，士亦当高翔远去，所至寡矣。
王褒《圣主得贤臣颂》曰：夫贤者，国家之器用也。君人者，勤于求贤，而逸于得人。故圣主必待贤臣而弘功业，俊士亦人明主以显其德。千载一会，论说无疑。翼乎如鸿毛之遇顺风，沛乎若巨鱼之纵大壑。其意如此，则胡禁不止，曷令不行！
锺子《刍荛论》曰：贤者之处世，犹金玉生于沙砾，豫章产乎幽谷，下不进之于上，则无由而至矣。
