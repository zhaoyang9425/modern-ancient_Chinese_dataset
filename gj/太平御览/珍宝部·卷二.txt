○珠下
《唐书》曰：高祖朝，曷婆那可汗献大珠。上曰："珠信为宝。朕所宝者赤心耳，何用珠为？"竟不受。
又曰：贞观中，桂州都督李弘节以清慎闻。身殁之后，其家卖珠。上闻之，乃宣言于朝曰："此人生时，宰相言其清白。今日既然，所举者岂得无罪？必可理之，不可舍也！"魏征谏曰："陛下言此人不清，未见受财之所。闻其卖珠，将罪举者，臣不知所谓。自圣朝已来，为国尽忠，清贞自守，终始不渝者，屈突通、张道源而已。通子三人来选，共有一匹羸马，道源儿子不能存立，未见一言及之。今弘节为国立功，前后大蒙赏赍，居官终殁，不言贪贱。妻子卖珠，未为有罪。审其清者，无所存问；疑其浊者，傍罪举人。虽疾恶情深，实以好善不笃。臣窃思度，未见其可，恐有识闻之，必生横议。伏惟再思。"上抚掌曰："造文不思，遂有此语，方知谈不容易。"
又曰：婆利东有罗刹国，其人极陋，朱发黑身，兽牙鹰爪。时与林邑人作市，以夜而来，自掩其面。其国出火珠，状如水精。日午时以珠承影，取艾依之即火出。
《管子》曰：桓公问管子曰："昔者，周人有天下，诸侯宾复，名教通于天下，而夺于其下，何数也？"管子对曰："君分壤而贡入，市朝同流，黄金一箧也，江阳之珠一箧也。此谓以寡为多，以狭为广。"
又曰：珠者，阴之阳也，故胜火。玉者，阳之阴也，故胜水。其化如神。故天下藏珠玉，诸侯藏金石。
又曰：以珠玉为币。
又曰：玉起于禺山，珠起于赤野。
又曰：丹青在山，民知而取之；美珠在渊，民知而取之。(丹青与珠，各有所用之宝，故虽在山泉，而人犹知而取之，况在于人，怀宝而不知乎？)
《晏子春秋》曰：景公为履，黄金之綦，饰以银，连以珠。
《列子》曰：子华之门徒，指河曲之隈，谓商丘开曰："彼中有宝珠，泳可得也。"商丘开从如泳之，既出，果得珠。
《孙卿子》曰：在物莫明于珠玉。珠玉不睹，王公则不为宝。
又曰：昔卫灵公坐重华之台，侍御数百，随珠照日，罗衣从风。仲叔御入谏，灵公下席再拜，曰："寡人过矣！"
《庄子》曰：夫唾，大者如珠，小者如雾。
又曰：黄帝游于赤水之北，登于昆仑之丘，遗其玄珠。使知索之而弗得，使离朱索之而弗得。使罔象索之，乃得。
又曰：河上有贫穷待织萧绡而食者。其子投渊，得千金之珠。谓其子曰："取石来，锻之！夫千金之珠，必在九重之渊，骊龙颔下。子能得珠者，遭其睡也；使骊龙悟，子尚奚有哉！"
又曰：修其道之谓备，不以物挫志之谓完。君子明于此，则韬乎其事，沛乎其为，万物逝也。若然者，藏金于山，藏珠于川。
又曰：儒以《诗》《礼》发冢。大儒曰："东方作矣，事之何若？"小儒曰："未解裙襦，口中有珠。《诗》固有之曰：'青青之麦，生陵之陂。'生不布施，死何用含珠为？"
《邹子》曰：珠生于南海，玉出于须弥，无足而至。
《墨子》曰：和氏之璧，夜光之珠，三棘六异，此诸侯所谓良宝。
《尸子》曰：水员折者有珠。
《韩子》曰：随侯之珠，不婴以银黄。其质至美，物不足以饰。
又曰：楚人卖珠于郑者，为木兰之椟，薰以桂椒，缀以玫瑰，辑以翡翠。郑人买其椟，而还其珠。此可谓善卖椟矣，未可谓善鬻珠也。
《淮南子》曰：曾城九重，有珠树在其西。
又曰：美玉不雕，美珠不文，质有馀也。
又曰：明月之珠，不能无颣。
又曰：楚王亡其猿，而林木为之残。(楚庄王猿捷躁，依木而处，故残林以求之也。)宋王亡珠，而池中鱼为之殚。
又曰：珠玉尊则天下争，礼乐饰则纯朴散。
又曰：禹填鸿水以为山，堙昆仑以为土。中立曾城九重，其高万一千里，上有木禾。(禾长五丈五尺。)珠树、玉树、不死树、沙棠、琅玕、绛树，并在曾城，(沙棠、琅玕，珠类也。)玉璜在西北隅。
《任子》曰：丹渊之珠，沉于黄泥。
《牟子》曰：珠玉少而贵，凡属多而贱。圣人七经而已，佛遂万亿言，恐烦而无当也。
《抱朴子》曰：识珍者必拾浊水之明珠，赏气者必采秽薮之芳蕙。
《穆天子传》曰：北征舍于珠泽。(此泽出珠，故名也。)珠泽之薮方四十里。
《山海经》曰：开明山北有珠树。
又曰：三珠树生赤水山。其为树如柏，叶皆为珠。一曰，其状若彗。(如彗星状。)
又曰：鸟鼠同穴之山，滋水出焉。西注于汉水，多如鱼魮之鱼。是生珠玉。(亦珠玉蚌类。)
又曰：数历之山，楚水出焉，其中多白珠。(今蜀郡平泽出青珠。)
《战国策》曰：张丑为质于燕，王欲杀之。走出国境，境吏得丑。丑曰："燕所为将杀我者，人有言我有宝珠也。王欲得之，我失已久矣，如燕不信。今子但欲致我，我且言子之夺我珠而吞之，燕王必且杀之，刳子之腹矣。吾要且死，子之腹亦且寸绝！"境吏恐而放之。
又曰：苏秦说李兑不能听，送秦以明月之珠、和氏之璧、黑貂之裘。
又曰：有人操随侯之珠露野，无弓弩之卫必危。
《吕氏春秋》曰：宋桓司马有宝珠，抵罪出亡。王使人问珠之所在，曰："投之池中。"于是竭池而求之，鱼得祸焉。
又曰：以随侯之珠，弹千仞之雀，世必笑之。是何也？所用重，所要轻。
又曰：精气之集也，阜于珠玉，与为精朗。
陆贾《新语》曰：圣人不用珠玉，而宝其身。
《汉武故事》曰：上起神屋，以白珠为帘，玳瑁为柙。
《东方朔记》曰：珠弹不如泥丸，各有所用也。
东方逆《神异经》曰：西北荒中，有二金阙。上有明月珠，径三丈，光照千里。
《盐铁论》曰：珠玑出桂林，距汉万馀里。
《说苑》曰：墨子谓滑厘曰："今凶年，有欲与子随侯之珠者，曰：'不得卖也，以为饰！'又欲与子一锺粟者。得珠不得粟，不得珠得粟，子将何择？"滑厘曰："粟可取也。"
《新序》曰：秦使使者往观楚子之宝器。楚王召子西而问焉，曰："吾和氏之璧，随侯之珠，可以示诸？"子西对："不知。"召昭奚恤而问焉，昭奚恤对曰："吾国之宝器，在贤臣；珠玉玩好之物，非宝之重者。"
《太玄经》曰：明珠弹于飞肉，其得不复！
《论衡》曰：天地之间，物气相类实非者多。海外西南有珠树焉，察之是珠，然非鱼中之珠也。夫十日之日，犹珠树也。珠树非真珠，十日似日，非实日也。
又曰：随侯以药作珠，精曜如真。
又曰：人审知有富贵之命，则幽居俟之，不须劳形求索也。犹珠在山，不求贵价于人，人自贵之。命富之人，筋力自轻；命贵之人，才智自高。
《白虎通》曰：德至渊泉，即江出大贝，海出明珠。
《释名》曰：王后首饰曰副。副，覆也，上有垂珠，步则摇也。
蔡邕《劝学》曰：明珠不莹，焉发其光？宝玉不琢，不成圭璋。
《古今注》曰：章帝元和元年，明珠出馆陶，大如李有明曜。三年，明月珠出豫章海昏，大如鸡子，围四寸八分。章和元年，郁林大珠围三寸。和帝永平十五年，郁林降民得大珠，围五寸，径寸七分。
郭子横《洞冥记》曰：帝起甘泉望风台，台上得白珠，如花一枝。帝以饰九华之盖，望之若照月。
王子年《拾遗记》曰：黄帝之子名青阳，是曰少昊，一名挚。有白云之瑞，号为白帝。有凤衔明珠致于庭，少昊乃拾珠，怀之，使照服于天下。
又曰：燕昭王时，有黑鸟白头，集王之所。衔洞光之珠，圆径一尺。此珠色黑如漆，而悬室内，百神不能隐其精灵。
又曰：石季伦，所爱婢数十人。季伦尝屑沈水香如持拴，布象床上，使所爱者践之，无迹则赐真珠百琲。若有迹者，即节其饮食，令体轻。故闺中相戏曰："尔非细骨轻躯，那得百琲真珠？"(琲，蒲罪切，珠贯之名也。)
又曰：舜葬苍梧之野，有鸟如雀，自丹州而来，吐五色之气如云，名曰凭宵。鸟时来苍梧之野，衔者，沙珠积成垄阜，名曰珠丘。今苍梧之外，采药时得青石，洁如珠，服之不死，带者身轻。
又曰：瀛洲有鸟如凤，身绀翼丹，名藏珠。每鸣翔而吐杂珠累斛。仙人常以其馀饰仙裳，轻而耀于日月也。
《西京杂记》曰：高祖斩白蛇，剑上有七彩珠、九华玉为饰，杂厕五色琉璃为匣。剑在室，光影犹照于水也。
又曰：汉诸陵寝皆以竹为帘，帘皆为水文龟凤之像。昭阳殿织珠为帘，风至则鸣，如珂佩之声。
《列仙传》曰：朱仲者，会稽市贩珠人也。高后时，募三寸珠，乃诣阙，上之。珠好过度，赐五百金。鲁元公主私以七百金从仲求，仲献四寸珠，送阙下既去。景帝时，复献三寸珠数十枚，去，不知所之。
《列女传》曰：珠崖令卒官，妻息送丧归。汉法：内珠入关者死。妻弃其系臂珠。男年九岁，好而取之，置其母镜奁中，母不知也。至关，吏搜索，得珠。问："谁当坐者？"前妻子初曰："初当坐之。"继母请吏曰："幸无劾儿，诚不积也。妾当坐。"初又曰："夫人哀初之孤，欲以活初耳。"因号泣，傍人莫不酸鼻陨涕。关吏执笔，不能就一字，乃曰："母子有义如此，吾宁坐之？不忍加文，又且相让，安知孰是？"乃弃珠而遣之。
《神仙传》曰：麻姑欲见蔡经母及经弟妇。弟妇新产十数日，麻姑望见之，曰："噫，且止勿前！"即求少许米，便以掷地。视米，堕地皆成珠。方平笑曰："姑故年少，吾老矣，不喜复作此变化也。"
《列仙传》曰：郑交甫将往楚，道至汉皋台下，见二女佩两珠，大如荆鸡卵。交甫与之言曰："欲子之佩。"二女解与之。既行返顾，二女不见，佩亦失矣。
《吴越春秋》曰：越王允常聘欧冶子造五剑。秦客薛烛善相剑，示之。烛曰："虽倾城量珠玉，犹未可与也！"
又曰：伍员奔吴，至昭关。关吏欲执之，伍员曰："上所以索我者，以我有美珠也。今执我，将言尔取之。"关吏因舍焉。
《邴原别传》曰：原远游学，诣安丘孙嵩。嵩辞曰："君乡里郑君，知之乎？"原答曰："然"。嵩曰："郑君学览古今，学者之师模，君乃舍之，似不知也。而曰：'然'何？原曰："故有登山而采玉者，有入海而采珠者，不知山之高、海之深哉？"
《博物志》曰：鲛人从水出，寓人家，积日卖绢。将去，从主人索一器，泣而成珠满盘，以与主人。
又曰：五月五日，取青蛉头，正中埋，皆成青珠。
王朗《杂事》曰：焦生乞恩辞，生未有妇，从乌桓赎李娥为妻，与耳中金珰一双，珠四枚，珰二双，珠三十双，合中真珠一升。
卢綝《四王起事》曰：张方劫帝西迁。国家有宝物，诏石将军载之。于是放军人八千馀人，三日辇之，尚有缺角真珠百馀斛。
又曰：惠帝迁长安时，洛阳御府有大珠珰百馀斛。
《卫玠别传》曰：骠骑王武子，君之舅也。常与君同语，语人曰："昨日与吾外甥并坐，冏若明珠之在我侧，朗然来映人。
《搜神记》曰：吴王夫差女名玉。童子韩重有道术，玉悦之，结气死。葬于昌门之外。重至冢前哭祭，女见形，将重入冢。临去，取径寸明珠以送重。
又曰：隋侯行，见大蛇伤，救而治之。其后蛇衔珠以报之，径盈寸，纯白而夜光可烛堂，故历世称为隋珠焉。
又曰：浍参养母至孝。曾有玄鹤，为戎人所射，穷而归。参收养疗治，疮愈放之。后鹤夜到门外，参秉烛视之，鹤雌雄双至，各衔明月珠报参焉。
又曰：南海之外有鲛人，水居如鱼，不废缉绩。其人能泣珠。
《幽明录》曰：洛下有洞穴。妇欲杀夫，推下，经多时至底，仍得一穴。行数十里，见人皆长三丈，披羽衣。如此九处。最晚，所至告饥。长人指庭柏树下有一羊，令跪捋羊。初捋，得一珠。后得，始令其啖之，即得疗饥。复寻穴行，出交州，还洛。问张华，云："九处地仙，名九馆大夫。羊为痴龙。初一珠，食之，天地等寿。次者，延年。后者，充饥而已。"(事具嵩山。)
又曰：汉武帝幸河渚，闻弦歌之音，而有老公及年少数人出，皆长八九寸，为帝奏乐饮酒，乐。老公顾命洞穴之宝。一人受命，下没川底，得一大珠，径数寸，明耀绝世。上问东方朔，朔曰："河底有穴，沉数百丈，中有赤蚌，生此珠也。"(事具乐部。)
又曰：王敦召王猛。猛至江口，入水中，命船人进船，至大电。见猛行水中，从东北还，逆船。弟子问其故，猛云："水神数兴波浪，贼害行旅。暂约勒，以真珠一握为信。"
《三秦记》曰：始皇冢中，以夜光珠为日月，殿悬明月珠，昼夜光明。
《三辅决录》曰：昆明池中有神池，通白鹿原。人钓鱼，纶绝而去。梦于汉武帝求去钩。帝明日戏于池，见大鱼衔索，帝曰："岂梦所见耶？"取而放之。后三日，池边得明珠一双，帝曰："岂鱼之报报耶？"
沈怀远《南越志》曰：珠有九品。大五分以上至一寸八分，分为八品。有光彩，一边小平，似覆釜者，名珰珠。珰珠之次为走珠，走珠之次为滑珠，滑珠之次为磥砢珠，磥砢珠之次为官两珠，官两珠之次为税珠，税珠之次{艹公}符珠。
孙柔之《瑞应图》曰：晋平公鼓琴，有玄鹤二八而下，衔明珠舞于庭。一鹤失珠，觅得而走。师旷掩口而笑。
《广志》曰：莫难珠，其色黄，生东夷。又有明珠称光，大径寸，或围二寸以上，出黄支。有至员珠，置平地，终日不得停。今上方名以甲乙为次第。石珠，铸石为珠。
《广志》曰：夫馀地美珠如酸枣。
又曰：班鱼头中，有白石如珠玑，出北海。
《梁四公记》曰：震泽中洞庭山南有洞穴，深百馀尺。旁行五十馀里至龙宫。杰公谓："是东海龙王第七女掌龙王珠藏，小龙千户卫护此珠。笼畏蜡，爱美玉及空青，而嗜烧燕。使通信，可得宝珠。"帝闻大喜，乃诏有能使者厚赏之。于是罗子春兄弟三人应募。帝敕百工，以于阗舒河中美玉，造小函二，以桐木灰发其光。求宣州空青，汰取其精者，用海鱼胶调之，成二函，火坚之。龙脑香寻亦继之。杰公曰："以腊涂子春等身及衣佩石。"乃烧燕五百枚，入洞穴。至龙宫，守门小蛟闻蜡气，俯伏不敢动。乃以烧燕百事赂之，令其通。以其上上者献龙女，龙女食之，大喜。又上玉函青缶，具陈帝旨。洞中有龙，五千馀岁，能变化出入人间，善译时俗之言。龙女知帝礼之，以大珠三、小珠七、杂珠一石，以报帝命。子春等乘龙载珠还国，食顷之间便至。龙去，而子春荐珍。帝大喜，喜得聘通灵异，获天人之宝。以珠示杰公，公曰："三珠，其一是天帝如意珠之下者，其二是骊龙珠之中者。七珠，二是虫珠，五是海蚌珠，人间之上者。杂珠，是蚌蛤蛇鹤等珠，不如大珠之贵。"帝遍示百寮，朝廷咸谓杰公虚诞，莫不诘之。杰公曰："如意珠之上者，夜光照四十馀里，中者十里，下者一里。光之所及，无风雨雷雹水火刀兵诸毒疠。骊珠九色，夜光百步，中者十步，下者一室。光之所及，无蛇虺虫豸之毒。虫珠七色，多赤，六足二目。目当其陷处，有臼如铁蚁皋。蚌珠五色，皆有夜光及数尺，无瑕者为上，有瑕者为下。蚌珠生于其腹，与月盈亏。蛇珠所致，隋侯、哙参即其事也。"又问蛇、鹤之辩，对曰："使其自识。"帝命杰公记蛇、鹤二珠斗馀，杂珠散于殿前，取大黄蛇、玄鹤各十数处，布珠中间。于是鹤衔其珠，鸣舞徘徊：蛇衔其珠，盘屈宛转。群公观者，莫不叹服。帝复出如意、龙、虫等珠，校光之远近，七九之数，皆如杰公之言。
盛弘之《荆州记》曰：石蕴玉以润其区，汉含珠而清其域。
阚骃《十三州志》曰：僧强叠国在天竺南，佛寺三千馀所。其地有神珠，非玉石，昼夜于国中光明于日。珠径一尺五寸，其色正碧。
《南方草木状》曰：凡采珠，一旁小平，形似覆釜，第一。珠母肉玉白，人民以姜齑食之。
常璩《华阳国志》曰：广阳县，山出青珠。永昌郡博南县有光珠穴，出光珠。珠有黄珠、白珠、青珠、碧珠。
徐衷《南方草物状》曰：凡采珠，常三月。用五牲祈祷。若祠祭有失，则风搅海水，或有大鱼在蚌左右。自蚌珠，长二寸半，在涨海中。其一寸五分，其光色，一旁小平，形似覆釜，为第一。珰珠凡三品，其一寸三分，虽有光色，形不员正，为第二。滑珠，凡三品。
万震《南州异物志》曰：合浦有民善游。采珠儿年十馀便教入水求珠。官禁民采珠，巧盗者蹲水底剖蚌，得好珠吞之而出。
裴氏《广州记》曰：鲸鲵目即明月珠，故死不见有目精。
《林邑记》曰：黄被州上，户口殷富，多明珠杂宝。
《语林》曰：王长史语林道人曰："真长可谓金石满堂。"林公以语孙兴公。兴公曰："语不得耳。选择正可得少碎珠耳！"
又曰：中朝有人诣王太尉，过王安丰大将军。丞相在坐，因往别屋，见李寅平子。还，谓人曰："今之行，触目皆琳琅珠玉。"
又曰：王夷甫处众中，如珠玉之在瓦石。
宋玉《风赋》曰：垂珠步摇，来排臣户。
