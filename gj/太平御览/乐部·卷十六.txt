○琴中
《乐府解题》曰：《水仙操》，伯牙学琴于成连先生，三年不成，至于精神寂寞，情之专一，尚未能也。成连云："吾师方子春，今在东海中，能移人情。"乃与伯牙俱往。至蓬莱山，留宿伯牙曰："子居习之，吾将迎师。"刺船而去，旬时不返。伯牙近望无人，但闻海水洞滑崩澌之声，山林窅寞，群鸟悲号，怆然而叹曰："先生将移我情。"乃援琴而歌，曲终，成连回，刺船，迎之而还。伯牙遂为天下妙矣。
又曰：《雉朝飞操》者，齐宣王时处士犊沐子所作也。年七十无妻，出薪于野，见雉雌雄相随则心悲。乃仰天叹曰："圣王在上，恩及草木鸟兽，而我独不获。"援琴而歌以自伤。
又曰：《思归引》，卫有贤女，邵王闻其贤，请娉之。未至，王薨，太子曰："吾闻齐桓得卫姬霸。今卫女贤者，欲留之。"大夫曰："不可。若贤，必不我听。听亦不贤，不足取。"太子不听，遂留拘深宫。思归不得归，援琴而歌，曲终自缢而死。
扬雄《琴清英》曰：尹吉甫子伯奇至孝，后母谮之，自投江中，衣苔带藻。忽梦见水仙赐其美乐，惟念养亲，扬声悲歌。船人闻而学之。吉甫闻船人之声，疑似伯奇，援琴作《子安之操》。
《琴操》曰：商陵牧子娶妻无子，父母将改娶，牧子援琴鼓之，痛恩爱乖离，故曰《别鹤操》。
扬雄《琴清英》曰：《雉朝飞操》者，卫女之作也。卫侯女嫁于齐太子，至中道，闻太子死，问傅母："何如？"傅母曰："且往。"当丧毕，不肯归，终之以死焉。傅母好琴，取女自操琴，于冢上鼓之。忽三雉俱出墓中，傅母抚雌雉曰："女果为雉耶？"言未卒，俱飞而起，忽而不见。傅母悲痛，援琴作操，曰《雉朝飞》。
《琴操》曰：古琴曲有歌诗五曲：一曰《鹿鸣》，二曰《伐檀》，三曰《驺虞》，四曰《鹊巢》，五曰《白驹》。语裥十二操：一曰《将归操》，孔子所作。孔子之赵，闻杀鸣犊而归作此曲也。二曰《倚兰操》，孔子所作，伤不逢时。三曰《龟山操》，孔子作。季桓子受齐女乐，孔子欲谏不得，退而望鲁龟山，作曲喻季氏若龟之蔽鲁也。四曰《越裳操》，周公所作。五曰《拘幽操》，文王作。文王拘于羑里，作此曲。六曰《岐山操》，周人为太王所作。七曰《履霜操》，尹吉甫子伯奇无罪见逐，自伤，作此曲。八曰《雉朝飞操》，沐犊子所作。沐犊子七十无妻，见雉双飞，感之作此曲也。九曰《别鹤操》，商陵牧子所作。取妻五年无子，父母欲改娶，其妻闻之，中夜悲，牧子因之作此曲。十曰《残形操》，曾子梦见一狸，不见其足，而作曲。十一曰《水仙操》，伯牙所作。十二曰《坏陵操》，伯牙所作。语裥九引：一曰《列女引》，楚樊姬所作。二曰《伯姬引》，鲁伯姬所作。三曰《贞女引》，鲁漆室女所作。四曰《思归引》，卫女所作。五曰《霹雳引》，楚商梁出游九皋之泽，遇风雷霹雳，畏惧而归，作此引。六曰《走马引》，樗里牧恭所作。牧恭为父报冤，杀人而亡藏于山林之下。有天马引之，感作此引。七曰《箜篌引》，霍里子高所作，即《公无渡河曲》。八曰《琴引》，秦时屠门高所作。九曰《楚引》，楚龙丘子高所作。语裥河间杂歌二十一章。
《琴历》曰：琴曲有《蔡氏五弄》、《双凤离鸾》、《归风送远》、《幽兰曰雪》、《长清》、《短清》、《长侧清调》、《瑟调》、《大游》、《小游》、《昭君》、《胡茄》、《广陵散》、《白鱼叹》、《楚妃叹》、《风入松》、《乌夜啼》、《楚明光》、《石上流泉》、《临汝侯》、《子安之》、《流渐洄》、《双燕离》、《阳春弄》、《悦弄》、《连弄》、《悦人弄》、《连珠弄》、《中挥清》、《畅志清》、《看客清》、《僻清》、《婉转清》。
《大周正乐》曰：师襄子，夫子琴师也。方子春教成连生鼓琴，能化人情者也。成连先生，教伯牙鼓琴者也。锺子期，善听知音者。子期死，伯牙终身不鼓琴者也。颜渊听夫子琴，知周衰者也。涓子操琴，心玉篇者也。禽高以琴养性，求仙于罗浮山中，鼓琴于郢中，奏《阳春白雪》者也。雍门周以琴感孟尝君，悲者也。邹忌与齐王言琴事，以方正定德者也。荣启期对夫子弹琴，言三乐之事者也。禽孟临峦户死，而琴歌者也。应侯鼓，贾子对，以取牛妇人者也。子桑饥寒欲死，鼓琴而歌者也。师旷为晋平公操微，感玄鹤二七下舞者也。师滑写濮上琴声者也。子夏除丧，曰琴乐，曰不敢不至者也。闵子骞除丧，曰弹琴不成声者也。宓子贱治单父不下堂，弹琴而邑自理者也。踞转鼓琴，春秋晋大夫张骼辅轹者也。卫师曹，卫献公令师曹教公嬖妾，师曹鞭之。公怒之，鞭师曹三百者。
又曰：寇先生，宋人也。以钓鱼为业。宋景公问道，不告，杀之。后十五年，在宋城门下弹琴者也。已上自尧神人畅至始皇，九十三弄，好士二十七人，并为上石。
又曰：《杞梁妻》者，齐邑杞梁殖妻之所作也。庄公袭莒，殖战而死，庄公还遇其妻于路，使使者道吊之。妻曰："今殖有罪，君何辱命焉？若殖免于罪，贱妾有先人之飏庐，妾不敢受郊吊也。"公乃吊诸室，成礼而去。妻叹曰："上则无父，中则无夫，下则无子。外无所依，内无所倚，将何以立？吾节岂能更二哉？死而已矣。"于是乃援琴而鼓之。
又曰：《伐檀操》者，魏国女之所作也。伤贤者隐弊，素餐在位，闵伤怨旷，失其嘉会。夫圣主之制，能治人者食于人，不能治人者食于田。今贤者隐退伐木，小人在位食禄，悬珍琦，积百谷，并包有土，德泽不加。百姓伤痛，上之不知，王道之不施。仰天长叹，援琴而鼓之。
又曰：《将归操》者，孔子之所作也。赵简子循执玉帛以聘孔子。孔子将往，未至，渡狄水，闻赵杀其贤大夫窦鸣犊，喟然而叹曰："夫赵之所以治者，鸣犊之力也。杀鸣犊而聘余，胡丘之往也？夫燔林而田，则麒麟不至，覆巢破卵，则凤凰不翔，鸟兽尚恶伤类，而况君子哉？"于是援琴而鼓之。
又曰：《岐山操》者，周大臣之所作也。大王居幽，狄人攻之。仁恩恻隐，不忍流血，选练珍宝、犬马、皮币、束帛与之。狄侵不止，问其所欲，欲得土地。大王曰："土地者，所以养万民也。吾将委国而去矣。二三子亦何患无君焉？"遂杖策而出，喻乎梁而邑乎岐山。自伤劣不能化夷狄，为其所侵，喟然叹息，援琴而鼓之。
又曰：《三士穷操》者，其思革子之所作也。其思革子、石文子、叔愆子三人相与为友，闻楚成王贤而好士，三子相与俱往见之。至于磝硗嵚岩之间，卒逢飘风暴雨，相与俱伏空柳之下。衣寒乏粮，自度不得活，三人相视而叹曰："与其饥寒俱死也，岂若并衣粮于一人哉？"二人俱以其思革子为贤，推衣粮与之。革子曰："死则共之。今二子以贤愚相辞，乃以死让，孰贤哉？"辞而不受。二子曰："吾自以相与，犹左右手也。左伤则右救之，右伤则左救之。子不我受，俱死无名于世，不亦痛乎？"于是思革子乃受之，二子遂冻饿而死。其思革子抱二子尸而埋之，号天哭泣，竭哀而去，往见于楚王。楚王知其贤者，于是旨酒嘉肴，设锺鼓乐之。其思革子怆然有忧悲之意，楚王心动，怪而不悦，乃推樽罢乐，引琴而进。其思革子援琴而鼓之，作相与别散之意。王闻曰："子琴音何苦哀也？"革子推琴离席，长跪涕流而下，对："臣友三人石文子、叔愆子，窃慕大王高义，欲俱来谒。至于磝硗嵚岩之间，逢飘风暴雨，食寒粮乏，度不能俱活，二子俱不以臣为不肖，推粮与臣。二子逢冻饿死。大王虽陈酒肴设乐，诚不敢酣乐也。"楚王曰："嗟乎，乃如是耶！"于是赐其思革子黄金百斤，命左右棺敛收二子而葬之。以其思革子为相，故曰《三士穷》。
又曰：《鹿鸣操》者，周大臣之所作也。王道衰，君志倾，留心声色，内顾妃后，设旨酒嘉肴，不能厚养贤者，尽礼极欢，形见于色。大臣昭然独见，必知贤士幽隐，小人在位，周道陵迟。自以是始，故弹琴瑟以风谏，歌以感之，庶几可复。歌："呦呦鹿鸣，食野之苹。我有嘉宾，鼓瑟吹笙。吹笙鼓簧，承筐是将。人之好我，示我周行。"此言禽兽得美甘之食，尚知相呼，伤时在位之人不能。乃援琴以刺之，故曰《鹿鸣》也。
又曰：《驺虞操》者，邵国女之所作也。古有圣王在上，君子在位，役不逾时，不失嘉会，内无怨女，外无旷夫。及周道衰微，礼义废弛，强凌弱，众暴寡，万民骚动，百姓愁苦，男怨于外，女伤于内，内外无主。内迫情性，外迫礼义，叹伤所说而不逢时，于是援琴而歌。
又曰：《猗兰操》者，孔子之所作也。孔子周流天下应聘，诸侯莫能任用。自卫反鲁，过隐之中见芗兰之独茂也，喟然而叹曰："夫兰，当为王者香。今乃独茂与众草为伍，譬犹贤者不逢时，与鄙夫为伦也。"凭车抚轼，援琴而鼓之。自伤不逢时也。
又曰：《龟山操》者，孔子之所作也。齐人馈女乐，季桓子受之，鲁君闭门不听朝。当此之时，季氏专政，上僣天子，下畔大夫，贤圣斥逐，谗邪满朝。孔子欲谏而不听，复退而望鲁。鲁有龟山蔽之，譬季子于龟山，托势位于斧柯，季氏专政道，犹龟山之蔽鲁也。伤政道之不用，闵百姓不得其所，欲诛季氏而力不能，于是援琴而歌。
又曰：《白驹操》者，失朋友之所作也。其友贤，俱仕乎衰乱之世。君无道，不可匡辅，依违微风，谅不见受，国士咏而思之，援琴而长歌。
又曰：《越尝操》者，周公之所作也。周公辅相成王，成就文王之道。天下太平，万国和会，江黄纳贡，越尝重九译而来献白雉，执贽曰："吾君在外国也。顷无迅风暴雨，意者，中国有圣人乎？故遣臣来。"周公于是仰天而叹之，援琴而歌。
又曰：《拘幽操》者，文王之所作也。纣为无道，上逆天文，下变地理，刑无罪，杀不辜，斮朝涉，刳孕妇。百姓怨悲，海内同心苦之。文王为西伯，种德修仁，布其恩惠，天下三凤裥其二。纣大怒其有仁心也，召而朝之，拘于羑里。文王忧愁，援琴而鼓之，故曰《拘幽操》也。
又曰：《聂政刺韩王》者，聂政之所作也。聂政父为韩王治剑，过时不成，韩王杀之，时政未生。及壮，问其母曰："父何在？"母告之。政欲杀韩王，乃学涂入王宫，拔剑刺韩王，不得，走。政逾城而出，去，入太山，遇仙人学鼓琴，漆身为厉，吞炭变其音。七年而琴成，欲入韩国，道逢其妻，妻对之泣下，对曰："夫人何故泣？"妻曰："聂出游七年不归，吾常梦相思。见君对妾笑，齿似政齿，故我心悲而泣也。"政曰："天下人齿尽相似耳，胡为泣乎？"即别去，复入山中，仰天而叹曰："嗟乎，变容易身，欲为父报仇而为妻所识，父仇当何时复报？"援石击落其齿，留山中三年，习琴持入韩国，人莫知政。政鼓琴阙下，观者成行，马牛止听，以闻韩王。王召政而见之，使之弹琴。政即援琴而鼓之，内刀在琴中，政于是左手持衣，右手出刀，以刺韩王，杀之，曰："乌有使生者不见其父，可得死乎？"政杀国君，罪当及母，即自犁剥面皮，断其形体，人莫能识知。乃枭磔政形体市，悬金其侧，有知此人者赐金千斤。遂有一妇人往而哭之，曰："嗟乎，为父报仇耶！"顾谓市人曰："此所谓聂政也。为父报仇，知当及母，乃自屠剥面。何爱一女之身而不扬吾子之名哉？"乃抱政尸而哭，冤结陷塞，遂绝行脉而死。故曰《聂政刺韩王》也。
又曰：《曾子归耕》者，曾子之所作也。曾子事孔子十有馀年，眷然念二亲年衰，养之不备，欲归而重叹之，于是援琴而鼓之。
又曰：《崔子渡河》者，闵子骞之所作也。崔子早无母，其后母常以其死母名呼之，不应者，后母辄笞之。崔子恶与其母同名，欲自杀，恐扬父恶，又死母名应则逆，非义也。则以能游渡河为辞，系石于腹，入水自沉而死。众人但以为不能游耳，莫知其故自沉。是以父过不扬，闵子骞大其能为父隐，伤痛之，故援琴而鼓之，以美其意，故曰《崔子渡河》。
又曰：《屈原自沉》者，屈原之所作也。屈原，楚同姓也。为怀王佐，博闻强识，疏通政事。入则与王议国计策，以施号令；出则接遇宾客，应对诸侯。上官大夫与之争宠，害其器能，谮之于王，曰："使屈原每一出，矜伐功，以其非己莫能为。"怀王怒而斥之。屈原自伤怀忠而见疑，忧愁，面目黎黑，临河而哀思，著《离骚》、《九歌》、《九叹》、《七谏》之辞，仰天而叹，援琴而鼓之。
又曰：《孔子厄》者，孔子之所作也。孔子应聘于楚，待礼于陈。在陈绝粮，从者病，莫能兴，喟然而叹曰："归邪，吾党之小子狂简，斐然成章，不知所以裁之。"于是援琴而鼓之，以自叙其志，故曰《孔子厄》。
又曰：《霍将军歌》者，霍去病之所作也。去病为讨寇校尉，为人少言，勇而有气，使击匈奴，斩首二千。后六出，斩首十馀万级，益封万五千户，袟禄与大将军等。于是志得意欢，乃援琴而鼓之。
又曰：《凤凰来仪》者，周成王之所作也。成王即位，用周召、毕、荣之属，天下大治，殊方绝域，莫不蒙化。是以越常献雉，重译来贡，太平之瑞，同时而应，麒麟游苑圃，凤凰翔舞于庭，颂声并作，佥然大同。于是成王乃援琴而鼓之。
又曰：《子安》者，其门离须之作也。其门离须兄弟三人，长兄从军，二年不归。离须坐事被刑，天下昏乱，兵革骚动，宗族离散。离须当远往输，持其小弟往寄所知，分别相去，垂涕而决。其弟觑欷谓离须曰："吾生不睹母，长不识父。遭颠沛扰攘之世，兄从军不归，子复远输，未知反期，一旦是非，使吾无所依。吾闻兄在林梨，欲往从之。"离须止之曰："兵革交错，道路不通，子为我无往，往必不还。令吾兄弟分别死别，不亦痛乎？"喟然不应，啼泣而别。离须属其主人曰："子欲往，慎为我勿遣也。"去数日，卒夜亡，不知其处。离须来还，分布求之，卒不得。忧思不乐，仰天而叹，于是援琴而鼓之。
又曰：《力拔山》者，项羽之所作也。项王为汉所围于垓下，诸侯兵悉到，围数重。项王夜觉，闻汉军四面楚歌，惊起，坐，仰天而叹曰："汉得吾众，是何楚歌之多？"于是心悲，援琴而鼓之。
又曰：《禹上会稽》者，禹之所作也。尧时洪水滔天，百姓巢居不安，尧乃征禹而使治之。乃决江河，上会稽山，顾曰："呜乎！洪水滔天，下人愁悲，上帝俞咨。三过吾门不入，父子道衰。非欲伐功也，伤君莫知，不欲烦下民。嗟呼！天非欲数烦下，嗟嗟不欲烦下民。"自是之后，百姓降丘，黎庶乂安，弹琴以自叹，故曰《禹上会稽》。
又曰：《箕子吟》者，箕子之所作也。箕子，纣之诸父也。纣为无道，杀比干，醢梅伯，斮朝涉，刳孕妇，奢淫骄恣，不修道德。箕子不可谏，乃被发佯狂，痛宗庙之丘墟，喟然援琴而鼓之。
又曰：《文王思士》者，文王之所作也。文王思得贤士与为治，出田乃援蓍而卜之，卦得，所获非龙、非麟、非虎、非熊，乃帝王之师也。至渭之阳，果遇吕尚。与语，大悦之，曰："吾先人太公有言，当有圣人适周，子其是耶？"遂载与之俱归，立以为师，号曰太公望。文王悦喜，乃援琴而鼓之，自叙思士之意，故曰《文王思士》。
又曰：《武王伐纣》者，武王之所作也。武王兴师伐纣，伯夷、叔齐拔剑扣马，曰："父死不葬而争天下，非孝也。执贽而事之，举兵而伐之，非义也。"武王以告太公望，太公曰："循大行者不顾细礼，立大功者不恤后愆。"遂克殷，诛纣于牧野。于是天下晏然，万民欢忻，武王援琴而鼓之。
