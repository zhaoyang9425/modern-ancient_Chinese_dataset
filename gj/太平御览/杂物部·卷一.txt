○胶
《周礼》曰：凡相胶，欲朱色而昔。昔也者，深瑕而泽，紾而抟廉。(抟，圜也。廉，瑕严利也。)鹿胶青白，马胶赤白，牛胶火赤，鼠胶黑，鱼胶饵，犀胶黄。(皆谓者用其皮或用角也。)
《礼》曰：脂胶丹漆，无或不良。监工日号："无作淫巧，以荡上心。"
《史记》曰：赵奢死，蔺相如病笃。使廉颇攻秦，秦败赵军。秦之间言曰："秦之所恶，独畏赵奢之子赵括为将耳。"赵王因以括代廉颇。相如曰："王以名而使括，若胶柱而鼓瑟耳！括徒能读父书传，不知合变也。"赵王不听，遂将之。
《汉书》曰：晁错上书曰："欲兵威者，始于折胶。"(秋至，胶可折弓弩，可用匈奴，可以出军。)
谢承《后汉书》曰：雷义与陈重为交，乡人为之语曰："胶漆虽坚，不如雷与陈。"
《帝王世纪》曰：昭王济汉，船人恶之，以胶船进王。中流，胶船解，王没于水。
《中洲记》曰：凤麟州以凤喙及麟角合煎作胶，名曰集弦胶，一名连金泥胶，青色如碧玉。汉武时，西王母使献灵胶四两。帝不知其妙，以付库。帝幸上林苑射虎，而弩弦断。使从驾因取一分胶，口濡以集弦，射虎。而帝使武士对挽，终不脱，胜未集时。
《吕氏春秋》曰：桓公使人告鲁曰："管夷吾，寡人之仇也，愿生得而亲加手焉！"鲁君许诺，乃使吏鞟其拳，(以革囊其手也。)胶其目，盛之以鸱夷。置之革车。
孔融《同岁论》曰：阿胶径寸，不能止黄河之浊。
《本草经》曰：胶，一名鹿角胶，味甘平，治伤中劳绝、腰痛、瘦，补中益气，妇人无子。
曹植《乐府歌》曰：胶漆至坚，浸之则离。皎皎素丝，随染色移。君不我弃，谗人所为。
○漆
《书》曰：兖州厥贡漆丝，豫州厥贡漆枲。
《诗》曰：树之榛栗，椅桐梓漆。
《史记》曰：豫让为智伯报赵襄子，吞炭漆身。
又曰：秦二世立，又欲漆其城。优旃曰："善！上虽无言，固将请之，漆城，城滑荡荡，寇来不能上。欲就之，易为漆耳，难为阴室。"于是二世笑而止。
《战国策》曰：三晋分智氏，赵襄子怨智伯，漆其头以为饮器。
《汉书·食货志》曰：漆千大斗，亦比千乘之家。
范晔《后汉书》曰：樊重欲作器，先种漆，而乡人笑之。积以岁月，皆得其用，向之笑者皆取给焉。
《庄子》曰：山木自寇也，膏火自煎也。桂可食，故人伐之；漆可用，故人割之。人皆知有用之用，而莫知无用之用也。
《韩子》曰：舜作食器，斩山木而财之，削锯循其迹，流漆墨其上。诸侯以为益侈，国之不服者十三。
又曰：尧无胶漆之约，于当世而道行。
《山海经》曰：英鞮之山，其上多出漆。
《列仙传》曰：丁次卿欲还峨眉山，语主人丁氏云："当相为作漆。"以罂十枚盛水覆口，从次唾之。百日乃发，皆成漆也。
萧广济《孝子传》曰：申屠勋，字君游。少失父，与母居。家贫，佣力供养。作寿器，用漆五六斛，十年乃成。
何晏《九州论》曰：平安好枣，中山好栗，真定好梨，共汲好漆。
《续述征记》曰：古之漆园在中牟，今犹生漆树也。梁王时，庄周为漆园吏，则斯地。
《南越志》曰：绥宁白水山多漆树，高十馀丈，刻漆常上树端。鸡鸣日出之始便刻之，则有所得。过此时，阴气沦，阳气升，则无所获也。凡刻漆，别有氏族以为业，膺前缘木处，胼肱如人脚也。
○蜡
《晋中兴书》曰：王敦死，秘不发丧。裹尸以席，涂之以蜡，埋于斋中。诸葛瑶等日纵酒淫乐。
《博物志》曰：荒年暂辟谷法：但食蜡半斤，辄支十日不饥。东阿王尝录甘始同寝处，百日不食，而容体自若，用此术也。
《世说》曰：石季伦以蜡烛炊。
○黄屑
《南方草物状》曰：黄屑在山中，藤生蔓延，缘着树木。以九月中刮取根皮，干暴。日南黄屑最黄好，岁以献。
○皮
《书》曰：梁州，厥贡熊、罴、狐、狸、织皮。
《左传》曰：皮之不存，毛将安傅？
又曰：无终子嘉父使孟乐如晋。因孟庄子纳虎、豹之皮，以和诸戎。
又曰：齐庄公为勇爵，殖绰、郭最欲预焉。州绰曰："东闾之役，臣左骖迫，还于门中，识其枚数，可以与于此乎？然二子者，譬于禽畜，臣食其肉而寝处其皮矣！"
《尔雅》曰：东北之美者，斥(尺舍切。)山之文皮焉。(郭璞曰：虎豹之属，皮有缛彩。)
《论语》曰：子曰："文犹质也，质犹文也。虎豹之鞟，犹犬羊之鞟也。"
《汉书》曰：元狩四年，有司言用度不足，请收银锡白金及皮币以足用。(应劭曰：时国用不足，以白鹿皮为币，朝觐以荐璧。)
又曰：答布、皮千石，亦比千乘之家。
范晔《后汉书》曰：李恂为兖州刺史，以清约率下。席羊皮，卧布被。迁张掖太守，有威重名。
《文子》曰：木强即折，革强即裂。
《神异经》曰：北方有曾冰万里，厚百丈，有鼠在冰下土中焉。食草木，肉重万斤，可以作脯，食之已热。(除热病已。)其皮可以蒙鼓，其闻千里。有美尾，可以来鼠。(此尾所在，鼠即聚。)
《搜神记》曰：旧说大古时，有人远征，家惟有一女，并马一匹。女思父，乃戏马曰："尔能为我迎得父，吾将嫁汝。"马乃绝鞅而去，至父所。父疑家中有故，乘之而还。后马见女辄怒而奋击。父怪之，密问女，女具以告父。父乃射杀马，曝皮于庭。女之皮所，以足蹙之，曰："尔马，而欲为妇，自取屠割，何如？"言未竟，皮蹶然忽起，卷女而行。父还，失。后大树之间得女及皮，尽化为蚕，绩于树上，其茧厚大，异于常蚕。邻女取食养之，其收亦倍。今世或谓蚕为女儿，古之遗语也。
《真子》曰：廊庙之材，盖非一木之枝也；狐白之裘，盖非一狐之皮也。
《韩子》曰：翟人献丰狐、玄豹之皮于晋文。
又曰：西门豹性急，佩韦以缓己；董安于心缓，佩弦以自急。(常皮也。)
杨子《法言》曰：羊质虎皮，见草而悦，见豺而战，忘其皮之虎也。
○筋角
《周礼》曰：凡相角，秋閷(音杀)者厚，春閷者薄；稚牛之角直而泽，老牛之角紾而昔；(紾，徒展切。昔，读为交错之错。)疚疾险中，(牛有久疾，则角里伤。)瘠牛之角无泽。(少润气也。)角欲青白而丰末。(丰，大也。)角长二尺有五寸，三色不失理，谓之牛戴牛。(三色，本白中青，末丰也。牛戴牛，角直一牛也。)
又曰：凡相筋，欲小简而长，大结而泽，则其为兽必剽。以为弓，则岂异于其兽？筋欲敝之敝。(咀之当孰也。)
《礼》曰：祭天地之牛角茧粟，宗庙之牛角握，宾客之牛角尺。
《左传》曰：鼷鼠食郊牛角。
《尔雅》曰：北方之美者，幽都之筋、角焉。(幽都，山名。谓野牛筋角也。)
《魏略》曰：大秦国出〈马玄〉鸡、犀角。
《晋书》曰：王凯以帝舅奢豪。有牛，名八百里骏驳，常莹其蹄角。
《后魏书》曰：桓帝英杰魁岸，马不能胜，常乘安车，驾大牛，角容一石。
《吕氏春秋》曰：宁戚饭牛，扣角而歌。
《淮南万毕术》曰：烧角入山，虎豹自远。
《东方朔占》曰：昔武帝亡剑，不知取者谁，无主名。请朔往，入宫，见人持两刺，手中复持小牛角。朔曰："陛下宫中，当有姓林名子鱼者取之。"帝曰："有之。"即收考，子鱼服，出剑。帝曰："朔何其工乎！且说其占。"朔对曰："入宫时，见人持二刺，手中复持小牛角。因占之，二'木'，'林'字，故知其姓；'角'文似'鱼'，小鱼当为子鱼，故知名子鱼者取之。"
○齿
《书》曰：扬州厥贡齿、革、羽、毛，荆州厥贡毛、齿。
《诗》曰：元龟象齿，大赂南金。
《周礼》曰：荆州，其利齿革。
《礼》曰：季春之月，令百工审五库之量；筋、角、齿、羽，无或不良。
《左传》曰：晋韩宣子为政，诸侯之币重。郑子产谓子曰："象有齿，以焚其身，贿也。"宣子悦，乃轻币。
《元嘉起居注》曰：弹广州刺史韦朗，象牙三十九枚。
《西京杂记》曰：汉制，天子以象牙为火笼。
○羽毛
《书》曰：仲夏，鸟兽希革。(夏时，鸟兽毛羽希少。改，易；革，改也。)仲秋，鸟兽毛毨。(毨，理也。毛更生整理。)仲冬，鸟兽氄毛。(鸟兽皆生耎毳细毛，以自温焉。)
又曰：扬州、荆州，皆贡羽毛。
《周礼》曰：九旗全羽为旞，析羽为旌。
《左传》曰：范宣子假羽毛于齐而弗归，齐人始贰。(析羽为旌，因谓之羽毛。)
《尚书大传》曰：夏成五服，齿革羽毛，器乃备。
《魏志》曰：平原太守刘邠，取印囊及山鸡毛著器中，令管辂筮之。辂曰："内外方圆，五色成文，含宝守信，出则有章，此印囊也。高丘岩岩，有鸟朱冠，羽翼玄黄，鸣不失晨，此鸡毛也。"
《列女传》曰：老莱子随其妻至于江南而止，曰："鸟兽之解毛，可续而衣也。"
陆机《羽扇赋》曰：昔楚襄王会于章台之上，宋玉、唐勒侍，皆操白鹄之羽以为扇。
张载《羽扇赋》曰：有翔云之素鸟，体自然之至洁。飘缟羽于清风，拟妙姿于白雪。
○蘧蒢
《方言》曰：箪，粗者谓之蘧蒢。
《晋书》曰：慕容暐见符坚曰："暂屈銮驾，幸臣私第。"坚许之。暐出，王嘉曰："推芦作蘧蒢，不成文章。会天大雨，不得杀羊。"坚与群臣莫之能解。是夜大雨，晨，不果出。
《三辅故事》曰：哀帝崩，王莽奏发传太后冢，以蘧蒢裹尸还定陶。
《仓库令》曰：诸输米麦二十斛、蘧蒢一番。
皇甫谧《笃终论》曰：死以蘧蒢裹尸，麻绳约二头。
○筣笓(上音狸，下音毗)
《魏略》曰：裴潜为尚书令，妻子贫乏，织筣笓以自供。
傅咸《劾事》曰：令史张济案行城东，见有新立屋间筣笓障二十丈。推问，是少府夏侯俊所作，请免俊官。
○笪(丁葛切)
《方言》曰：筕(户当切。)篖，(音当)自关而东，周洛楚魏之间谓之倚佯，自关而西谓之筕篖，南楚之外谓之篖。(郭璞曰：筕篖，似蘧蒢，直丈而粗，江东呼为笪。)
○绳
《通俗文》曰：合绳曰纠，单展曰纫，(女邻切。)织绳曰辫，大绳曰縆。(古恒切。)
《易》曰：上古结绳而治，后世圣人易之以书契。
《书》曰：子临兆民，懔乎若朽索之驭六马。为人上者，奈何不敬？
又曰：木从绳则正，后从谏则圣。
《左传》曰：吴伐齐，齐公孙挥命其徒曰："人寻约，吴发短。"(约，绳也。八尺为寻。吴欲以绳贯其首。)
《汉书》曰：龚遂为渤海太守，盗贼不宁。上问遂曰："君欲何以息其盗贼？"遂曰："选用贤良，固欲安之。臣闻治乱国犹治乱绳，不可急，惟缓之，然后可治。"
《东观汉记》曰：吴汉等围朱鲔，岑彭说鲔，鲔从上下索曰："必信，可乘上。"彭趣索欲上，鲔见其诚，即许降。后二日。鲔将轻骑诣彭。
又曰：许皇后父广汉，为宦者丞。上官桀谋反时，广汉部索其殿中庐，有索长数尺可以缚人者数千枚，满一箧，缄封。广汉索不得，他吏往得之。广汉坐论为鬼薪，输掖庭，后为暴室啬夫。
《晋书》曰：刘寔，字子真，平原人。少贫苦，卖牛衣以自给。然好学，手绳口诵，博通古今，清身洁己。州举秀才，皆不行。
《后魏书》曰：杨大眼，武都氐难当之孙，少骁捷。高祖征南，李冲曲选统校，大眼往求冲，不许。大眼曰："下官出一技！"便出长绳三丈，系于髻，走绳直如弦，马驰不及。冲曰："千载已来，未有若此！"遂用为军主。顾谓同僚曰："吾之今日，所谓蛟龙得水之秋，不复与诸军齐列矣！"武冠六军，淮泗之人，以名止小儿啼。卒荆州刺史。
《老子》曰：善系者，无绳约而不可解。
《家语》曰：子贡问治民于孔子，孔子曰："懔焉如腐索之御悍马。"
《文子》曰：夫绳之为度也，可卷而怀之，可引而伸之，可直而布之；长而不横，短而不穷，直而不刚。故圣人体之。
葛洪《神仙传》曰：樊夫人者，刘刚妻也。俱行道术，各自言胜。刚行，见虎不敢起，适欲捉，往即嘘之；夫人往捉，虎以面迫地，不视夫人以绳就系虎头，曳之以归。
《幽明录》曰：曲阿有一人，忘姓名。从京还，逼暮，不得至家。遇雨，宿广屋中。雨止月朗，遥见一女子来至屋檐下，便有悲叹之音。仍解腰中绻(去远切。)绳，悬屋桷自绞。又觉屋檐上如有人牵绳，此人密以刀断卷绳，又斫屋上。见一鬼西走。向曙，女气方苏，能语，家在前。持此人将归，向女父母说其事。或是大运使然，因以女嫁与为妻。
《异记》曰：武康徐氏，宋太元中病疟，连治不断。有人告之曰：可作数团饭，出道头，呼伤死人姓名，云："为我断疟，今以此团与汝。"掷之径还，勿反顾也。病者如言，乃呼晋故车骑将军沈充。须臾，有乘马导从而至，问："汝为何人？而敢名官家！"因传将去。举家寻觅经日，乃于冢侧丛棘下得之，绳犹在，时疟遂获痊。
傅玄《九曲诗》曰：岁暮景迈时光绝，安得长绳系日月！
古诗曰：直如朱弦绳，清如玉壶冰。
