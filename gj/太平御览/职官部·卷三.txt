○丞相下
《唐书》曰：贞观二年，太宗谓侍臣曰："中书门下机要之司，擢才而居，任委实重，诏敕如有不便，皆须执论。比来惟觉阿旨顺情，遂无一言谏诤者，岂是道理！若惟署敕行文书而已，人谁不堪！何须拣择以相委付？自今已后，诏敕疑有不稳，必须执之。"
又曰：来恒及弟济，相次知政事，时以为荣。初，济父护儿在隋为猛将，而恒、济俱以学行见称。时虞世南子昶，既无才术，历将作少匠、工部侍郎，累居工作之司。济初升相位，许敬宗叹曰："士之登庸不系世业，履道则为衣冠，失绪则为匹庶。来护儿儿作宰相，虞世南男作木匠，忠贤文武固无种也。"
又曰：杜景俭为相，则天常以季秋内出梨花一枝示宰臣曰："是何祥也？"诸宰臣曰："陛下德及草木，故能秋木再花。虽周文德及行苇，无以过也。"景俭独曰："谨按《洪范五行传》阴阳不相夺伦，渎之即为灾。又《春秋》云：冬无愆阳，夏无伏阴，春无凄风，秋无苦雨。今已秋矣，草木黄落而忽生此花，渎阴阳也。臣虑陛下，布教施令有亏礼典。又臣等忝为宰臣，助天理物，理而不和，臣之罪也。"于是再拜谢罪。则天曰："卿真宰相也。"
又曰：武太后尝召陆元方问以外事，对曰："臣备位宰相，有大事即奏，人间碎务，不敢以烦圣览。"
又曰：苏味道迁凤阁侍郎，同凤阁鸾台，三品。味道善敷奏，多识台阁故事，然而前后居相位数载，竟不能有所发明，但脂韦其间，苟度取容而已。故时人号为模棱手，以为口实。
又曰：宇文融既居相位，欲以天下为己任，谓人曰："使吾居此数月，庶令海内无事矣。"于是荐宋璟为右丞相，裴耀卿为户部侍郎，许璟先为工部侍郎，甚允朝廷之望。
又曰：牛仙客既居相位，独洁其身，惟诺而已。所有锡赍皆缄封，不敢费之。百司或有所咨决，辄对曰："但依令式即可。若不依文，非所知也。"
又曰：开元二十二年十一月制宰相兼官者，并两给俸禄。
又曰：杨绾，素以德行著闻，质性贞廉，车服俭朴，居庙堂未数日，人心自化。御史中丞崔宽，剑南西川节度使宁之弟，家富于财，有别墅在皇城之南，池馆台榭当时第一。宽即日潜遣毁坼。中书令郭子仪在邠州行营，闻绾拜相，座内音乐咸散五分之四。京兆尹黎干以承恩，每出入，驺驭百馀，亦即日减损车马，惟留十骑而已。其馀望风变奢从俭者不可胜数，其镇俗移风若此。
又曰：肃宗时，天下事殷而宰相不减，三四员更直掌事。若休沐，各在第。有诏旨出入，非大事不欲历抵诸第。肃宗许令直事者一人，假署同列之名以进，遂为故事。
又曰：李岘为黄门侍郎，同中书门下平章事，宰臣不于政事堂邀客。时海内多务，宰相元载等见中官宣传恩诏至中书者，引之政事堂上，仍置榻坐焉。岘至，叱左右去其榻。
又曰：柳浑与张延赏同在相位，延赏怙权矜已而嫉浑守正，俾其所厚谓浑曰："相公旧德，但节言于庙堂，则重位可久。"答曰："为吾谢张相公：柳浑头可断也，言不可绝。"自是竟为延赏所挤，寻除右散骑常侍，罢知政事。
又曰：柳浑为相，而韩滉自浙西入觐，朝廷委政待之，至于调兵、食笼、盐铁、勾官吏脏罚、鉏豪强，兼并上委仗焉。每奏事，或日旰，他相充位而已。公卿救过不能暇，无敢枝梧者。滉于省中榜吏至死。浑虽滉所引，心恶其专政，正色让之曰："先相公狷察，为相不满岁而罢。今相公榜吏于省中至死，况省闼且非刑人之地，相公柰何蹈前非，行于今朝，专立威福？岂尊主卑臣之义也！"滉感悟，愧悔为霁威焉。
又曰：李晟之在凤翔也，谓宾介曰："魏征能直言极谏，致太宗于尧舜之上，真忠臣也，仆所慕之。"行军司马李叔度对曰："此搢绅儒者之事，非勋德所宜。"晟敛容曰："行军失言！传称：邦有道，危言危行。今休明之期，晟幸得备位将相，必有不可忍而不言，岂所谓有犯无隐知而不为者耶！是非在人主所择耳。"叔度惭而退。故晟为相，每当上所顾问，必极言匪躬尽大臣之节。性沉默，未尝泄于所亲。
又曰：阎立本为右相，与左相姜恪对掌枢密。恪既历任将军，立功塞外；立本惟善于图画，非宰辅之器。故时人以《千字文》为之语曰：左相宣威沙漠，右相驰誉丹青。
又曰：皇甫镈阴结权幸，以求宰相，崔群累疏其奸邪，尝因对面论语及天宝开元中事。群曰："安危在出令，存亡系所任。玄宗用姚崇、宋璟，张九龄、韩休。李元纮，杜暹则理，用李林甫、杨国忠则乱。人皆以天宝十五年禄山自范阳起兵，是理乱分时；臣以为开元二十年罢贤相张九龄，专任奸臣李林甫，理乱自此已分矣。用人得失，所系非小。"词意激切，左右为之感动。镈深衔之，而宪宗终用镈为宰相。
又曰：李绛为相，同列李吉甫便僻，善逢迎上意。绛梗直，多所规谏，故与吉甫不协。时议者以吉甫通于承璀，故绛尤恶之。绛性刚讦，每与吉甫争论，人多直绛。宪宗察绛忠正自立，故绛论奏多所允从。
又曰：贞元九年，诏宰相以旬秉笔决事。初，至德中，宰相迭秉笔处断，每十月一易，及贾耽、赵憬、陆贽、卢迈同平章政事，百寮其所关白，更相让不言。于是奏议请旬秉笔者出应之，其后又请每日更秉其笔，迭以应事，皆从之。
又曰：李藩拜门下侍郎时，王锷领太原，用钱千万赂贵幸，求兼相。藩与权德舆在中书，有密旨曰："王锷可兼宰相，宜即拟来。"藩遂以笔涂兼相字，却奏上云"不可"。德舆失色曰："纵不可，宜别作奏，岂有以笔涂诏耶！"曰："势迫矣！出今日，便不可止。日又暮，何暇别作奏！"事果寝。
又曰：韩弘入朝，以宣武旧事，人多流言。其子公武以家财厚赂权幸及多言者，班列之中悉受其遗。俄而，父子俱卒，孤孙幼小。穆宗恐为厮养窃盗，乃令中使至其家，阅其宅簿以付家老，而簿上具有纳赂之所。惟于牛僧孺官侧朱书曰：某月日送牛侍郎物若干，不受，即付讫。穆宗按簿甚悦。居无何，议命相，帝首可僧孺之名。
又曰：李程为相，敬宗冲幼，好治宫室，畋游无度。欲于宫中营新殿，程谏曰："自古圣帝明王以慈俭化天下，陛下在谅暗之中不宜兴作，愿以瓦木回奉园陵。"上欣然从之。
又曰：文宗问宰相曰："天下何由太平，卿等有意于此乎？"牛僧孺奏曰："臣等待罪辅弼，无能康济，然思太平亦无象。今四夷不至交侵，百姓不至流散，上无淫虐，下无怨讟，私室无强家，公议无壅滞，虽未及至理，亦谓小康。陛下若别求太平，非臣等所及。"既退，至中书，谓同列曰："吾辈为宰相，天子责成如是，安可久处兹地邪！"旬日间，三上章请退，不许。
又曰：韦处厚为相时，文宗勤于听政，然浮于决断，宰臣奏事得请，往往中变。处厚常独论奏曰："陛下不以臣等不肖，用为宰相，参议大政。凡有奏请，初蒙听纳，寻易圣怀。若出自宸衷，即示臣等不信；若出于横议，臣等何名鼎司。且裴度元勋宿德，历辅四朝，孜孜竭诚，人望所属，陛下固宜亲重，窦易直良，厚忠事先朝，陛下固当委信。微臣才薄，首蒙陛下擢用，非出他门。言既不从，臣宜先退。"即趋下再拜陈乞。上矍然曰："何至此耶？卿之志业，朕素自知，登庸作辅，百职斯举，纵朕有所失，安可遽辞以彰吾薄德！"处厚谢之而去，出延英门，复令召还，谓曰："凡卿所欲言，并宜启谕。"处厚因对，彰善瘅恶，归之法制，凡数百言。又言裴度勋高望重，为人尽心切直，宜久任，可以壮国威。帝皆听纳。自是宰臣敷奏，人不敢横议。
又曰：文宗朝宰臣杨嗣复因对奏曰："使府判官，令人数猥多，徒有糜费，臣欲条疏。"上曰："莫限及才人否。"嗣复曰："有才人自别，但澄去滓弊者，菁华自出。"上曰："萧复为相，难言者必言，贞元之名相也，卿其志之。"
又曰：宋申锡为相，尤以公廉为己任，四方问遗，悉无受者。既被罪，为有司验劾，多获其四方受领所还问遗之状，朝野为之叹息。
又曰：宋申锡以漳王事。申锡既被罪，怡然不以为意，自中书归私第，止于外厅，素服以俟命。其妻出，谓之曰："公为宰相，人臣位极于此，何负天子反乎？"申锡对曰："吾自书生被厚恩，擢相位，不能锄去奸乱，反为所罗网，夫人察申锡岂反者乎？"因相与泣下数行。
又曰：李德裕父吉甫，年五十一出镇淮南，五十四自淮南复相。今德裕自镇南复入相，一如父之年。
又曰：会昌元年，中书奏请依姚璹故事，宰臣每月修《时政记》送史馆，从之。
又曰：宣宗时，魏谟为相，奏曰："臣无夔契之才，骤叨夔契之任，将何以仰报鸿私？今边戍粗安，海内宁息，臣愚所切，陛下未立东宫，俾正人傅导以存副贰之重。"因泣下，上感而听之。先是，累朝人君不欲人言立储贰，若非人主已欲，臣下不敢献言。宣宗春秋高，嫡嗣未办，作相之日，率先启奏，人士重之。
又曰：曹礭与毕𫍯俱以儒术进用，并居相位，廉洁贞苦，君子多之，称为曹毕。
又曰：萧遘与王铎并居相位，帝常召宰相，铎年高，升阶足跌，踣勾陈中，遘旁掖起。帝目之，喜曰："辅弼之臣和，予之幸也。"谓遘曰："适见卿扶王铎子，喜卿善事长矣。"遘对曰："臣扶王铎，不独司长。臣应举岁，铎为主司，以臣中选门生也。"上笑曰："王铎选进士，朕选宰相，于卿无负矣！"遘谢之而退。
