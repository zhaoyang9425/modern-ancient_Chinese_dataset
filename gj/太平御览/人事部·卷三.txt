○姓
《说文》曰：姓，人所生也。古之神圣人母感天而生子，故称天子。因生以从女、生，生亦声也。
《易类谋》曰：黄帝吹律以定姓。
《左传·隐八年》曰：无骇卒，羽父请谥与族。公问族于众仲。众仲对曰："天子建德，因生以赐姓，(因其所由生以赐姓。谓若舜由沩汭，故谓陈为妫姓。)胙之土而命之氏。诸侯以字(诸侯位卑，不得赐姓，故其臣因氏其王父字。)为谥，因以为族，官有世功，则有官族，邑亦如之。"公命以字为展氏。(无骇，公子展之孙，故为丧氏也。)
又《襄二十四年》曰：穆叔如晋。范宣子逆之，问焉，曰："古人有言曰：死而不朽，何谓也？"穆叔未对。宣子曰：昔丐之祖，自虞以上，为陶唐氏，在夏为御龙氏，在商为豕韦氏，在周为唐、杜氏，晋主夏盟为范氏，其是之谓乎？"穆叔曰："以豹所闻，此之谓世禄，非不朽也。"
《史记》曰：太公望吕尚者，东海上人，其先祖尝为四岳，佐禹平水土，甚有功，虞夏之际封于吕，本姓姜氏，从其封姓，故曰吕尚。
《汉书》曰：夏侯婴为滕令，故号滕公。及曾孙颇尚主，主随外家姓，号孙公，故滕公子孙更为孙氏。
又曰：戍卒娄敬求见，说上曰："陛下取天下与周异，而都雒阳，不便，不如入关据秦之固。"上以问张良，良因劝上。是日车驾西都长安，拜娄敬为奉春君，赐姓刘氏。
又曰：灌夫，颍阴人也，父张孟，尝为颍阴侯。灌婴舍人因得幸进之，至二千石，故蒙灌氏姓为灌孟。(师古曰：蒙，冒也。)
又曰：卫青字仲卿，其父郑季，河东平阳人也，以县吏给事侯家。平阳侯曹寿，尚武帝姊阳信长公主。季与主家僮卫妪通，生青。青有同产兄卫长君及子夫，子夫自平阳公主家得幸武帝，故青冒姓卫氏。
《汉书》曰：京房字君明，东郡顿丘人也。房本姓李，推律自定为京氏。
《后汉书》曰：第五伦，字伯鱼，京兆人也。其先齐诸田，诸田徙园陵者多，故以次第为氏。
崔鸿《十六国春秋·夏录》曰：赫连勃勃下书："朕之皇祖自北迁幽朔姓改姒氏，音殊中国，故从母氏为刘子，而从母之姓非礼也，朕将以义易之。帝王者，系天为子，是为徽，实与天连，今改姓曰赫连氏，庶协皇天之意。其非正统皆以铁伐为氏，庶朕宗族子孙刚锐如铁，皆堪伐人。"
《三国典略》曰：周蔡佑，字承先，陈留圉人，齐安郡守袭之子也。有膂力，便骑射。太祖以其战功，赐姓大利稽氏。
《唐书》曰：康国，即汉康居之国也。其王姓温，月氏人。先居张掖祁连山北昭武城，为突厥所破，南依葱岭，遂有其地。枝庶皆以昭武为姓，示不忘本也。
又曰：则天朝博州刺史琅琊王冲，据博州起兵。冲父豫州刺史越王贞又举兵于豫州，与相应。讨平之，改姓为虺氏。
又曰：尚可孤，东部鲜卑宇文之别种也，代居松漠之间。天宝末，归国隶安禄山，后事史思明。上玄中归顺，累授左右威卫二大将军。鱼朝恩之统禁军，爱其勇力，甚委遇之，俾为养子，奏改姓鱼氏。
又曰：李全略者，本姓王，名简，为镇州小将军，事王武俊。玄和中，节度使王承宗殁，军情不安，自拔归朝，授代州刺史。及长庆初，镇州军乱，害田弘正，穆宗为之旰食，以简尝为将，召问其计。简遂极言利害，愿有以自效。明年，擢拜横海军节度使，赐姓李氏，名全略，以崇宠之。
《白虎通》曰：人所以有姓者何？所以崇恩爱、厚亲亲、远禽兽，别婚姻也。故纪世别类，使生相爱、死相哀，同姓不得相娶，皆为重人伦也。姓者生也，人禀天气所以生者也。《诗》云"天生蒸民"，《尚书》曰"平章百姓"。姓所以有百者何？以为古者圣人吹律定姓，以记其族。人含五常而生，正声有五，宫、商、角、征、羽，转而相杂，五五二十五，转生四时，异气殊音悉备，故姓有百也。所以有氏者何？所以贵功德、下伎力，或氏其官，或氏其事，闻其氏即可知矣。所以勉人为善也。或氏王父字者何？所以别诸侯之后，为兴灭国、继绝世也。王者之子称王子，王者之孙称王孙，诸侯之子称公子，公子之子称公孙，公孙之子各以其王父字为氏。故《春秋》有"王子瑕"，《论语》有"王孙贾"，又有"卫公子"、"荆公孙朝"。鲁有仲氏、孟氏、叔氏、季氏〈楚有昭、屈、景氏，齐有高、国、崔、卢氏，以知其子孙也。王者之子亦称王子，兄弟立而皆封也。或曰王者之孙亦称王孙。《刑德放》曰：尧知命，表稷、契，赐姓于姬；皋陶典刑不表姓，言天任德远刑。禹姓姒，祖昌意，以薏苡生；殷姓子氏，祖以玄鸟子生也；周姓姬氏，祖以履大人迹生也。
《风俗通》曰：万类之中，惟人为贵。《春秋左氏传》："官有世功，即有官族，邑亦如之。"《公羊》讥卫灭邢，《论语》贬昭公娶于吴，讳同姓也。盖姓有九，或氏于号，或氏于谥，或氏于爵，或氏于国，或氏于官，或氏于字，或氏于居，或氏于事，或氏于职。典号，唐虞夏殷也；以谥，戴武宣穆也；以爵，王公侯伯也；以国，曹鲁宋卫也；以官，司马、司徒、司寇、司空、司城也；以字，伯仲柿啪也；以居，城郭园池也；以事，巫卜陶丘也；以职，三马、五鹿、青牛、白马也。
《三辅旧事》曰：尧母字邆都，配高辛氏而生尧，因主人伊长孺为姓，谓之伊。
《陈留风俗传》曰：侯氏氏侯爵。周微，官失其守，故以侯爵为姓。
又曰：秦之先曰伯翳，佐舜扰驯鸟兽，锡姓曰嬴氏，其后分封，以国为姓，有徐氏、郯氏、黄氏、江氏。
《文士传》曰：束晳字广微，踈广后也。王莽末，广曾孙孟造自东海避难归芜城，改姓去"踈"之"足"，为束氏。
《世说》曰：诸葛令恢与王丞相共争姓族前后。王曰："何不言葛、王，而言王、葛？"诸葛曰："譬言驴马，不言马驴，驴宁胜马耶？"
《论衡》曰：孔子推律，自知殷之苗也。
○名
《礼记·曲礼上》曰：名子者不以国，不以日月，不以隐疾，不以山川。(此在常语之中为后难讳也。《春秋传》曰：名，终将讳之。)
又曰：二名不偏讳。孔子之母名征在，言征不称在，言在不称征也。
又《曲礼下》曰：君子已孤不更名。(重本也。)
又《大传》曰：名者，人治之大也，可无慎乎！(人治行以正人。)
《左传·桓公二年》曰：初，晋穆侯之夫人姜氏以条之役生太子，命之曰仇。其弟以千亩之战生，命之曰成师。师服曰："异哉，君之名子也！夫名以制义，义以出礼，礼以体政，政以正民。是以政成而民听，易则生乱。嘉耦曰妃，怨耦曰仇，古之命也。(自古有此言也。)今君命太子曰仇，弟曰成师，始兆乱矣，兄其替乎？"
又曰：子同生，以太子生之礼举之。公问名于申𦈡，对曰："夫名有五：有信，有义，有象，有假，有类。以名生为信，(若唐叔虞、鲁公子友。)以德命为义，(若文王名昌、武王名发也。)以类命为象，(若孔子首象尼丘山。)取于物吻假，(若伯鱼生，人有馈之鱼，因名之曰鲤。)取于父为类。(若子同生有与父同者也。)不以国，(国君之子，不自以本国为名也。)不以官，不以山川，不以隐疾，不以畜牲，不以器币。周人以讳事神，名，终将讳之。(君父之名，固非臣子所斥，然礼既卒，器以木铎徇，曰舍故而讳新，谓舍亲尽之祖，而讳新死者。)故以国则废名，以官则废职，以山川则废主，以畜牲则废祠，以器弊则废礼。晋以僖侯废司徒，(僖侯名司徒，废为中军也。)宋以武公废司空，(武公名司空，废为司城也。)先君献、武废二山，(二山，具、敖也。鲁献公名具，武公名敖。)是以大物不可以命。"公曰："是其生也，与吾同物，命之曰同。"(物，类也，谓同日也。)
又《闵公》曰：成季之将生也，桓公使卜楚丘之父卜之。曰："男也，其名曰友。"及生，有文在其手曰"友"，遂以命之。(遂以为名。)
又《文下》曰：鄋瞒侵齐。(鄋瞒，狄国名。)遂伐我。公卜使叔孙得臣追之，吉。冬十月，败狄于咸，获长狄侨如。(侨如，鄋瞒国之君。)以命宣伯。(得臣待事，而名其三。三子因名宣伯曰侨如，以旌其功也。)
又《宣上》曰：楚斗伯比淫于云阝子之女，生子文，弃诸梦中，虎乳之。云阝子畋见之，使收之。楚人谓乳为谷，谓虎为於菟，故命曰斗谷於菟。
又《宣上》曰：郑文公有贱妾曰燕姞，梦天使与己兰，曰："予为伯儵。余，尔祖也，以是为而子。以兰有国香，人服媚之如是。"既而文公见之，与之兰而御之。辞曰："妾不才，幸而有子，将不信，敢征兰乎？"公曰："诺。"生穆公，名之曰兰。
又《定下》曰：鲁苫越生子，将待事而名之。阳州之役获焉，名之曰阳州。(欲自比侨如。)
《汉书》曰：司马相如，小名犬子。及长，慕蔺相如为人，更名相如。
《后汉书》曰：赵岐字台卿，生于御史台，因字台卿。
《东观汉记》曰：廉范为蜀郡守，令民不禁火，百姓皆喜，家得其愿，时生子皆以廉为名者千。
《魏志》曰：程昱本名立，梦登太山捧日，人或以梦告太祖。太祖曰："终为吾腹心。"遂上加日。
又曰：邓艾字士载，棘阳人。年十二，随母至颍川，读故太丘长陈寔碑文"言为世范，行为士则"，艾遂自名范，字士则。后宗族有与同者，故改焉。
又曰：王昶字文舒，太原人。其为兄子及子作名字，皆一依谦实，以见其意。故兄子默，字处静；沉，字处道；其子浑，字玄冲；深，字道冲。遂书戒之曰："夫人为子之道，莫大于宝身全行，以显父母。"
《吴志》曰：立子为太子。注曰，休制曰："孤今为四子作名字，太子名，音如湖水湾澳之湾；字莔，音如迄今之迄。次子名尧攵，音如兕觥之觥；字о，音如玄〈口贤〉首之〈口贤〉。(音玄)次子名〈盍巨〉，音如草莽之莽；字盥，音如举物之举。次子名亢攵，音如褒衣下宽大之褒；字寅，音如有所推持之推。此都不与世所用者同，故钞旧文会合作之。"
《江表传》曰：顾雍从蔡伯喈学，专一清静，敏而易教。伯喈贵异之，谓曰："卿必成致，今以吾名与卿。"故雍与伯喈同名，由此也。《吴录》曰：雍字玄叹，言为蔡邕之所叹也。
《晋书》曰：谢玄破苻坚于淮、淝，先有童谣云："谁谓尔坚，石打破！"故桓豁以石名子以邀其功。
《晋中兴书》曰：咸和玄年，当征苏峻，司徒导欲出王舒为外援。及更拜抚军将军、会稽内史，秩中二千石。舒上疏以父名会，不得作会稽。朝议以字同音异，于礼无嫌。舒陈音虽异而字同，求换他郡。于是改"会"字为"郐"。(古会切。)舒不得已亲职。
崔鸿《十六国春秋·前凉录》曰：李弇，字子□，陇西狄道人也。弇本名良，又妻姓梁，张骏戏之曰："卿名良，妻姓梁，夫妻相同称，子孙将何以目其舅氏？昔耿弇以少年立功立事，吾今赖卿有同于耿氏。"乃赐名曰弇。
又曰：陈安成纪平庄人也。少慷慨，读书见许褚而慕之，乃自字虎侯。
《后魏书》曰：游肇，字伯始，高祖赐名。尚书令高肇，世宗之舅，为百僚慑惮，以肇名与己同，欲令改易。肇以高祖所赐，秉志不许，高肇甚衔之。世宗嘉其刚梗。
又曰：太和初，宋弁为殿中郎中。高祖尝因朝会之次，历访治道，弁年少官微，自下而对，声姿清亮，进止可观，高祖称善者久之。因是大被知遇，赐名为弁，意取弁和献玉，楚王不知宝也。
《宋书》曰：废帝讳昱，字德融，小字惠震，明帝长子也。大明七年正月辛丑生于卫尉府。太宗诸子在孕，皆以《周易》筮之，即以所得之卦为小字，故帝字惠震。
又曰：王景文，美风姿，好言玄理，少与陈郡谢庄齐名。太祖甚相钦重，故为太宗娶景文妹，而以景文名名太宗。
又曰：颜竣为丹阳尹，加散骑常侍。先是，竣未有子，而大司马江夏王义恭诸子为玄凶所杀，至是并各产男，上自为制名：名义恭子为伯禽，以比鲁公伯禽，周公旦之子也；名竣子为辟强，以比汉侍中张辟强，张良之子也。
《宋书》曰：谢庄五子(力计切)、朏、颢、嵸、(音扌忽。){艹瀹}，(音药。)世谓庄名子以风，月、景、山、水。
《梁书》曰：张嵊，字四山。初，嵊父稷为剡令，至嵊亭生之，因名嵊，字四山。少敦孝，行年三十馀，犹班衣受稷杖，动至数百，收泪欢然。
《三国典略》曰：周陆逞，字季明，绥德郡公通之弟也。初名彦，字世雄。魏文帝尝从容谓之曰："尔既温裕，何乃字世雄，且为世之雄，非所宜也，于尔兄弟又复不类。"遂改焉。
《南史》曰：陈文帝尝谓宣帝曰："我诸子皆以伯为名，汝诸子宜用叔为称。"宣帝因以访毛喜，喜即条自古名贤杜叔英、虞叔卿等二十馀人以启之，文帝称善。
《白虎通》曰：人必有姓名何？以吐情自纪，尊事人者也。《论语》曰："名不正则言不顺。"三月名之何？天道一时，物有其变，人生三月，目煦亦能咳笑与人相答，故因其始有知而名之。故《礼》传曰："子生三月则父名之。"名之于祖庙者，谓子之亲庙也，明当为宗祖子也。一说名之于燕寝，名者幼小卑贱之称也，质略，故于燕寝。殷以日名子何？殷家质直，故以生日名也。《尚书》言太甲、帝乙、武丁也。于名臣亦得以甲、乙生日名子，不使亦不止也。以《尚书》道殷臣，有巫咸、有祖巳也。何以诸侯不象王者以生日名子也？以大王名亶甫，王季名历，此殷之诸侯也。不以子丑为名何？曰：甲乙者干也，子丑者枝也，干者本，本贯，故以甲乙为名也。名或兼或单何？名子非一，或听其声律定其名，或依其事旁于形，故或兼或单也。依其事者，若后稷是也：弃之，因名为"弃"。旁其形者，孔子首类鲁尼丘山，故以为之名也。
《风俗通》曰：袁贺字玄服。祖父京为侍中，安帝始加玄服，京入贺，而贺始生，因名之曰贺，而字玄服。
《郑玄别传》曰：玄一子名益，字益恩。年二十三，相国孔府君举为孝廉。府君以多寇屯都昌，为贼管亥所围，乃令从家将兵奔救，遇贼见害，时年二十七也。妻有遗体生男，玄以太岁在丁卯，生此男以丁卯日生，生又手理与玄相似，故名曰小同。
《孟宗别传》曰：孟宗为豫章太守，民思其惠，路有行歌，故时之生子者，多以孟为名。
《江祚别传》曰：祚为南安太守，民思其德，生子多以为名字。
《蜀李书》曰：贾夷，字景叔，梓潼人也。太始初，内移河东，少仕晋台，为仓部令史。怀帝时，为安富令。中原丧乱，玉衡七年归国。武帝素闻夷名，重之，皇子雅生，因名贾夷。
《秦记》曰：后帝泓，字玄子，时东宫生。邵弘言于父曰："君之于臣，先生之与其门人，名之可也。至于同官之于僚党，同姓之于昆弟，同门之于朋友，可以称其字，而不可斥其名。故《公羊传》曰："名不若字"者，非谓其人之名不如其字尊，乃谓为人所字则近乎见尊、为人所名则近乎见卑也。古之君子之名子也，必以信义而择淑令，所以祥其名也；不以官职，所以殊其名也；不以畜币，所以重其名也；不以隐疾，所以显其名也；遍告内外，所以昭其名也；书而藏之，所以宝其名也；贱者避焉，所以贵其名也；冠而有字，所以尊其名也。名成乎礼，字依乎名。名，字之本；字，名之末也。为本故尊，为末故卑，尊故其礼祥，卑故其事略也。且妇人无名，故贱于丈夫；野人无名，故贱于学士。名者，己之所以事尊，尊者之所以命己；字则己之所以接卑，卑者之所以称己；未有用之于尊而为卑，用之于卑而为尊者也。
《搜神记》曰：齐惠公之妾萧桐子见御有身，以其贱，不敢言也。取薪而生顷公于野，又不敢举也。狸乳鹯覆之，人见而收之，因名无野。
何槙《玄寿赐名叙》曰：新妇荀氏所生女，以岁在丁丑四月五日始出时生。此月斗建巳，其日又巳，其时加卯，甲乙卯皆东南，春夏天地动发，万物滋生，今月吉，月之善时也。又于《易》卦，震位在卯，巽位在巳，震为长男，巽为长女。而此女孙，正用兹日斯时，始瞻日月，岂伊先祖之灵，实临佑之！玄发素颜，妇人之上姿也；寿考无疆，生民之至愿也。故赐名曰"玄寿"焉。
