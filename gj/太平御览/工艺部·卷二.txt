○射中
《后魏书》曰：胡太后亲览万机，手笔断决。幸西林园法流堂，命侍臣射，不能者罚之。又自射针，中之，大悦，赐左右布帛有差。
又曰：胡太后幸关口，登鸡头山，自射象牙簪，一发中之。
又曰：长孙晟尝使摄图，摄图独爱晟。每共游猎，留之竟岁。有二雕，飞而争肉，因以箭两只与晟，请射取之。晟驰往，遇雕相玃，遂一发双贯焉。摄图喜，命诸子弟贵人皆相亲友，冀昵近之，以学弹射。
又曰：尔朱兆，字万仁，荣从子也。少骁猛，善骑射，𫏋捷过人。荣曾送台使，见二鹿，乃命兆前，授之二箭，曰："可取此鹿，供令食也。"遂停马构火以待之。俄然，兆获其一，荣欲矜夸，使人责兆曰："何不尽取？"杖之五十。
又曰：山伟，字仲才，河南洛阳人。其先代人也，祖强攻骑射，弯弓五石，初为驾部郎。显祖出于方山，两狐起于御前，诏强射之，百步之内，二狐俱死。显祖善之，除内行长。
又曰：元库汗为羽林中郎，从驾北巡，有兔起于乘舆，命库汗射之，应弦而毙。太祖大悦，赐金兔一枚，以旌其能。
又曰：杨播，字延庆。车驾曜威城沔水上，已设宴，高祖与中军彭城王勰赌射。左卫元遥在勰朋内，而播居帝曹，遥射侯正中，筹限从满。高祖曰："左卫筹足，右卫不得不解。"播对曰："仰恃圣恩，庶几必争。"于是弯弓而发，其箭正中。高祖笑曰："虽养由基之妙，何复过是！"遂与卮酒以赐之，曰："古人酒以养病，朕今赏卿之能，可谓今古之殊也。"
又曰：元干机悟壮勇，善弓马。太宗出游白登之东北，干以骑从。有双鸱飞于上，太宗命左右射之，莫能中者。鸱旋飞稍高，干自请射之，以二箭而下双鸱。太宗嘉之，赐御弓矢、金带，以旌其能。军中于是号干为射鸱都尉。
又曰：灵丘南有山，高四百馀丈。群官仰射，无能逾者。文成帝弯弧发矢，出三十馀丈，过山南二百三十步。遂刊石勒铭。
又曰：孝武即位，诸蕃并遣使朝贡，帝临轩宴之。有鸱飞于殿前。帝素知窦炽善射，因欲矜示远人，乃给炽御箭两只，命射之，鸱乃应弦而落，诸蕃人咸叹异焉。帝大悦。
又曰：南平王浑好弓马，射鸟辄历飞而中之。日射兔，得五十头。太武尝命左右分射，胜者中的筹满，诏浑解之，三发皆中。帝大悦，器其艺能，常引侍左右。
又曰：奚康生，洛阳人，少骁武。弯弓十石，矢异寻常。魏宣武闻之，故作大弓两张，长八尺，把中围尺有二寸，箭粗如今之长笛，送与康生。康生便集文武，用之平射，犹有馀力，观者以为绝伦。
《西魏书》曰：文帝在天游园，以金卮置侯上，令公卿射，中即赐之。宇文贵一发而中，帝笑曰："由基之妙，正当此耳！"进侍中。
《北齐书》曰：斛律光尝从文襄洹桥校猎，云表见一大鸟，射之，正中其颈，形如车轮旋转而下，乃雕也。邢子高叹曰："此射雕手也！"当时号落雕都督。
又曰：斛律羡及光，并工骑射。少时好猎，父金命子孙会射而观之，曰："明月、丰乐，用弓不及我，诸孙又不及明月、丰乐，世衰矣！"每日令出畋游，即较所获。光获虽少，必丽龟达腋；羡获虽多，非要害之所。光常蒙赏，羡或被棰，人问其故，云："明月必背上着，丰乐随处即下手，数虽多，去兄远矣。"闻者服其言。明月，光之字；丰乐，羡之字也。
又曰：元景安善射。孝昭尝与功臣西园宴射，侯去堂百二十步，中的者赐以良马及金玉锦彩等。有一人射中兽头，去鼻寸馀。惟景安最后，有矢未发，帝令景安解之。景安引满，正中兽鼻。帝嗟异称善，特赏玉帛，又加常等。
又曰：高隆之于射堋(音朋)土上立三人像，为壮勇之势。文宣曾至东山，因射，谓："堋上可作猛兽，以存古义，何为终日射人？"隆之无以对。
又曰：皮景和，琅邪下邳人也。高祖曾令和射一豕，一箭而获之，深见嗟赏。及周通好之后，冠盖来，常令景和对接。每与使人同射，百发百中，甚见推重焉。
《后周书》曰：李远尝校猎于莎栅，见石于丛薄中，以为伏兔，射之而中，镞入寸馀。就而视之，乃石也。太祖闻而异之，赐书曰："昔李将军广亲有此事，公今复尔，可谓世载其德。虽熊渠之名，不能独善其美！"
又曰：赵文少而修德，存忠节，便弓马，能左右驰射。
又曰：豆庐宁尝与梁企定遇于平凉川，相与肆射。乃于百步悬莎草以射之，七发五中。企定时以为能，赠遗甚厚。
又曰：贺跋胜从太祖宴于昆明池，时有双凫游于池上，太祖乃授弓矢于胜，曰："不见公射久矣，请以为欢。"胜射之，一发俱中，因拜太祖曰："使胜得奉神武，以讨不庭，皆如此也！"太祖大悦，自是恩礼尤重。
又曰：齐王宪子贵，年十一，从宪猎于盐州围中，手射野马及鹿一十有五。
《隋书》曰：突厥入朝，隋文赐之射。突厥一发中的，上曰："非贺若弼无能当此。"乃命弼。弼再拜祝曰："臣若赤诚奉国，当一发破的；如其不然，发不中也。"既射，一发而中。上大悦，顾谓突厥曰："此人天赐我也。"
又曰：韩洪，平陈之役授行军总管。及陈平，晋王大猎于蒋山，有猛兽在围中，众皆惧。洪驰马射之，应弦而倒。陈氏诸将列观于侧，莫不叹伏焉。王大喜，赐缣百匹。
又曰：宇文忻，字仲乐。年十二，能左右驰射，骁捷若飞。常谓所亲曰："自古名将，惟以韩、白、卫、霍为美谈。吾察其行事，未足多也！若使与仆并时，不令竖子独擅高名也！"其少慷慨若此。
又曰：虞庆则，幼雄毅。身被铠，带两鞬，左右驰射。本州豪侠皆敬惮之。
又曰：史万岁，京兆杜陵人也。见群飞雁，曰："请射行中第三者。"射之，应弦而落，三军莫不悦服。
《唐书》曰：冯盎，时罗窦诸洞獠叛，诏令盎率部落二万为诸军先锋。时有贼数万屯据险要，不可攻逼。盎持弓语左右曰："尽吾此箭，可知胜负。"连发七矢，而中七人。
又曰：薛仁贵领兵击九姓突厥于天山，将行，高宗出甲，令仁贵试之。上曰："古之善射，有穿七札者，卿且射五重。"仁贵射而洞之，高宗大惊，更取坚甲以赐之。
又曰：李晟，性雄烈，有才，善骑射。年十八从军，身长六尺，勇敢绝伦。时西河节度使王忠嗣击吐蕃，有骁将乘城拒斗，颇伤士卒。忠嗣募军中能射者射之，晟引弓，一发而毙。三军皆大呼，忠嗣厚赏之，因抚其背曰："此万人敌也！"
《庄子》曰：吴王浮乎江，登于狙之山。众狙见之，徇然而走，逃于深榛。有一狙焉，见巧于王。王射之，敏给(敏，疾也。给，绩也。)搏捷矢。(捷，速也。矢往虽速，而狙能搏也。)王命相者趋而射之，狙即死，王顾谓其友颜不疑曰："是狙也，伐其巧，恃其便，以傲于予，以至此殛也。戒之哉！"
又曰：列御寇为伯昏瞀人射，引之盈贯，措杯水于其肘(左手如矩，右手如附枝。右手放发，而左手不知，故可措之杯水。)发之，适矢复沓，(矢去也，箭适放去复歃沓。)放矢复寓。(箭放去未至的，已复寄杯水于其肘，言其敏捷之甚也。)当是时，犹象人也。(偶人，不动之至。)伯昏瞀人曰："是射之射也，非不射之射也！"(不射之射，乃尽善矣。)
又曰：射者非前期而中，谓之善射。天下皆羿也。可乎？(不期而中，误中者耳，非善射也。若谓谬中为善射，是则天下皆可谓之羿乎？言不可矣。)
《列子》曰：列子学射，中矣，请于关尹子。关尹子曰："子知子之所以中者乎？"对曰："弗知也。"关尹子曰："未可，退而习之！"三年，又以报关尹子，关尹子曰："子知子之所以中者乎？"列子曰："知之矣。"关尹子曰："可矣，而勿失也！非独射，为国与身，亦皆如之。"
又曰：中山公子牟，悦赵人公孙龙，乐正子舆之徒笑之。公子牟曰："子何笑牟之悦龙也？"子舆曰："吾笑龙之绐孔穿，言：'善射者，能令后镞中前括，(音阔)发发相及，矢矢相属，前矢造准而无绝落，后矢之栝犹衔弦，视之若一焉。'孔穿骇之，龙曰：'此未其妙者！逢蒙之弟子曰鸿超，怒其妻而怖之，引乌号之弓、淇卫之箭，射其目，矢至眸子，而眶不睫，矢坠地而尘不扬。'是岂智者之言欤？"公子牟曰："知者之言，固非愚者之所晓也。后镞中前括，均后于前也；矢注眸子而眶不睫，尽矢之势也。子何疑焉？"
又曰：甘蝇，古之善射者，彀弓而兽伏鸟下。弟子名飞卫，学于甘蝇，而巧过其师。纪昌又学射于飞卫，曰："尔先学不瞬，而后可言射矣。"纪昌归，偃卧其妻之机下，以目承牵挺。(牵挺，机蹑也。)三年之后，锥末到眦而不瞬也。以告飞卫，飞卫曰："未也。亚学视小如大，视微如著，而后告我。"纪昌以牦悬虱于牖，南面而望之，旬日之间浸大也，三年之后如轮焉。以睹馀物，并丘山也。乃以燕角之弧、朔蓬之竿射之，贯虱之心，而悬不绝。以告飞卫，飞卫高蹈拊膺曰："汝得之矣！"纪昌既尽卫之术，计天下之敌己者一人而已，乃谋杀飞卫。相遇于野，二人交射中路，矢锋相触而坠于地，而尘不扬。飞卫之矢先穷，纪昌之矢，惟一既发，飞卫以棘刺之端扞之而无差焉。于是二子泣而投弓，相拜于途，请为之父子。
《韩子》曰：李悝为魏文侯北地之守，而欲民之善射也，乃下令曰："民之有狐疑之说者，令人射杓，(音摽)中之者胜，不中者不胜。"令且下，而民皆习射，日夜不休。乃与秦战，大败之，以民之善射故也。
《墨子》曰：或有于墨子学射，墨子曰："不可。夫学者必量其力，国士犹不可及。今子非国士，岂能我学又成射哉？"
《周生烈子》曰：善射秦不尽弓力，善治者不尽下情。
《尸子》曰：荆庄王命养由基射青蛉，王曰："吾欲生得之。"养由基援弓射之，拂左翼焉，王大喜。
《符子》曰：晋之相者桓氏，世传于楚，善以道假乎射焉。常以其所不射，而患昼之不足以卒岁，故以夜而烛之。
又曰：夏王使羿射于方矢之皮、征寸之的，乃命羿曰："子射之，中则赏子以万金之费，不中则削子以十邑之地。"羿容无定色，气战于胸中，乃援弓而射之，不中，更射之，又不中。夏王谓傅弥仁曰："斯羿也，发无不中，而与之赏罚则不中的者，何也？"傅弥仁曰："若羿也，口惧为之灾，万金为之患矣。人能遗其喜，去其万金，则天下之人皆不愧于羿矣。"夏王曰："人闻子之言，始得无欲之道。"
《淮南子》曰：尧时，十日并出。尧命羿仰射十日，中其九焉。
又曰：史皇产而能书，(史皇，仓颉，生而见鸟迹，知著书，更曰史皇，或曰颉皇。)羿左臂修(修，长也。)而善射。(羿，有穷之君也。)
又曰：越人学远射，参天而发，适在五步之内，(越人习水便舟，而不知射。射远，反直仰向天而发，矢势尽而还，故在五步之内。参，犹望也。)不易仪也。(仪，射法也。言不晓射，故不知易去参天之法也。)世已变矣，而守其故，譬犹越人之射也。(言其守故而不知变也。)
又曰：楚王有白猿，王自射之，则搏矢而熙。(熙，戏也。)使养由基射之，始调弓矫矢，未发，而猿拥柱号矣。(由基，楚王之臣。养，姓。调，张。矫，直。拥，抱。号，呼。《幽通赋》曰："养流睇而猿号"，是也。)
又曰：夫矢之所以射远贯牢者，弓力也；其所以中杓部彻微者，人心也。
又曰：善射者发不失的，善于射矣，而不善所射。(所射者死，故曰不善。)
