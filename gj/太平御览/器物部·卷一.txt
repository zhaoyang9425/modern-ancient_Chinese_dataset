○器皿
《说文》曰：皿，饮食之用器也。盛，黍稷在器中也。齍黍稷之器以祀者。卢，饭器也。𫓱，(巨招反。)似鼎而长足。鏖，(一刀切。)温器也。
《方言》曰：器破而不殊，其音谓之{斯兀}(音西，声也。)器破而未离谓之璺，(音问)南楚之间谓之比攵。(比攵，皮美切。)凡以器盛而满谓之涌。(与恐切，言涌出也。)
《通俗文》曰：金银镂饰器谓之错镂。竹器谓之笭箵。(笭，郎鼎切。箵，桑鼎切。)竹器边缘曰匴。(先管切。)
《书》曰：迟任有言曰："人惟求旧；器非求旧，惟新。"(言人贵旧，器贵新。)
又曰：武王既胜殷邦，诸侯班宗彝，作分器。(赋宗庙彝器酒樽赐诸侯。)
《礼》曰：孟春之月，其器疏以达；孟夏之月，其器高以粗；孟秋之月，其器廉以深；孟冬之月，其器闳以掩。
又曰：御食于君，君赐余，器之溉者不写，(陶梓之器。)其馀皆写。(萑竹之器。)
又曰：作奇巧之器以疑众，杀。宗庙之器不鬻于市；锦文珠玉成器，不鬻于市。
又曰：玉不琢不成器，人不学不知道。
《论语》曰：工欲善其事，必先利其器。
《史记》曰：舜陶于河滨，器不苦窳。(以主切。)舜作什器于寿丘。
又曰：通邑大都，木器髹者千伏，(徐广曰：髹，音休，漆也。《汉书》曰：木器千伏。)铜器千钧，素木铁器千石，此亦千乘之家也。
又曰：武帝有故铜器，李少君曰："此器，齐桓公十年陈于柏寝。"案其刻，果然。
《汉书》曰：贾谊言："夫天下，大器也。今人之置器，置诸安处则安，置诸危处则危。天下之情，与器无以异，在天子之所置之。"
又曰：里谚曰："欲投鼠而忌器。"此善喻也。鼠近于器，尚惮不投，恐伤其器，况于臣之近主乎！
又曰：罽宾国，以金银铜锡为器。
《续汉书》曰：桓帝祠老子于濯龙，用淳金釭器。
《魏氏春秋》曰：武王过故人吕伯奢家，闻其动食器之声，疑其图已，是夜手剑杀八人。
《后魏书》曰：獠铸铜为器，大口宽腹，名曰铜爨。既薄且轻，易于熟食。
《晋令》曰：欲作漆器物卖者，各先移主吏者名乃得作。皆当淳漆著布器。器成，以朱题年月姓名。
车频《秦书》曰：苻坚建元十八年，新平县民耕地获玉器。初有金雕者，颇知图记。王猛以为左道，劝坚诛之。雕临死，表坚曰："新平地，古颛顼墟。其故有《白鸡闾记》，言此里应出古帝王宝。"至是果得之。
《家语》曰：孔子观于鲁桓公之庙，有欹器焉。孔子问于守庙者曰："此为何器？"曰："此盖宥坐之器。"孔子曰："吾闻，宥坐之器者，虚则欹，中则正，满则覆。"顾谓弟子曰："试注水焉。"即挹水而注之，中而正，满而覆，虚而欹。孔子喟然而叹曰："呜呼，物焉有满而不覆者乎！"
《老子》曰：埏埴以为器，当其无，有器之用。
《韩子》曰：尧有天下，饭于土轨，饮于土铏。舜作食器，斩山木而材之，削踞修具迹，流漆墨其上。诸侯以为益侈，国之下伏者十三。禹作为祭器，黑漆其外，朱画其内，觞酌有采，而樽俎有饰。殷人食器雕琢，觞酌刻镂。
《淮南子》曰：昆仑旁有九井玉横，(横，或作彭，器名也。)受不死药。
《世说》曰：晋武帝尝际王武子，供馔悉用琉璃器。
《凉州异物志》曰：方外殊珍，车渠马瑙。器无常形，为时之宝。(随其大小以作孟碗杯盘也。)视之目眩，希世之巧。罗刹所作，非人所造。(罗刹鬼，远外国，巧成器物，与人交市，非人能所造。)
《地境图》曰：铜器之属，见其状如望马𪸩𪸩然。齐器之见为牛，楚器之见为马，越器之见为虾蟆，宋器之见为白狗，秦器之见为豚，燕器之见为豕。
扬雄《蜀都赋》曰：雕镌扣器，百伎千工。
魏武《内诫令》曰：孤有逆气病，常储水卧头。以铜器盛，臭恶。前以银作小方器，人不解，谓孤喜银物。令以木作。
○鼎
《尔雅》曰：鼎绝大谓之鼐，圆弇上谓之鼎，附耳外谓之鼒。
《说文》曰：鼎，三足两耳，和五味之宝器也。昔禹贡九牧之金，铸鼎荆山之下。民入山林川泽，魑魅蝄〈虫两〉莫能逢之。
《易》曰：鼎，元吉亨。彖曰："鼎象也。九四，鼎折足，覆公𫗧。六五，鼎黄耳金铉，利贞。上九，鼎玉铉，大吉，无不利。"
《诗》曰：鼐鼎及鼒。(大鼎谓之鼐，小鼎谓之鼒。)
《周礼》曰：王一日三举鼎，十有二物，皆有俎。(牢鼎九，陪鼎三。)
《礼》曰：故卫孔悝之鼎铭曰："六月丁亥，公假于太庙。公曰：'叔舅，乃祖庄叔左右成公。成公乃命庄叔随难于汉阳，即宫于宗周。奔走无射，启右献公，献公乃命成叔纂乃祖服。乃考文叔，兴旧嗜欲，作率庆士，躬恤卫国。其勤公家，夙夜不解，民咸曰：休哉。'公曰：'叔舅，予女铭，若纂乃服！'悝拜稽首曰：'对扬以辟之，勤大命。'施于烝彝鼎。"(施犹著也。言我将行君之命，又刻著于烝祭之彝鼎也。)
又曰：崇鼎、贯鼎、夫子之器。(崇贯，皆国名。)
《左传》曰：宋华父督杀殇公，召庄公于郑而立之，以郜大鼎赂公。(郜国所造器也。)四月，取郜大鼎于宋，纳于太庙，非礼也。臧哀伯谏曰："武王克商，迁九鼎于洛邑，义士犹或非之；而况将昭违乱之赂器于太庙，其若之何？"公弗听。
又曰：楚子伐陆浑之戎，遂至于雒。定王使王孙满劳楚子，楚子使问鼎之大小轻重焉，对曰："在德不在鼎。昔夏之方有德也，远方图物，贡金九牧，铸鼎象物。桀有昏德，鼎迁于商。商纣暴虐，鼎迁于周。德之休明，虽小，重也；其奸回昏乱，虽大，轻也。天祚明德，有所底止。成王定鼎于郏鄏，卜世三十，卜年七百，天所命也。周德虽衰，天命未改，鼎之轻重，未可问也！"
又曰：鲁襄公享晋六卿。贿荀偃束锦加璧、乘马、先吴寿梦之鼎。(寿梦，吴子也，献鼎于鲁，因以为名。)
又曰：晋叔向谓晏子曰："然虽吾公室，今亦季世也。君日不悛，以乐慆忧；公室之卑，其何日之有！谗鼎之铭曰：'昧旦丕显，后世犹怠。'(谗鼎，鼎名也。)况日不悛，其能久乎！"
又曰：楚䓕启彊曰："是以圣王朝聘有圭，享覜(他吊切。)有璋，晏有好货，飧有陪鼎。"(飧，饔飧也。孰食为飧。陪，加也。加鼎，所以厚殷勤之。)
又曰：郑人铸刑书。(铸刑书于鼎，以为国之常法。)
又曰：宋正考父佐戴、武、宣，三命兹益恭。故其鼎铭云：(鼎，正考父之庙鼎也。)"一命而偻，再命而伛，三命而俯。循墙而走，亦莫余敢侮。𫗴于是，粥于是，以糊余口。"
又曰：郑子产聘于晋，晋侯有疾。韩宣子逆客，私焉，曰："寡君寝疾，于今三日矣。并走群望，有加而无瘳。今梦黄熊入于寝门，其何厉鬼也？"对曰："昔尧殛鲧于羽山，其神化为黄熊，以入羽渊。实为夏郊，三代祀之。晋为盟主，其或未之祀也乎？"韩子祀夏郊，晋侯有间。赐子产莒之二方鼎。(方鼎，莒所贡。)
又曰：楚子次于干溪。仆析父从。右尹子革夕，王语曰："昔我先王熊绎，与吕伋、王孙牟、燮父、禽父并事康王，四国皆有分器，我独无有。今吾使人于周，求鼎以为分器，王其与我乎？"对曰："与君王哉！今周与四国服事君王，将惟命是听，岂其爱鼎？"
又曰：齐侯伐徐，徐人行成，赂以甲父之鼎。(甲父，古国名也。)
又曰：晋赵鞅、荀寅率师城汝滨，遂赋晋国一鼓铁，以铸刑鼎，(刑书之鼎。)著范宣子所为刑书焉。
《谷梁传》曰：桓公二年，夏四月，取郜大鼎于宋。戊申，纳于太庙。郜鼎者，郜之所为也。孔子曰："器从邑，名从主人。"故曰郜大鼎。
《史记》曰：黄帝采首山铜，铸鼎于荆山下。鼎既成，有龙垂胡髯下迎黄帝。
又曰：伊尹欲干汤而无由，乃为有莘氏媵臣，负鼎俎，以滋味说汤，致于王道。
又曰：周末有九鼎徙秦氏，曰："太丘社亡，而鼎没于泗水彭城下。其后百一十五年，而秦兼天下。"始皇二十八年，过彭城，斋戒祷祀，欲出周鼎，使千人没水求之，不得。
又曰：秦武王与孟说举龙文之鼎，绝膑而死。
又曰：孝文帝时，新垣平言："周鼎亡在泗水中。今河溢通泗，臣望东北汾阴，直有金宝气，意周鼎其出乎？兆见不迎则不至。"于是上使使治庙汾阴，南临河，欲祠出周鼎。
《汉书》曰：项羽身长八尺二寸，目重瞳，力能扛鼎。
又曰：汉得汾阴宝鼎，武帝嘉之，藏于甘泉。群臣上寿，贺陛下得周鼎。吾丘寿王曰："非周鼎。"上怒。对曰："周德始乎后稷，成于文、武，上天报应，鼎为周出，名曰周鼎。今汉自高祖继周，至陛下功德愈盛，天瑞并是至。昔秦始皇欲出鼎于彭城而不得。天祚有德，而宝鼎自出。此天之所以与汉，是汉鼎，非周鼎也。"上曰："善！"
又曰：主父偃曰："丈夫生不五鼎食，死则五鼎烹。"
又曰：宣帝时，美阳得鼎，献之。京兆尹张敞上议曰："案鼎有刻书，曰：'王命尸臣，官此栒邑，赐尔旗鸾黼黻雕戈。'(李奇曰：雕，镂也。)尸臣拜手稽首曰：'敢对扬天子丕显休命！'此鼎殆周之所以褒赐子孙，刻铭其先功，藏之于宫庙也。"
又曰：质氏以洒削而鼎食。
《东观汉记》曰：庐江献鼎，诏召郑众，问："齐桓公之鼎，在柏寝台，见何书？《春秋左氏》有鼎事几？"众对状，除为郎中。
《后汉书》曰：孝明帝永平六年二月，王雒山出宝鼎，庐江太守献之。诏曰："祥瑞之降，以应有德。方今政化多僻，何以致兹？《易》曰：鼎象三公。岂公卿奉职，得其理耶？太常其以礿祭之日，陈鼎于祖庙，以备器用。赐三公帛五十匹，九卿、二千石半之。"
《晋中兴书》曰：成帝咸和元年，宣城舂谷山崩，得古鼎，重三百斤，容可三斛馀。都官毕贺。
又曰：神鼎见。神鼎者，仁器也。能轻能重，能息能行。不炊而沸，不汲自盈。烟煴之气，自然所生也。乱则藏于深山，文明应运而至，故禹铸鼎以拟之。
《晋阳秋》曰：谷城人刘珪，夜见门有光，取得玉鼎。
沈约《宋书》曰：秦始皇七年，义阳获铜鼎，受一斛，并盖，并隐起镂。
《战国策》曰：秦兴师于周，求九鼎。颜率谓齐王曰："周之君臣，内自画计，与秦不若归之大国，愿大王图之。"齐王发师救周，秦兵罢。率至齐，曰："愿献九鼎，不识大国何涂之从而致之？"齐王曰："寡人将寄涂于梁。"对曰："不可！梁之君臣，欲得九鼎，谋之潬(徒旱切。)台之下，少海之上，其日久矣。"(州是西比)
