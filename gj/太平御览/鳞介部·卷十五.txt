○拥剑
《广志》：拥剑，似蟹，色黄，方二寸。其一螯偏长，如足大指，长三寸馀，有光，其短细者如簪。
《异物志》云：拥剑，状如蟹，但一螯偏大耳。何逊诗云："跃鱼拥剑"，是不分鱼蟹也。
崔豹《古今注》曰：蟚螖，(音滑。)小蟹也。生海边途中，食土，一名"长卿"。其有螯偏大者，名"拥剑"，一名"执火"。其螯赤，故谓之"执火"也。俗谓之"越王剑"。
杜宝《大业拾遗录》曰：吴都献蜜蟹二千头，作如糖蟹法，蜜拥剑四瓮。拥剑，似蟹而小，一螯偏大。《吴都赋》所谓"乌贼拥剑"是也。
○鳅蝥
祖台之《志怪》曰：会稽山阴东郭氏女，先与县人私通。此人贾还于县东灵慈桥，女往入舡就之，因共寝。为设食，食鳅蝥。食毕，女将两鳅蝥上岸去。舡还来至郭，逢人，语此女已死。乃往省之，尚未殡也。发衾视之，两手各把一鳅蝥。
《岭表录异》曰：鳅蛑，乃蟹之巨者。异者，蟹两螯上有细毛如苔，身有八足；鳅蛑则螯足无毛，后两小足薄而阔，(俗谓之脖贼之。)与蟹有殊，其大如升。南人皆呼为蟹。(有大如小楪子者。八月，此物与人斗，往往夹杀人也。)
○彭螖
《尔雅》曰：螖蠌，小者蟧。(螺属，见《埤苍》。或曰即彭螖也，似蟹而小。滑泽二音。)
《晋书》曰：夏统，字仲御，会稽永兴人也。幼孤贫，养亲以孝闻，睦于兄弟。每彩捃求食，星行夜归，或至海边拘蟛〈虫越〉以资养。
《搜神记》曰：晋太康四年，会稽彭螖化为鼠，食稻为灾。
崔豹《古今注》曰：彭螖，小蟹也，一名长卿。
《岭表录异》曰：彭螖，吴呼为越，盖语讹也。足上无毛，堪食。吴越间多以盐藏，货于市。
○竭朴
《临海异物记》曰：竭朴，大于彭螖，壳黑班，有文章，螯正赤。常以大螯彰目，屈小螯以取食。
《岭表录异》曰：竭朴，乃大彭蜞也。壳有黑班，双螯一大一小。常以大螯捉食，小螯分以自食。
○沙狗
《临海异物志》曰：沙狗，似彭螖，壤沙为穴。见人则走，曲折易道，不可得也。
○招潮
《临海异物志》曰：招潮，小如彭螖，壳白。依潮长，背坎外向，举螯不失常期，俗言招潮水也。
《岭表录异》曰：招潮钟，亦蟛蜞之属，壳带白色。海畔多潮，潮欲来，皆出坎举螯如望，故俗呼招潮也。
○倚望
《临海水土物志》曰：倚望，常起顾晲西东，其形如彭螖大。行途上，四五进殁晻两螯八足起望。行常如此，惟入穴中乃止。
○石蜠(巨陨切)
《临海水土物志》曰：石蜠，大于蟹，八足，壳通赤，状鸭卵。
○蜂江
《临海水土物志》曰：蜂江，如小蟹大，有足，两螯，壳牢如石蜠同，不中食也。
○芦虎
《临海水土物志》曰：芦虎，似彭蜞，两螯正赤，不中食。
○石华
《临海水土物志》曰：石华附石，肉淡。
《会稽地理记》曰：鄮县滨多石华。
○〈虫勾〉〈虫辟〉(上古侯切，下并亦切)
刘欣期《交州记》曰：〈虫勾〉〈虫辟〉，似玳瑁，龟头鳖身虾尾，色班似锦文，大如笠，四足漫湖，无指甲，前有黑珠，可以饰物。
《临海水土物志》曰：{勾黾}〈虫辟〉，其状龟形，如笠，味如鼋，可食。卵大如鸭卵，正圆，中生啖，味美于诸鸟卵。其甲黄点注之，广七八寸、长二三尺，有光色。
左思《吴都赋》曰：{勾黾}鼊鲭鳄。
○鲎(胡遘切)
《广志》曰：鲎，似便面，负雌而行，失雄则不能独活。出交趾南海中。
《吴录·地理志》曰：交趾龙编县有鲎，形如惠文冠，青黑色。十二足似蟹，长五寸。腹中有子如麻子，取以作酱，尤美。
裴渊《广州记》曰：鲎，广尺馀，形如熨斗，头如蜣螂，腹下有十二足。南人重之，以为鲊。
《南越志》曰：张海口有鲎，每过海辄相积于背，高尺馀，如帆乘风而游。
《岭表录异》曰：鲎鱼，其壳莹净，滑如青瓷碗，傲背，眼在背上，口在腹下，青黑色，腹两旁为六脚，有尾长尺馀，三棱，如梭茎。常雌附雄而行，捕者必艘之。若摘去雄者，雌者即自止，背负之方行。腹中有子如绿豆，南人取之，碎其脚，和以为酱食之。尾中有珠如粟，色黄。雌者小。置之死晷，即雄者浮，雌者沉。
○瑟〈鱼华〉
《临海水土物志》曰：瑟〈鱼华〉，与鼌相似。
○海{抗鱼}
《临海水土物志》曰：海{抗鱼}，如鼌，狭后广前，其肉中食，亦又多膏。
○鼌类(上音朝)
《临海水土物志》曰：鼌类，似{勾黾}〈虫辟〉，肠如羊胃，中啖。
○越王算
《临海水土物志》曰：越王算，如笄大，正白，长尺馀。生海边沙中，见乃取之，可必得；心中存来取，即入土中。
○石蚑(去鼓切)
《临海水土物志》曰：石蚑生附石，长三寸，如小竹大，有甲，正黑，中食。
○阳遂足
《临海水土物志》曰：阳遂足，此物形状：背青黑，腹下黄白，有五足，长短大小皆等，不知头尾所在。生时体软，死即干脆。
○{皃黾}{麻黾}(上音迷，下音麻)
《临海水土物志》曰：{皃黾}{麻黾}、{勾黾}〈虫辟〉相似，形大如{艹废}，生渤海边沙中，肉极好啖，一枚有三斛膏。
○土肉
《临海水土物志》曰：土肉，正黑，如小儿臂大，长五寸，中有腹，无口目，有三十足，如钗，股大，中食。
○虾
《尔雅》曰：鰝，大吓也。(虾大者。出海中，长二三丈，须长数尺。今青州呼虾鱼为鰝，音鄗。)
《东观汉记》曰：马棱，字伯威，为广陵太守，奏罢盐官，赈贫羸，薄赋税。蝗虫飞入海，化为鱼虾。
王隐《晋书》曰：吴后置广州，以南阳滕修为刺史。或语修虾长一丈，修不信。其人后故至东海取虾须，长四五尺，封以示修，修乃服。(《广州记》亦云。)
《金楼子》曰：舜摄天子，有援耳贯胸之民来献珠虾。
《世说》曰：虞啸父为孝武帝侍中，帝从容谓曰："卿在阁下，初不闻有献替。"虞家富近海，谓帝望其意，对曰："天时尚暖，鱼鳖虾鲜未可致，寻有所献。"帝抚掌大笑。
《异物志》曰：虾种多，〈鱼庭〉最大，中作脯。
《南越志》曰：南海以虾头为杯，须长数尺，金银镂之，晋简文以盛酒，未及饮，酒跃于外。筮之，曰："三旬当后庭有告变者。"果有生子，人面犬身。
《博物志》曰：东海有物，状如凝血，纵广数丈，正方圆，名曰鲊鱼，无头目，内无腹藏。其所处众虾附之，随其东西。越人煮食之。
《岭南异物志》曰：南海有虾，须长四五十尺。
《岭表录异》曰：海虾，皮壳嫩红色，就中脑与前双脚有钳者，其色如朱。余常登海〈舟同〉，忽见窗版悬二巨虾壳，头尾钳足具全，各七八尺，首占其一，分刺尖利如锋刃，刺上有须如红筋，各长二三尺，前双脚上有钳，(云以此捉食。)钳粗如人大指，长三尺馀，上有芒刺如蔷薇枝，赤而铦硬，手不可触。脑壳烘透，弯环尺馀，何止于杯盂也！
《北户录》云：滕修为广州刺史。有客语修曰："虾须一丈者，堪为柱杖。"修不之信。故去东海取须，长四丈、以示修，方服其异。宁虾，大者亦首尾尺馀。闽越率取其肉脔而为炙，又浑以盐藏，自然红色，谓之红虾，贡送。白虾，肉薄而白，莹如水精，广人偏食之，盖美而毒。恂于闽川、吴中，悉无此类。
《岭表录异》曰：南人多买虾之细者，生切，绰菜兰、香蓼等，用浓酱醋先泼活虾，盖以生菜，然以热饮复其上，就沮跑之，亦有跳出醋楪者，谓之虾生。鄙里重之，以为异馔也。
王朗《答魏文表》曰：夫张大网以漉鳅虾，辱九鼎以烹蛙鼌。
应璩《百一诗》曰：大龟承哀敝，复欲密其罗。蚍蜉犹见得，何鳅蝤与虾！
葛龚与张季景书曰：夜从刘伯宣舍西垂过龚家，无饭，啖炒虾。
○海月
《临海水土物志》曰：海月，大如镜，白色，正圆，常死海边，其指如搔，头大，中食。
○玉〈虫兆〉(余招切)
《临海水土物志》曰：玉〈虫兆〉，似蚌，长二寸，广五寸，上大下小。其壳中柱，炙之，味似酒。
○陵龙
《临海水土物志》曰：陵龙之体黄，身四足，形短尾长，有鳞无角。南越嘉羞，见之竟逐。
○石矩
《岭表录异》曰：石矩，亦章举之类，身小而足长。入盐为干，烧食极美。又有小者，两足如带，曝干后似射踏子，故南中呼为射踏子也。
○玳瑁
《岭表录异》曰：玳瑁，形状如龟，惟腹背甲有烘点。其大者悉似盘盖。《本草经》云："玳瑁解毒，兼云辟邪。"余寄居广南，日见卢亭(海岛夷人。)获活玳瑁龟一枚，以献连帅嗣薛王。王令生取背甲小者二片，带于左臂上，以辟毒。龟被生揭其甲，亦甚苦楚。后养于使宅后北池，伺其揭处渐生，复遣卢亭送于海畔。或云："玳瑁，若生带之，有蛊毒，玳瑁甲即自摇动；若死，无此验。"
○蟕蠵(上遵为切，下音俊)
《岭表录异》曰：蟕蠵，俗谓之滋夷，乃山龟之巨者。人立蒲俺，可负而行。产潮循山中，乡人彩之，取壳以货。要全其壳，须以木楔其肉，龟吼如牛，声响山谷。广州有巧匠，取其甲以为梳篦杯器之属。
○水母
《广志》曰：水母，如羊胃，在海中常浮，闻人声沉水底。可生切食。
沉怀远《南越志》曰：海岸间育水母，东海谓之〈虫宅〉。
张茂先《博物志》曰：东海有物，状如凝血，广数尺，正方圆，名曰十母，无头目。所处则众虾附之，随其东西南北。可煮食之。
《异物志》曰：水母在海，泛泛常浮。(其体正白，常在水上浮也。)
《岭表录异》曰：水母，广州谓之水母，闽人谓之〈虫宅〉(痴驾切。)其形乃浑然凝结一物。有淡紫色者，大如复帽，小者如碗。腹下有物如悬絮，俗谓之足，而无口眼。常有数十虾寄腹下，咂食其涎。浮泛水上，捕者或遇之，即倏然而没，乃是虾有所见耳。(《越绝书》云：海镜，蟹为腹；十母，即虾为目也。)南中好食之。
○海镜
《岭表录异》曰：海镜，广人呼为膏叶盘。两片合以成形，壳圆，中甚莹滑，日照如云母光。内有少肉如蚌胎，腹中有小蟹子，其小如豆黄，而螯足具备。海镜饥则蟹出拾食，蟹饱归腹，海镜亦饱。余曾市得数个，验之，或迫之以火，即蟹子走出，离肠腹立毙；或生剖之，有蟹子活在腹中，逡巡亦毙。
