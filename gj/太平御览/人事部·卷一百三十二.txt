○惭愧
《尚书·仲虺之诰》曰：咸汤放桀于南巢，惟有惭德。
又《五子之歌》曰：万姓仇予，予将畴依？郁陶乎予心，颜厚有忸怩。(郁陶，言哀思也。颜厚，色愧。忸怩，心惭也。惭愧于仁人贤士也。)
《左传》曰：吴公子札请观周乐，见舞《韶濩》者，曰："圣人之弘也，而犹有惭色，圣人之难也。"
《家语》曰：孔子适卫，颜刻、卫灵公与夫人南子同车出，而令宦者雍渠骖乘，使孔子次，车游过市，孔子耻之。颜刻曰："夫子何耻？"子曰："《诗》云：'觏尔新婚，以慰我心。'乃叹曰："吾未见好德如好色者也。"
《汉书》曰：项羽至乌江，亭长舣船待羽，(应劭曰：舣，止也。孟康曰：舣，音蚁，附船着岸。如淳曰：南方谓整船向岸曰舣。)谓羽曰："江东虽小，地方千里，众数十万，亦足王也。愿大王急渡。今独臣有船，汉军至，亡以渡。"羽叹曰："乃天亡我，何渡为！且籍与江东子弟八千人渡江而西，今亡一人还，纵江东父兄怜而王我，我何面目见之哉？纵彼不言，籍独不愧于心乎！"
又曰：文帝尝病痈，邓通为上嗽吮之。上不乐，从容问曰："天下谁最爱我者乎？"通曰："莫若太子。"太子入问疾，上使太子𫜬痈而难之。已而，闻通尝为上𫜬之，太子惭，由是心恨通。
又曰：直不疑，南阳人也。为郎，事文帝。其同舍有告归，误持其同舍郎金去。已而同舍郎觉亡金，意不疑，不疑曰："有之。"买金偿。后告归者至而归金，亡金郎大惭。
又曰：朱买臣，字翁子，会稽人。家贫，好读书，不治产业，常刈薪樵。其妻亦负戴相随，数止买臣无歌讴道中。买臣逾益疾歌。妻羞之，求去。
又曰：建始三年秋，京师民无故相惊，言大水至，百姓奔走相蹂躏，(韦昭曰：柔践躏轹也。)老弱号呼，长安中大乱。天子亲御前殿，召公卿议。大将军王凤以为太后与上及后宫可御舟船，令吏民上长安城以避水。群臣皆从凤议。左将军王商独曰："自古无道之国，水犹不冒城郭。今政治和平，世无兵革，上下相安，何因当有大水一日暴至？此必讹言也，不宜令上城，重惊百姓。"上乃止。有顷，长安中稍定，问之，果讹言。上于是美壮商之固守，数称其议。而凤大惭，自恨失言。
《东观汉记》曰：王郎起，上在蓟，郎移檄购。上令王霸至市中募人，将以击郎。市人皆大笑，举手耶榆之，霸惭而去。
又曰：汝南薛苞，字孟尝，丧母，以至孝闻。父娶后妻而憎苞，分出，日夜号泣，不能去，至被殴杖。不得已，庐于舍外，旦入而洒扫。父怒，又逐之。乃庐于里门，晨昏不废。积岁馀，父母惭而还之。
又曰：王丹，字仲固，京兆人也。时河南太守同郡陈遵，关西之大侠也。其友人丧亲，遵为护丧事，赙助甚厚。丹乃怀缣一匹，陈之于主人前，曰："如丹此缣，出自机杼。"遵闻而有惭色。
又曰：樊重，外孙何氏兄弟争财，重耻之。以田二顷解其忿讼，县中称美，推为三老。年八十馀，临终，其素所假贷人间数百万，遗令焚削文契。债家闻者皆惭，争往偿之，诸子从敕，竟不肯受。
又曰：魏霸，字乔卿，仕为光禄大夫。霸妻死，长兄更为霸取妻。送至官舍，霸笑曰："年老，儿子备具矣。何空养他家老为？"即自入辞其妻，奉案前，因跪曰："夫人视老夫复何中，而遂失计，义不敢屈。"即拜而出。妻惭求去。
又曰：卓茂为丞相史，尝出，道中人有认茂马者。茂问："亡马几时乎？"曰："月馀矣。"茂自知畜马数年，解马与之，挽车而去。后日，马主自得其马，惭愧诣府，叩头谢归焉。
又曰：淳于恭，字孟孙，北海人。以谦俭雅让为节。家有山田橡树，有盗取之，恭助为收拾。载之归，乃知其所盗，载橡还之，恭不受。人有盗刈恭禾者，恭见之，念其愧，自伏草中，至去乃起。
谢承《后汉书》曰：梁冀奏诛李固，固临命，与胡广、赵戒书曰："梁氏迷谬，公等曲从，以吉为凶，成事为败，汉家衰微，从此始矣。公等受主厚禄，倾覆大事，后之良史，岂有所私？固身已矣，于义得矣，夫复何言！"广、戒得书悲惭，皆长叹。
袁山松《后汉书》曰：皇甫嵩，字义真，安定朝那人。善用兵，饮食舍止，必先将士，然后乃安。兵曹有受赂者，嵩曰："公素廉清，必资用乏。"乃出钱赐之，吏羞惭而自杀。由是，众皆乐为致死。
《魏志》曰：曹仁讨关羽于樊，于禁助仁。秋，大霖雨，汉水溢，禁等七军没。禁遂降吴。文帝践祚，权遣禁还。帝引见禁，须皓白，形容憔悴。欲遣使吴，先令谒高陵。帝豫于陵图画禁降服之状。禁见，惭恚发病薨。
又曰：陈矫为尚书令。明帝即位，车驾常卒至尚书省门，矫跪问曰："陛下欲何之？"帝曰："欲案行文书耳。"矫曰："此自臣职分，非陛下所宜临也。若臣不称其职，则请就黜退，陛下宜还。"帝惭，回车而返。
《晋书》曰：朱冲，字巨容，南安人也。少有志行，闲静寡欲，好学而贫，常以耕艺为事。邻人失犊，乃认冲犊以归，后得犊于冰下，大惭，以犊还冲。
又《王羲之传》曰：时刘琰之为丹阳尹，许询常就琰之宿，床帷新丽，饮食丰甘。询曰："若此保全，殊胜东山。"刘曰："卿若知吉凶由人，吾安得保此。"羲之在坐，曰："令巢许遇稷契，当必无此言。"二人并有愧色。
又曰：嵇绍尝诣齐王冏咨事，遇冏燕会，召董艾、葛旟等共论时政。艾言于冏曰："嵇侍中善于丝竹，公可令操之。"左右进琴，绍推不受。冏曰："今日为欢，卿何吝此耶！"绍对曰："公匡复社稷，当轨物作则，垂之于后。绍虚鄙，忝备常伯，腰绂冠冕，鸣玉殿省，岂有操执丝竹，以为伶人之事！若释公服从私宴，所不敢辞也。"冏大惭。
又曰：《庾亮传》：初，亮所乘马有的颅，殷浩以为不利于主，劝亮卖之。亮曰："曷有己之不安而移之于人！"浩惭而退。
又曰：《王羲之传》：素与王述不协。先是，王羲之常谓宾友曰："怀祖正当作尚书耳，投老可得仆射。更求会稽，便自邈然。"及述蒙显授，羲之耻为其下，遣使诣朝廷，求分会稽为越州。行人失辞，大为时贤所笑。既而内怀愧叹，谓其诸子曰："吾不减怀祖，而位遇悬邈，当由汝等不及坦之！"
《晋中兴书》曰：王恭尝宴于司马道子室，尚书令谢石为吴歌，恭曰："居端右之重，集宰相之座，而放妖俗之音乎！"并有惭色。
又曰：荧惑守南斗经旬，王导谓陶回曰："南斗，扬州分，为荧惑守之，吾当逊位以厌此谪。"回答曰："公以明德作相，辅弼圣主，宜亲忠贞，远邪佞，而与桓景造膝，荧惑何由退舍！"导深愧之。
《宋书》曰：王惠，陈郡谢瞻才辩有风气，尝与兄弟群从造惠，谈论锋起，文史间发，惠时相酬应，言清理远，瞻等惭而退。
又曰：谢晦为荆州都督，甚有自矜之色，将之镇，诣从叔光禄大夫瞻别。问晦年，答曰："三十五。"瞻笑曰："昔荀中郎年二十七为北府都督，卿比之，已为老矣。"晦有惭色。
又曰：何尚之在家常着鹿皮帽，及拜开府，天子临轩，百僚陪位，沈庆之于殿廷戏之曰："今何不着鹿皮冠？"庆之累辞爵命，朝廷敦劝甚切，尚之谓曰："主上虚怀侧席，讵宜固辞。"庆之曰："沈公不效何公，去而复还也。"尚之有愧色。
又曰：顾凯之为尚书吏部郎。尝于太祖坐论江左人，言及顾荣，袁淑谓凯之曰："卿南人，性怯懦，岂作贼？"凯之正色曰："卿反以忠义笑人！"淑有惭色。
《唐书·娄师德》：初，狄仁杰未为宰相时，师德尝荐之，及为宰相，不知师德荐己，数排师德，令充外使。则天尝出师德书表示之，仁杰大惭。谓人曰："吾为娄公所含如此，方知不逮娄公远矣。"
《晏子春秋》曰：景公置酒太山之阳。酒酣，公四面望，喟然叹泣数行曰："寡人将去此堂堂国死耶！"左右泣者三人曰："吾细人也，犹将难死，而况公乎！"晏子搏髀，仰天而大笑曰："乐哉，今日之饮也！"公怒曰："子何笑也？"对曰："怯君一，谀臣三，是以大笑。"公惭而更辞。
《吴越春秋》曰：季札去徐而归，行于道，逢男子五月被裘，采薪于道傍。有委金一器，季札见之，忽不入意，顾谓薪者曰："来取此金！"薪者曰："君举止何高，视何下也！五月被裘采薪，宁是拾金者乎？"札惭于斯言，下车礼之，曰："何子衣之鄙而言之雅也！子姓为何？"薪者曰："君皮相之士，何足以告姓字乎？"季紥有惭色。
又曰：吴师入郢，阖闾既妻昭王夫人，又及于伯嬴。伯嬴，秦康公之女，平王之夫人，昭王之母也。伯嬴操刃曰："妾闻天子，天下之表也；公侯，一国之仪也。天子失制则天下乱，诸侯失节则国危。今夫妇之道，固人伦之始，王教之端也。今吴去仪表之行，从乱亡之欲，犯诛绝之事，何以行训民乎？妾闻生以辱者，不如死以荣者，使吴王弃仪表则无以生存，一举而两仪辱，妾以死守之，不敢命也。且凡欲近妾者，为乐也；近妾而死，何乐之有！先杀绐又何益于君王？"于是吴王惭耻，遂退还舍。
《博物志》曰：宋国有田夫，谓其妻曰："负日之暄，人莫知者，以献吾君，将有重赏。"里之富室告之曰："昔人有美戎菽、甘枲茎芹子者，对乡豪称之，乡豪取而尝之，涩于口，懆于腹，众哂而怨之。"其人大惭而止。
《列女传》曰：河南羊子妻，不知何氏女。羊子尝行路，得遗金一饼，还以与妻，妻曰："妾闻志士不饮盗泉之水，廉者不受嗟来之食，况拾遗求利以污其行乎？"羊子大惭。
《郑玄传》曰：玄在袁绍坐，汝南应邵因自赞曰："故太山太守应仲远，北面称弟子何如？"玄笑曰："仲尼之门，考以四科，回、赐之徒不称官阀。"邵有惭色。
《江表传》曰：孙权既即尊位，请会百官，归功周瑜。张昭举笏，欲褒赞功德，未及言，权曰："如公计，今以乞食矣。"昭大惭，伏地流汗。
《会稽典录》曰：邵员，字德方，馀姚人。与同县虞俊邻居，员先不知俊。十馀年，俊至吴，与张温、朱据等会，清谈干云，温等敬服，于是吴中盛为俊谈。员闻而愧曰："吾与仲明游居此屋，曾不能甄其英秀，播其风烈，而令他邦称我之杰。"
又曰：郑弘守阳羡郡，乡民有弟用兄钱者，为嫂所责。未还之，嫂诣弘，弘为叔还钱，兄闻之惭愧，自系于狱。遂遣其妇赍钱还引，弘不受也。
又曰：沈勋身自耕耘，以供衣食。人有盗获其禾，勋见而避之。明日，更收拾送致其盗者，愧惧，赍还不受。
又曰：陈嚣与民纪伯为邻，伯夜窃蕃嚣地自益。嚣见之，伺伯去后，密拔其蕃一丈以益伯。伯觉之，惭惧，既还所侵，又却一丈。
桓子《新论》曰：昔宣帝时，公卿大夫朝会庭中，丞相语次言："闻枭生子，子长，食其母乃能飞，宁然耶？"有德贤者应曰："但闻乌子反哺耳！"丞相、大尉自悔其言之非也。群士皆少丞相，而多彼贤人之言有益于德化。是故君子掩恶扬善，鸟兽尚为之讳，而况于人乎！
《风俗通》曰：陈国有张伯阶，弟仲妇炊于灶下，至井上谓伯阶："我今日妆宁好不？"曰："我伯阶。"妇大惭愧。其夕，时伯阶到更衣，妇复逐牵其背曰："今且大误，谓伯阶为卿。"答曰："故伯阶。"
《语林》曰：明帝函封与王公，开诏，末云："勿使治城。"公知既视，表答曰："伏读明诏，似不在臣。臣开臣闭，无有见者。"明帝甚愧，数月不欲见王公。
《孔丛子》曰：陈胜既立为王，其妻之父兄往焉，胜以众宾待之，长揖不拜，无加礼。其妻之父怒曰："怙乱僣号，而傲长者，不能久矣。"不辞而去。陈王跪送，不顾，王心惭焉。
《吴王春秋》曰：管仲病，桓公问："恶乎属国？"管仲曰："使隰朋可尽逐易牙、竖刁等。"管仲死，尽逐之，而食不甘，官不治，朝不肃。三年，公皆召而返之。公病，常之巫，从中出曰："公将以某日薨。"易牙、竖刁相与作乱，塞宫门，筑高墙，不通人，有妇人逾垣入而至公所，公曰："我欲食。"妇人曰："吾无所得。"曰："何？"对曰："常之巫相与作乱，塞宫门，筑高墙，不通人，故无所得。"公慨然出涕曰："嗟乎，圣人所见，岂不远哉！死者有知，我将何面目见仲父乎？"蒙衣袂而绝乎寿宫。
