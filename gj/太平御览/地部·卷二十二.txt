○林
《说文》曰：平土有丛木曰林。
《释名》曰：林，森也，森森然也。
《尔雅》曰：野外谓之林。
《易》曰：即鹿无虞，惟入于林中。
焦赣《易林》曰：山林麓薮，非人所处。鸟兽无礼，使我心苦。
《诗》曰：肃肃兔罝，施于中林。赳赳武夫，公侯腹心。
又曰：林有朴蔌，野有死鹿，白茅纯束。
又曰：爰居爰处，爰丧其马。于以求之，于林之下。
又曰：窎彼晨风，郁彼北林。(毛苌曰：北林名也。招贤人往从之，使疾之如晨风之飞入北林。)
又曰：有鹙在梁，有鹤在林。(郑玄曰：鹙之性贪恶而反在梁，鹤洁白而反在林也。)
又曰：厥初生民，时惟姜嫄，载生载育，时维后稷。诞寘之隘巷，羊牛腓字之。(毛苌曰：寘，置也。腓，辟也。字，爱也。郑玄曰：姜嫄置后稷羊牛之径，亦以为异也。)诞寘之平林，会伐平林。(置之平林，又为人所收取也。)
又曰：赡彼中林，甡甡其鹿。(曰：视彼中林其鹿相辈偶。甡甡，众多。今朝廷群臣皆相欺，皆言其鹿之不如也。)
又曰：翩彼飞鸮，集于泮林，食我桑椹，怀我好音。(郑玄曰：鸮恶鸣之鸟，止于泮水之木，食桑椹。改其鸣，归就我善音，喻人感于恩则化之。)
《礼》曰：草木零落，然后入山林。
又曰：林薮川泽，有能取蔬食野虞教导之。
又曰：林麓川泽，以时入而不禁。
蔡邕《月令章句》曰：丛木曰林，受众流注曰海。
《周礼》曰：凡邦工入山林而抡材，不禁。
又曰：林衡，掌巡林麓之禁令而平其守，以时计其林麓而赏罚之。(郑玄曰：平其守者，平其地，各守林麓之部分。)
又曰：柞氏，掌攻草木及林麓。夏日至令刊阳木而火之，冬日至令剥阴木而水之。(郑玄曰：刊，剥也。生山南为阳木，生山北为阴木。火之水之，则使其肄不生。)
又郑注曰：竹木曰林。
《大戴礼》曰：高山多林，虎豹蕃孕焉；深泉大川，鱼龙交焉。
《左传》曰：楚䓕掩为司马，书土田，度山林，鸠薮泽，牧隰皋。
杨方《五经钩深》曰：夫鸟游旷泽之地，而比翮者万群；虎居繁林之薮，而接豪者千数。
又曰：夫霜树落叶而鸿雁南飞，桃林披华而玄鸟入宇。
《家语》曰：芝兰生于深林，不以无人而不芳；君子修道立德，不为穷困而改节。
《史记》曰：殷纣厚赋税，实鹿台钱，盈钜桥粟，广沙丘苑台。大戏沙丘，以酒为池，悬肉为林，为长夜之饮。
又曰：稷母姜嫄，见巨人迹，心忻践之，而身动如孕胎，居期生子，弃之隘巷，马牛不践；徙之林中，会山林多人；迁之渠中冰上，鸟以翼覆荐之。
又曰：单于秋马肥，大会蹛林，课校人畜。
又曰：神龟在江南嘉林中。嘉林者，无鸟兽，无毒虫，火所不及，斧所不至。
《帝王世记》曰：桀为肉山脯林，以酒为池，使可运舟。
《汉书》曰：草木未落，斧不入于山林；豺獭未祭，罟网不布于野泽。
又曰：山林之士，往而不能返；朝廷之士，入而不能出。
《后汉书》曰：法雄为南郡太守，移书属县曰："凡虎狼之在山林，犹人民之居城市。"
张莹《汉南记》曰：樊重家素富，田至三百顷，竹木成林，六畜放牧，桑漆鱼池，闭门成市。
《魏志》曰：曹植上疏曰："东有覆败之军，西有殪没之将，至使蜂蛤浮翔于淮泗，鼲鼬喧哗于林木。"
臧荣绪《晋书》曰：郄诜为雍州刺史，帝于东台饯之，问曰："卿自以为何如？"诜对曰："臣举贤良对策为天下第一，犹桂林之一枝，昆山之片玉。"世祖笑。侍中奏免诜，诰曰："吾与之戏耳。"
又曰：华谭移前松滋令袁甫曰："枯泽非应龙之泉，平林非鸾凤之窟。"
又曰：王戎少阮籍二十馀年，相得如时辈，遂为竹林之游。
《晋书》曰：刘伶与阮籍、嵇康相遇，忻然神解，便携手入林。
又曰：嵇康以高契难期，每思郢质，所与神交者，惟阮籍、山涛，遂为竹林之游，预其流者，向秀、刘伶、阮咸、王戎。
干宝《晋纪》曰：初，管辂过母丘氏墓下，倚树哀吟，精神不乐，林木虽茂，无形可交，碑诔虽美，无后可守。
《后魏书》曰：魏之先，居幽都也。凿石为祖宗之庙于乌洛侯国西北，自后南迁，其地隔远，遣中书侍郎李敞诣石室，告祭天地，以皇祖先妣配，敞等既祭，斩桦木立之，以置牲体而还。后所立桦木生殖成林，其民益神之，咸谓魏国感灵祗之应也。
又曰：太祖道武帝，以建国三十四年七月七日生于参合坡北，明年有榆生于倾胞之坎，后遂成林。
又曰：葬昭成皇帝于金陵，营梓宫，木梯尽生成林。
顾恺之《启蒙记》曰：泛林鼓于浪巅。注：西北海有泛林，或方三百里，或方百里，皆生海中浮土上，树根随浪鼓动。
《山海经》曰：桃林方三百里，在昆仑南夸父山北。
又曰：夸父逐日走，渴，饮河不足，道渴死，其杖化为邓林。
山谦之《吴兴记》曰：于潜县北有天目山，山上众木甚美非常，因名翔凤林。
盛弘之《荆州记》曰：宅上山顶有玉女冢，莹坟整固，上有乔木丛生，名为女贞林，常有白猿栖游，哀鸣清绝。
又曰：江陵县东一百里有绿林山，茂林蓊郁，襄阳大路经由其西，所谓当阳之绿林也。
伍瑞休《江陵记》曰：城西北六十里有大林。《春秋》鲁文公六年楚饥，戎侵其西，至于阜山，师于大林，即此城也。
又曰：州城东北十二里有曹公林，相传云，建安十三年，曹操蹑刘备于当阳长坂，回师顿此林，因谓之曹公林。
任豫《益州记》曰：广平有石纽林，禹生处也，地方百许里，今人犹不敢居止。
《外国图》曰：桂林地多林木，无平土，众猴居之，无人民，去九疑四万里，龟林地险，无平土，众龟居之。
应邵《风俗通》曰：配林在太山西南五六里，今树木盖不足言。
刘义庆《世说》曰：魏武行役失汲道，三军皆渴。乃曰："前有大梅林，饶子甘酸，可以解渴。"士卒闻之，口皆出水，乘此得及前源。
《庄子》曰：孔子游乎缁帷之林，坐杏坛上，弟子读书，孔子弦歌鼓琴，曲未半，渔父下船来。
《国语》曰：唐叔射兕于徒林，殪，以为大甲。
《越绝书》曰：麻林者，越王种麻于此，以为弩弦，故名麻林。
○麓
《说文》曰：林属于山曰麓。一曰麓者，守山林吏也。
《左传》：僖公十四年，沙麓崩。
《书·鸿范五行传》曰：沙麓者，山名也。
《诗·文王篇旱麓章》曰：瞻彼旱麓。(山足曰麓。)
《礼记》曰：林麓川泽，以时入而不禁。
《汉书》曰：王翁孺徙魏郡元城，元城建公曰："昔春秋时沙麓崩，晋史卜之曰，阴为雌，阳为雄，土火相乘，后六百四十五年，宜有圣女兴。今王翁孺徙其地，日月当之。"翁孺生禁，禁生元后。
《汉书》应劭注曰：麓，林之大者。
《风俗通》曰：《尚书》云："尧禅舜，纳于大麓。"麓，林属于山者也。
○原
《释名》曰：原，元也，如元气广大也。
《书》曰：既修太原，至于岳阳。(孔安国曰：高平曰原。太原今以为郡。)
又曰：大野既猪，东原厎平。(孔安国曰：东原致功而平，言可耕也。)
又曰：若火之燎于原，弗可向迩，其犹可扑灭。
《诗》曰：度其鲜原，居岐之阳，在渭之将，万邦之方，下民之王。(郑玄曰：文王自知德威谋居善，言岐之南渭水侧，为万国所向，作民之君。)
又曰：笃公刘，于胥斯原，既庶既繁，既顺乃宣，而无永叹。(郑玄曰：公刘之相此原以居民，而无长叹者也。)
又曰：鹡鸰在原，兄弟急难。
又曰：原隰膴膴，堇荼如饴。
又曰：皇皇者华，于彼原隰。
又曰：漆沮之从，天子之所。瞻彼中原，其祁孔有。
又曰：中原有菽，庶民采之。
又曰：原隰既平，泉流既清。
《周礼》曰：原师，辩原隰之名。
又曰：大司徒之职，辩五地之物生，五曰原隰，其动物宜裸物，其植物宜丛物，其民丰肉而庳。
《礼》曰：孟夏之月，天子始命野虞出行田原，而劝民也。
又曰：圣王所以顺，山者不使居川，不使渚者居中原，而弗敝也。
《传》曰：晋侯搜于清原，作五军以御狄也。
又曰：晋魏绛曰："昔辛甲之为太史，命百官官箴王阙，于《虞人之箴》曰：在帝夷羿，冒于原兽，用不恢于夏家，兽臣司原，敢告仆夫。"
又曰：晋侯、宋公、齐国归父，秦小子慭，次于城濮，楚师背酅而舍，晋侯患之。听舆人之诵曰："原田莓莓，舍其旧而新是谋。"公疑焉。子犯曰："战也。战而捷必得志于诸侯，若其不捷，表里山河必无害也。"
《春秋说题辞》曰：原，端也，平而有度也。(宋均曰：度，若则也。)
《公羊传》曰：上平曰原。
《谷梁传》曰：中国曰太原，夷狄曰大卤。
《国语》曰：温之会，晋人执卫成公归之于周，使医鸩之不死，医亦不诛。臧文仲言于僖公曰："刑大者陈之原野，小者致之市朝，五刑三次是无隐也。今晋人鸩卫侯不死，亦不讨其使者，讳而恶之，有诸侯之请，必免之。"
《尔雅》曰：广平曰原。
又曰：可食者曰原。(郭璞曰：可食，谓种谷给食也。犍为舍人曰：广平谓士宽博而平。)
《史记封禅书》曰：秦文公作鄜畤，灵公作吴阳上畤，宣公又作密下畤，盖三畤在此原，故号三畤原。
臧荣绪《晋书》曰：宣帝镇关中，诸葛亮攻郿，据渭水南五丈原，帝御之，对垒相持百馀日，俄而亮卒。
《唐书》曰：高祖校猎于华池之万寿原，白鹿见，高祖亲御弧矢，射而获之。
《郡国志》曰：韩冯翊有原，按《诗》曰："有倬其道，韩侯受命。"是此原也。
又《古今地名》云：韩武子食菜于韩原，亦秦晋战于此地，即获杜回，又秦获晋惠侯以归之处。
裴景仁《符书》曰：符健皇始五年，凤皇降滑滨社稷南原，三日而去。
崔鸿《前秦录》曰：丞相符雄，与桓温战白鹿原，晋师败绩。
又曰：符健攻张琚于宜秋，还登石安原而叹曰："美哉，斯原也！"怅然有终焉之意。
又曰：晋梁州刺史司马勋率步骑三万，自汉中入秦川，符健拒之五丈原，勋败还。
潘岳《关中记》曰：周文王葬于毕，长安东南有原名曰毕原。
又曰：骊山有白鹿原，周平王时，白鹿出此原，故名之。
又曰：宣帝少依许氏，长于杜县，乐之。后葬于南原，立庙于曲池之北亭，曰乐游原。
《辛氏三秦记》曰：长安城北有平原，数百里无山川湖水，民井汲巢居，井深五十丈。有伯夷墓，人食薇可常食，或云夷、叔食之三年，颜色如故。
戴延之《西征记》曰：河东盐地东吴坂，登七山原，每登一原，辄峭起五六里，原上平广，不知其极。
周处《风土记》曰：阳羡邑者，盖吴郡之名境，原则平坦，高阜冈若伏龙也。
○隰
《释名》曰：隰，蛰也，蛰，湿意也。
《说文》曰：隰，坂下湿也。
《春秋说题辞》曰：下湿白隰，隰者湿也，下而泽也。
《尚书大传》曰：下而平者谓之隰，隰之言犹湿也。
《诗》曰：淇则有岸，隰则有泮。(毛苌曰：泮，陂也。)
又曰：山有扶苏，隰有荷花。
又曰：山有漆，隰有栗。
又曰：山有榛，隰有苓。(毛苌曰：苓，大苦也。)
又曰：山有苞栎，隰有六驳。(郑玄曰：山之有栎，隰之有不驳，皆其所宜。)
又曰：隰桑有阿，其叶有傩。(郑玄曰：隰中之桑茂盛，喻君子不用而野处也。)
《礼》曰：孟春之月，天子祈谷于上帝，善相丘陵阪险原隰土地所宜，五谷所殖，以教导民，必躬亲之。
又曰：季夏行秋令，则丘隰水潦，禾稼不熟。
《传》曰：晋曲沃武公伐翼，逐翼侯于汾隰，骖絓而止，夜获之，及栾共叔。
又曰：楚䓕掩为司马，书土田，度山林，鸠薮泽，牧隰皋。
