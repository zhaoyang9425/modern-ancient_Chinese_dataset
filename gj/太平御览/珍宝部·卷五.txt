○圭
《说文》曰：圭，瑞玉也。上员下方，以封诸侯。楚爵有执圭。
《尚书·禹贡》曰：禹锡玄圭，告厥成功。
又《金滕》曰：既克商二年，王有疾弗豫。二公曰："我其为王穆卜？"公曰："未可以戚我先王。"公乃自以为功，为三坛同墠。为坛于南方，北面。周公立焉，植璧秉圭，乃告大王、王季、文王。
又《顾命》曰：康王即位。太保承介圭，上宗奉同瑁，由阼阶跻。(大圭尺二寸，天子守之。同爵名瑁，所以冒诸侯，以齐瑞信，方四寸，邪刻之也。)
《尚书大传》曰：古者圭必有冒。故圭冒者，天子与诸侯为瑞，诸侯执所受圭以朝天子。无过者复得以归，有过者留其三年。
《周礼·春官上·大宗伯》曰：以玉作六瑞，以守邦国。王执镇圭，公执桓圭，诸侯执信圭，伯执躬圭，子执谷璧，男执蒲璧。(马融曰：瑞，信。镇圭，尺有二寸，王者执以事天地。桓圭九寸，信圭七寸，躬圭七寸，谷圭五寸，蒲谷柔滑。)
又《春官上·宗伯》曰：以青圭礼东方。
又《典瑞》曰：王搢大圭，执镇圭，缫籍五采五就以朝日。覜聘四圭有邸，以礼天，旅上帝。(四圭相连，皆外向，共一邸，长尺二寸。旅，陈。)两圭有邸，以祀地，旅四望。(两圭五寸。)〈王果〉圭有瓒，以肆先王，以裸宾客。(灌鬯之圭，尺二寸。肆，陈，陈牲器以祭也。)圭璧以祀日月星辰。土圭以致四时日月，封国则以土地。(土圭尺有五寸，以求土中，故谓士圭也。)镇圭以征守，以恤凶荒。(守邦国都鄙者。)谷圭以和难，以聘女。(谷圭七寸，谷，善。)琬圭以治德，以结好。(琬圭九寸。琬，顺也。)
又《秋官下·小行人》曰：合六币，圭以马。
《仪礼·聘礼》曰：上介受圭屈缫，出受贾人。
《礼记·礼器》曰：诸侯以龟为宝，以圭为瑞。家不宝龟，不藏圭。
又《礼器》曰：礼有以素为贵者，大圭而使，所以申信也。
又《杂记》曰：《赞大行》曰："圭，公九寸，侯、伯七寸，子、男五寸；博三寸，厚三寸，剡上左右各寸半，玉也。藻，三采六等。"(《赞大行》者，书说大行人之礼者名也。藻，荐玉者也。三采六等，以朱、白、苍画之，再行也。)
《三礼射侯图》曰：信圭七寸，谓圭上琢为人头、身之形，侯所执也。躬圭七寸，谓圭上琢为四体之形，伯所执也。
《左传·昭六》曰：王子朝，用成周之宝圭于河，津人得诸河上。
又《襄三十年》曰：郑伯有之难，游吉如晋还，闻难不入，(惧祸并及。)复命于介。八月甲子，奔晋。驷带追之，及酸枣，与子上盟，用两圭质于河。(子四，驷带也。沈圭于河，为信也。酸枣，陈留县。)
又《昭十二年》曰：楚公尹路请曰：君王命剥圭以为戚柲，(戚，斧也。秘，柄也。玉以饰斧柄。)敢请命。(请制度之命。)
《谷梁传·定公》曰：定公八年，盗窃玉。玉者，制圭也。
《毛诗·生民》曰：颙颙卬卬，如圭如璋。
又《抑》曰：白圭之砧，尚可磨也；斯言之砧，不可为也。
又《韩奕》曰：韩侯入觐，以其介圭，入觐于王。
又《嵩高》曰：王遣申伯，锡尔介圭。(圭长尺二寸谓之介。非诸侯之圭，故以为宝。诸侯之瑞圭，自九寸而下。)
《论语·乡党》曰：执圭，鞠躬如也，如不胜。
又《雍也》曰：南容三复白圭，孔子以其兄之子妻之。
《墨子》曰：赤乌衔圭，降周之岐社，曰天命周文王伐殷。
《墨子》申徒狄曰：周之灵圭，出于土石。
《庄子》曰：楚昭王延屠羊说以三圭之位。(司马彪曰：诸侯三卿皆执圭也。)
《山海经》曰：羭山之神，祠以皇圭。
《穆天子传》曰：天子乃执白圭、玄璧，以见西王母也。
《瑞应图》曰：四海会同，则玄圭出。
《白虎通》曰：诸侯薨，使臣归圭于天子，推让之义也。
又曰：东方为圭之制，上小不大，状如梨锋。
《太玄经》曰：破璧毁圭逢不幸。
《楚辞》曰：璋圭杂于甑窐兮。(璋、圭，玉石也。窐，古携切。)
《楚辞》曰：三圭重侯。(三圭，谓公、侯、伯。)
○璧
《说文》曰：璧，瑞玉环也。瑗，大孔璧也。璜，半璧也。
《尔雅》曰：肉倍好谓之璧，好倍肉谓之瑗。
《尚书·金滕》曰：周公植璧秉圭，乃告大王、王季、文王曰："尔不许我，我乃屏璧与圭。"
又《顾命》曰：弘璧、琬琰在西序。
《尚书中候》曰：尧沉璧于河，白云起也。
《毛诗·淇澳》曰：有斐君子，如金如锡，如圭如璧。
又《云汉》曰：靡神不举，靡爱斯牲。圭璧既卒，宁莫我听？
《周礼·春官上·大宗伯》曰：子执谷璧，男执蒲璧，以苍璧礼天。
《礼记·曲礼下》曰：操币圭璧，则尚左手。
又《礼器》曰：束帛加璧，尊德也。
《左传·桓公》曰：郑伯以璧假许田，为周公祊故也。
又曰：匹夫无罪，怀璧其罪。
又《僖上》曰：晋荀息请以屈产之乘与垂棘之璧，假道于虞以伐虢。
又曰：楚子围许，许男面缚衔璧。
又曰：初，申侯有宠于楚文王。文王将死，与之璧使行，曰："惟我知汝，专利而无厌。我死，汝必速行！"
又曰：秦伯纳重耳。及河，子犯以璧受公子，曰："臣负羁绁，从君于天下，臣之罪多矣，臣犹知之，而况君乎？请由此亡。"公子曰："所不与舅氏同心者，有如白水！"投其璧于河。
又《僖中》曰：晋公子重耳及曹。僖负羁之妻馈盘飧，置璧焉。公子受飧反璧。
又《文下》曰：秦伯以璧祈战于河。
又《成公上》曰：丑父寝于轏车，(轏，士车。)蛇出于其下，以肱击之，伤而匿之，故不能推车而及。(为韩厥所及。欲为右，故匿其伤。)韩厥执絷马前，(絷，马绊也。执之，修臣仆之职。)再拜稽首，奉觞加璧以进。(进觞、璧，亦以示敬。)
又《襄三》曰：诸侯取邾田，自淳阝水归之于我。晋侯先归，公享晋六卿于蒲圃，贿荀偃束锦加璧。
又《襄六》曰：公薨于楚宫，叔仲带窃其拱璧，以与御人，纳诸其怀，而从取之，由是得罪。
又《襄二十八》曰：齐人求崔杼之尸，将戮之，不得。叔孙穆子曰："必得之！武王有乱臣十人，崔杼其有乎？不十人，不足以葬。"(葬必须十人。崔氏不能令十人同心，故必得。)既崔氏之臣曰："与我其拱璧，(崔杼大璧。)吾献其柩。"于是得之。
又《昭四年》曰：楚子以诸侯灭赖，赖子面缚衔璧，士袒舆榇从之，造于中军。(中军，王所将。)王问诸椒举，对曰："成王克许，(在僖六年。)许僖公如是，亲释其缚，受其璧，焚其榇。"王从之(从举言。)迁赖于鄢。(鄢，楚邑。)
又曰：楚共王无冢嫡，有宠子五人，无适立焉。乃大有事于群望，而祈曰："请神择于五人者，使主社稷。"乃遍以璧见于群望，曰："当璧而拜者，神所立也。谁敢违之！"既乃与巴姬密埋璧于太室之庭，使五人斋而长入拜。康王跨之，灵王肘加焉，子干、子皙皆远之。平王弱，抱入再拜，皆压纽。
又《哀下》曰：卫人出庄公，入于戎州己氏。初，公自城上见己氏之妻发美，使髡之，以为吕姜髢。既入焉，而视之璧，曰："活我，吾与汝璧。"己氏曰："杀汝，璧将焉往？"遂杀之，而取其璧。
《史记》曰：邹阳上书曰："白圭显于中山，人恶之于魏文侯，文侯赐以夜光之璧。"
又曰：臣闻明月之珠，夜光之璧，以暗投于道，众莫不按剑相眄者，何则？无因而至前也。
又曰：赵惠文王得楚王和氏璧。秦昭王使人遗赵王书，愿以十五城，请易璧。遂遣蔺相如奉璧西入秦。相如见秦王无意偿赵城，乃前曰："璧有瑕，请指示王。"王授璧，相如因持璧却立倚柱，怒发上穿冠，谓秦王曰："赵王斋戒五日，使臣奉璧。今大王得璧，传之美人，以戏弄臣。观王无意偿赵王城邑，臣复取璧。大王必欲急臣，头今与璧俱碎于柱矣！"王恐其破璧，乃辞谢固请。相如使从他道，以璧还赵。
又曰：张仪已学而游诸侯。常从楚相饮，已而楚相亡璧，门下意仪，掠笞数百。不服，释之。
又曰：虞卿蹑履担簦，一见赵王，赐白璧一双，黄金百溢。
又曰：始皇三十年，有使者从关东夜过华阴平舒道。有人持璧遮使者，曰："为吾遗滈池君"，因言曰："今年祖龙死。"使者问其故，因忽不见。使者奉璧，具以闻。始皇使御府视璧，乃二十八年行渡江所沉璧也。
《汉书》曰：乃以白鹿皮为币，王侯朝对，必以皮币荐璧。
又《天文志》曰：日月如合璧，五星如连珠。
又曰：沛公从百馀骑，见项羽鸿门。沛公如厕，间道走军。(服虔曰：走，音奏。)使张良谢，羽问："沛公安在？"良曰："闻将军有意督过，已脱身去，间至军矣。故使献璧。"羽受之。
又曰：文帝赐尉佗书及衣，佗因使者献白璧一双。
又曰：王夫人者，赵人。幸武帝，生子闳。夫人死而帝痛之，使者拜之曰："皇帝谨使使太中大夫明奉璧一，赐夫人为齐王太后。"
又曰：王莽篡位，冠军张永献符命、铜璧，言元后当为宣室丈母。
《后汉书》曰：骠骑将军东平王苍闻朱晖有义行，辟为掾。正月旦，苍将朝，当奉璧贺。故事，少府给璧。是时阴就为少府卿，贵骄傲吏，不奉法。苍坐朝堂，漏且尽，而求璧不可得。顾谓掾属曰：若之何？"晖望见就主簿持璧，即往绐之曰："我数闻璧而未尝见，试借观之。"主簿授晖，晖顾召令使奉之。主簿遽白就，就曰："朱掾义士，勿复求，更取璧。"苍罢朝，谓晖曰："掾自视孰与蔺相如？"
《晋书·载记》曰：燕常山大树自拔，根下得璧七十三，光色精奇，有异常玉。慕容俊以为岳神之命，遣其尚书郎段勤，以太牢祀之。
又曰：石季龙起河桥于灵昌津，采石为中济，石无大小，下辄随流，用功五百馀万而不成。季龙遣使致祭，沉璧于河，俄而所沉璧浮于渚上。
《晏子春秋》曰：和氏之璧，井里之朴耳。
《老子》曰：虽有拱璧，以先驷马，不如坐进此道。
《孙卿子》曰：聘人以圭，问士以璧。
《鲁连子》曰：楚成章华之台，酌诸侯酒。鲁君先至，王悦之，与不琢之璧。
《庄子》曰：孔子问子桑雩曰："吾见逐于鲁，伐树于宋，亲而益疏，何也？"对曰："子独不闻假之亡与？(假，国名也。)林回弃千金之璧，召赤子而趋。彼以利合者，迫穷相弃也。以天属者，迫穷相收也。"
《韩子》曰：楚人和氏得璞玉于荆山，而献之，遂名和氏之璧。
又曰：和氏之璧，不饰以五采；随侯之珠，不饰以黄金。其质至美，物不足以饰之。
《文子》曰：圣人不贵赤璧，而贵寸阴。不布施以求得，不高下以相假。此古人之德也。
《淮南子》曰：禹之趋时，冠挂不顾。故曰：不贵尺璧而重寸阴。
又曰：和氏之璧，夏后之璜，揖让而进以合欣，夜以投人则为恐，时与不时。
又曰：得和氏之璧，不若以事之所适。
又曰：璧瑗成器，礛诸之功。礛治玉石。
《抱朴子》曰：安期先生者，卖药于海边。始皇赐之金璧，可直数千万。
又曰：虞舜之承禅也，捐璧于谷中。
又曰：景帝时，戍将广陵掘冢，有人如生。棺中有云母，厚文许；白璧三十枚，以籍身。
《山海经》曰：招摇之神，祠用一璧。
《穆天子传》曰：天子宾于西王母，乃执圭璧以见之。
《帝王世纪》曰：尧刻璧为书，东次于洛，言当传舜之意。
《战国策》曰：张仪为秦破从连横，说楚王，楚王遣车百乘，献骇鸡之犀、夜光之璧于秦王。
又曰：齐欲伐魏，魏使谓淳于髡曰："弊邑宝璧二双，天马二驷，请致之。"髡入说齐王，曰："魏，齐之与国，今伐之，名丑而实危。"齐王乃不伐。客谓齐王曰："髡受魏璧、马。"王谓髡曰："先生有之乎？"曰："有之。伐之事便，魏虽刺髡，于王何益？若诚不便，魏虽封臣，于王何损？百姓无被兵之患，髡有璧、马之宝，于主何伤？"
又曰：苏秦说赵王，于华屋之下抵掌而谈。赵君封为武安君，受白璧百双，黄金万溢。
《河图天灵》曰：秦王政以白璧沉河者。有一黑公从河出，谓政曰："祖龙来，天宝开。"中有二玉牍也。
《吕氏春秋》曰：后成子为鲁聘于晋。过卫，右宰谷臣觞之，陈乐而不乐，乃送以璧。后成子曰："觞我，与我欢也；陈乐而不乐，告我忧也；送我璧，寄托之也。卫其有乱乎？"背卫行三十里，闻宁喜之难作，右宰谷臣死之。后成子使人迎其妻、子，隔宅居之，分禄食之。其子长，反其璧。
贾谊《新书》曰：梁有疑狱，乃问陶朱公。朱公曰："臣之家有二白璧，其色相如，其径相如，其泽相如。然其价不相如，一者千金，一者五百金，何则？侧而视之，其一者厚倍之，是以千金。"
《汉武帝内传》曰：西王母上药，有赤河绛璧。
《韩诗外传》曰：楚襄王遣使，以金千斤，白璧百双，聘庄子以为相，庄子固辞。
《白虎通》曰：璧者方中员外，象天地。
《列异传》曰：秦召公子无忌。无忌不行，使朱亥奉璧一双。秦王大怒，将朱亥著虎圈中。亥瞋目视虎，眦裂，血出溅虎，虎终不敢动。
《锺离意别传》曰：意为鲁相，省视孔子教授堂。男子张伯铲草，阶下土中得璧七枚，怀藏其一，以六白意。意开瓮中素书，文曰："后世修吾书，董仲舒；摸吾车，拭吾履，发吾笥，会稽锺离意。璧有七，张取一。"意召伯，问："璧有七，何藏一耶？"伯叩头出之。
《物理论》曰：语曰："士非玉璧，谈者为价。"
《晋中兴征祥说》曰：王者不隐过，则玉璧见。不斫自成，光若月明。
《石虎邺中记》曰：石虎太武殿悬大绶于梁柱，缀玉璧于绶。
范享《燕书》曰：昭文帝时，左部民得紫璧以献。
戴延之《西征记》曰：宋公谘议王智先，停柏谷，遣骑送道人惠义，疏曰："有金璧之瑞，公遣迎取。"军次于崤东，金璧至，修坛拜受之。
又云：冀州博陵郡王次寺，道人法称告弟子普严曰："嵩高皇帝语吾，言江东有刘将军，是汉家苗裔，当受天命。吾以四十二璧、金一饼与之。璧数是刘氏卜世之数也。"惠义以义熙十三年入嵩高山，即得璧、金，献焉。"(具嵩山门。)
《琴操》曰：楚昭王得和氏璧，使大夫明光奉璧于赵。郡中羊申甫知赵无反遗，乃谗之于王："明光常背楚向赵，今使奉璧，何能述楚功德？"及明光还，王怒之。明光乃作歌，曰《楚明光》。
魏文帝《蔡伯喈女赋序》曰：家公与蔡伯喈有管、鲍之好，乃命使者周近，持玄玉璧于匈奴，赎其女还，以妻屯田郡都尉董祀。
张载《拟四愁诗》曰：佳人遗我云中翮，何以赠之？连城璧。
