○腊
许慎《说文》曰：腊，冬至后壬戌，腊祭百神也。
《礼记月令》曰：孟冬，是月也，天子乃祈来年于天宗，大割牲，祠于公社及门闾，腊先祖五祀。(此《周礼》所谓蜡祭也。天宗，日月星辰也。大杀群牲，割之也。腊谓以畋猎所得禽祭也。五祀，门户霤井灶也。或曰祈年，或曰大割，或曰腊，互其文也。)劳农休息之。(党正属民饮酒，正齿位也。)天子乃命将帅讲武，习射御，角力。(讲武角力，校武士材力，所以备畋猎之礼。)
又曰：郊特牲：天子大蜡八，伊耆氏始为蜡。(伊耆氏，古天子号也。)蜡也者，索也。(谓求索也。)岁十二月合聚万物而索飨之也。(岁十二月，周之正月谓建亥之月，飨者祭其神也。万物育功民者，神使为之也，祭之以报焉。)蜡之祭也，主先啬也。(先啬，若神农者，司啬，后稷神也。)
又曰：昔者仲尼与于蜡宾，(蜡者索也。岁十二月索合聚万物而索飨之。亦祭宗庙，孔子仕鲁在助祭之中。)事毕出游于观之上，喟然而叹。(观，阙也。子见鲁君于祭礼有不备于此，又睹象魏旧章之处，感而叹之。)仲尼之叹，盖叹鲁也。
又曰：子贡观于蜡。(蜡，索也，岁十二月索，群神而祀之腊也。)孔子曰："赐也乐乎？"对曰："一国之人皆若狂，赐未知其为乐也。"孔子曰："百日之劳，一日之泽，非尔所知。"(言民皆勤稼穑，百日之劳，喻久也。今一日使之饮酒宴乐，是君之恩泽也。)
《周礼》曰：国祭蜡，则吹《豳》颂，击土鼓，以息老物。(郑玄曰：十二月，礼谓建亥之月也。索万物而祭之者，万物助天成岁事，至此为其老而劳，其祀以息之也。《豳风七月》又有获稻作酒觥觞万寿无疆之事，是亦歌其类矣。谓之颂者，以其言岁终又功成也。周以今之十一月为正月以今十月为腊月。)
《传》曰：晋侯复假道于虞以伐虢。宫之奇谏，弗听，以其族行。曰："虞不腊矣。"(腊，祭名也。日月会于龙尾，百物备合，国于是祭群神也。)
《史记》曰：秦惠文王十二年初腊，始皇三十一年十二月更名腊曰嘉平。(太原真人《茅君内记》曰：始皇三十一年九月庚子，君鲁祖父蒙乃于华山之中乘云驾龙白日升天。先是其邑歌谣曰：神仙得者茅初成，驾龙上升入太清，时下玄虚戏赤城，继世而往在我嬴，帝若学之腊嘉平。始皇闻谣而问其故，父老具对此仙人之谣，劝帝求长生之志也。于是始皇欣然乃有寻仙山之志，因改腊日嘉平也。)
又曰：张良见老父出一编书曰："读是书，为王者师。后十三年济北城山下黄石，即我也。"良后得黄石，取宝而祠之。及死，葬黄石，每上冢，伏腊祠黄石焉。
《汉书》曰：高祖十年春，有司奏令县道常以春二月及腊祠社稷以羊彘。
又曰：严延年为河南太守。初，延年母从东海来，欲从延年，腊到洛阳，适见报囚，母大惊，便止都亭，不肯入府。延年出至都亭谒母，母闭阁不见，延年免冠顿首。良久乃见之，因数责延年曰："幸得备郡守，专治千里，不闻人爱，多刑杀人，欲以立威，岂为民父母意哉？"延年重谢，自为母御归府舍。母毕正腊已，谓延年曰："天道神明，人不可独杀，我不意自当老见壮子被刑戮也。行矣，去汝东归，扫除墓地耳。"后岁余，延年遂败。
司马彪《续汉书》曰：季冬之月，星回岁终，阴阳已交，劳农夫，享腊，以送故焉。
又《礼仪志》曰：先腊一日大傩，谓之逐疫。
又《旧仪》曰：腊者，报诸鬼神，古圣贤有功于民者，皆享之。
袁山松《后汉书》曰：韩卓，字子助，陈留人。腊日，奴窃食祭其母，卓仪其心，即日免之。(免，从良也。)
谢承《后汉书》曰：第五伦，母老不能之官，至腊日，常悲恋垂涕。
又曰：沛国陈咸为廷尉监，王莽篡位，还家杜门不出。莽改易汉法令。及腊日咸常言，我先祖何知王氏之腊乎？
又《东夷列传》曰：三韩俗以腊日家家祭祀。俗云：腊鼓鸣，春草生也。
《东观汉记》曰：甄宇，字长文，北海人。建武中，自青州从事征拜博士。每腊，诏书赐博士羊人一头，羊有大小肥瘦，时博士祭酒议欲杀羊称分其肉。宇曰："不可。"又欲投钩，宇复耻之，因先自取其最瘦者。所在京师，因以号之。
高堂隆《魏台访议》曰：诏问何以用未祖丑腊？臣隆对曰：按《月令》孟冬十月，腊先祖五祀，谓荐田猎所得禽兽谓之腊。《左传》曰："虞不腊矣。"惟见此二者，而皆不书日。闻先师说曰：王者各以其行之盛祖，以其终腊。水始生于申，盛于子，终于辰，故水行之君，以子祖辰腊。火始生于寅，盛于午，终于戌，故火行之君，以午祖戌腊。木始生于亥，盛于卯，终于未，故木行之君，以卯祖未腊。金始生于巳，盛于酉，终于丑，故金行之君，以酉祖丑腊。土始生于未，盛于戌，终于辰，故土行之君，以戌祖辰腊。今魏据土德，宜以戌祖辰腊也。
又曰：华歆常以腊日宴子弟，王朗慕之。盖其家法，由来渐矣。(杜公瞻云：蜡者，息民之祭。故孔子云，百日之劳，一日之怿。其所祭八神者，皆报其成功。则于十月农隙是也。后世腊有新故交接之义，遂移于夏正十二月。晋博士张亮说蜡聚飨，腊者祭庙，初云蜡则黄服，蜡腊不同总非也。腊宜在新故交接，二祭月同而名异，祭俱而服殊。今推诸经传无正说。蜡腊之文，《月令》云蜡腊，此则同日祭，但互名耳。据田猎取兽之名为腊，因索飨百神号之日蜡，其日上祭先祖旁享百神下息万民，无别祭也。即郑玄云既蜡腊先祖五祀，于是劳农者也。近日蜡腊兼设，蜡在十月，腊在岁终。隋开皇四年始停建元之蜡，直为建丑之腊，依五行，火衰于戌而用戌日故也。)
《晋书》曰：范乔，字伯孙，乔邑人。腊夕，盗斫其树，有告者，乔佯不闻，邑人愧而还。乔曰："节日取柴与父母相欢耳，何以愧乎？"遂与之。
又曰：陈轸问方士戴洋曰："江南有贵人顾彦先、周宣佩是否？"洋曰："顾不及腊，周不及明年八月。"其年十二月廿十九日顾卒，明日腊。宣佩以明年七月晦亡。
又《晋起居注》曰：安帝安隆四年十二月辛丑腊祠作乐。
又博士张亮议曰：腊，接也，登宜在新故交接也，俗谓之腊，明日为初岁，秦汉以来有贺，此古之遗语。
《晋宋旧事》曰：魏帝逊位，祖以酉日，腊以丑日，魏名臣奏曰：大司农董遇议曰，土行之君，故宜以未祖，以丑腊，为得盛终之节，不可以戌祖辰腊。
《梁书》曰：何凤为建安太守，物不敢忤。伏腊每放囚还家，依期而返。
《唐会要》曰：贞元九年十一月，上曰：比来京兆府每年及腊日，府县捕养狐兔，以充进献，自今已后宜停。
又曰：贞元十一年十二月腊日，畋于苑中，止多杀，行三驱之礼，军士无不知感。
《郑玄列传》曰：玄年十二，随母还家，正腊宴会，同列十余人，皆美服盛饰，语言闲适，玄独漠然如不及。母私督数。乃曰：此非我志，不在此愿。
《列女传》曰：鲁之母师者，鲁九子之寡母也。腊日休家作，悉召诸子谓曰："妇人之义，非有大故不出夫家，然吾父母家多幼稚，岁时祀不理，吾从汝谒(谒告诸子欲往。)往监之，慎房中之守，吾夕而返。"于是天阴还，失早，至闾外而止，待夕而入。鲁大夫从台上见而怪之，使人问。对曰：妾归视私家，与诸妇孺子期夕而反。妾恐其酺歠醉饱，人情所有也。妾反早，故止闾外，期尽而入。"大夫美之，言於穆公，公赐母尊号曰母师。
《搜神记》曰：宣帝时，阴子方者，当腊日晨炊而灶神形见，子方再拜受庆，家有黄羊，因以祠之。自是以后，暴至巨富。故后常以腊日祠灶。
《风土记》曰：醇以告蜡，竭恭敬于明祀，乃有藏彄。(盖因妇人所作金环以錔指而缠者，驱音钩。)腊日之后，叟妪(叟妪皆男子妇人之老称。)各随其侪为藏彄，分二曹以校胜负。
《荆楚岁时记》曰：又为藏彄之戏。辛氏以为钓弋夫人所起，周处、成公缓并作彄字，《艺经庾阐》则作钩字，其事同也。俗云：戏令人生离，有禁忌之家，废不修也。(《辛氏三秦记》曰：汉昭帝母钩弋夫人，手拳有国色，世人藏钩，因此安汉。钩弋夫人姓赵，为武帝婕妤，生昭帝。《汉武故事》云：上巡狩河间，见青气自地属天，望气云，下有贵子，求之莫舒，上自披即舒，号拳夫人，善素女术，大有宠，即钩弋夫人也。周处《风土记》云：呼为行彄，盖妇人所用，银作环以錔指而缝者，腊日祭后叟妪儿息皆藏彄戏，分为二曹，以效胜负，为一筹为一都，负者起拜谢胜者。)
又曰：孔子所为预于蜡宾，一岁之中，盛于此节。
又曰：俗又以此月为腊月。按《史记陈胜传》有腊月之言，是谓此也。谚云：腊鼓鸣，春草生，村人并击细腰鼓，戴胡头及作金刚力士，以逐大疫。
《华阳国志》曰：王长文，字德俊。元康初，守江源，令县收得盗马贼，及发冢贼，长文引见诱慰。时适腊晦，皆遣归家，狱先有系囚，亦遣之。谓曰："教化不厚，使汝等如此，长吏之过也。蜡节庆祚，肆汝归于家善相欢乐，过节来还，当为汝思他理。郡吏惶怖，争请不许。"寻有赦，无不感恩。
《三十国春秋》曰：江州刺史胤自武昌以一疾被征为右将军，而王舒未至，犹在盆口，后将军郭默旋而过胤，胤不礼之。腊日遗默酒五升，犭乇一头。默大怒，投之于江。遂与故将张丑宋、侯孟纯等矫诏入城门，莫有御者，胤独与其妾寝，默至斩于床下，及其司马张满，参军荀楷、李慕，傲默故也。
王肃《议礼》曰：季冬大傩，旁磔鸡，出土牛以送寒气，节令之腊，除逐疫。磔鸡，苇绞桃梗之属。
《风俗通》曰：夏曰清祀，殷曰嘉平，周曰大蜡，汉曰腊，腊者，猎也，因猎取兽以祭先祖。或曰：腊，接也，新故交接，故有腊大祭以报功也。汉火行衰于戌，故以戌为腊也。
又曰：兔髌。俗说腊正旦祖，食得兔髌者，名之曰幸，赏以寒酒。幸者善祥，令人有利也。(髌，毗忍切。髌，膝盖。)
又曰：上古之时，有神荼与郁垒昆弟二人，性能伏鬼，度朔山桃树下简阅百鬼，鬼无道理妄为人祸者，神荼与郁垒缚以苇索，执以食虎。于是县官常以腊除文饰桃人，垂苇绞，画虎于门。皆追效前事，冀以御凶也。
《会稽典录》曰：陈修，字奉迁，乌阳人，家贫为吏，常步担上下，恒食干糒。(音备，干诈也。)每至正腊，僵卧不起，同僚以饮食请，不往，其志操如此。
《世说》曰：王朗中年，以识度推伏华歆，歆蜡日尝集子侄宴饮，王亦敩之。有人向张茂先称此事。张曰："王之学华，皆是形骸之外，去之所以更远。"
《玉烛宝典》曰：腊者祭先祖，蜡者报百神，同日异祭也。
蔡邕《独断》曰：腊者，岁终大祭，纵吏民宴饮，非迎气，故但送不迎也。
崔寔《四民月令》曰：十一月上辛，命典馈清麹酿冬酒，以供腊祀。
又曰：腊明日谓小岁，进酒尊长，修刺贺君师。
又曰：十二月腊时祠，祝炙蓬树瓜田四角，去甘虫。
蔡邕《王乔录》曰：汉永和元年十二月腊夜，王乔墓有哭声。王伯闻而往视之，天大雪，见大鸟迹，并祭祀处。采薪者尹秃见人衣冠曰："我王乔也，汝莫取吾墓树。"忽不见。
徐爰《家仪》曰：蜡本施祭，故不贺。其明日为小岁贺，称初岁福始，罄无不宜。正旦贺，称元旦首庆，百物惟新。小岁之贺，既非大庆，礼止门内。
《西域诸国志》曰：天竺国以十二月十六日为腊，腊则麦熟。
《卢公家范》曰：凡腊日，上澡豆带及头膏、面脂、口脂。
《淮南万毕术》曰：岁暮腊，埋圆石于宅隅，杂以桃弧七枚，则无鬼疫。
《养生要术》云：腊夜持椒卧井傍，勿与人言，投于井中，除瘟疫。
盛翁子《藏钩赋叙》曰：以腊之后，因祭祀余胙，要命中外，以行钩为戏。
嵇含《蜡赋序》曰：大蜡之夕，虽天地同有至，携金兰以齐馨利，得贵意以遗荣势，孰尚我哉！
裴秀《大蜡诗》曰：有肉如丘，有酒如渊，有肴如林，有货如山。
小岁𦝼(附)
《说文》曰：𦝼，楚十二月祭饮食也。一曰尝新。始杀食新曰䝙𦝼。(䝙，敕俱切。)
《汉书》曰：武帝太初二年，令天下酺五日，𦝼五日，祠门户比腊。(如淳曰：𦝼者溇，《汉仪注》立社䝙𦝼。许慎曰：俗以十二月祭饮食，冀州北部或以八月朝作饮为𦝼，其俗语曰𦝼腊社伏。蔡邕曰，䝙兽常立秋日逻食，其母猛虫搏鸷，时王者亦以此腊，还以祭庙𦝼刘。刘，杀也。言击杀之时者也。)
《续汉书礼仪志》曰：立秋之日，郊礼毕，始扬威武，斩牲于郊东门以荐陵庙。其仪乘舆御戎辂，白马朱鬛，躬执弩射牲荐庙，太宰令、谒者各一人，载获车驰驷送庙。还宫，遣使者赍束帛以赐武官，肆兵习战阵之仪。斩牲之礼名曰犭区刘。
《风俗通》曰：谨案《韩子书》曰，山居谷汲者，𦝼腊寡水，楚俗常以十二月祭饮也。
又曰：尝新，始杀也。食新，曰䝙𦝼也。
又曰：谨案：自郊䝙𦝼，春秋飨射，天子射麑掩雉，献诸宗庙，扶阳发滞，养老致敬，化之至也。
