○托跋氏
《宋书》曰：托跋氏，其先汉将李陵之后也。陵降匈奴，单于妻之以女，字托跋，其后因氏焉。世豪强，分建种落也。
又曰：索头虏，姓托跋氏。匈奴有数百千种，各立名号，索头亦其一也。晋初，索头种有部落数万家在云中。惠帝末，并州刺史司马腾于晋阳为匈奴所围，索头虏单于猗驼遣军助腾。怀帝永嘉三年，驼弟卢率部落自云中入雁门，就并州刺史刘琨，求楼烦等五县。琨不能制，且欲倚卢为援，乃上言："卢兄驼有救腾之功，宜请移五县民于新兴，以其地处之。"愍帝进卢为代王，卢孙十翼鞬据阴山，众数十万。鞬死，子开字涉圭。(即后魏道武皇帝。)
又曰：虏俗以四月祠火，六月末，率大众至阴山，谓之却霜。阴山去平城六百里，深远，饶树木，霜雪未尝释，盖欲以暖气御寒也。
《后魏书》曰：黄帝子昌意少子受封北土，国有大鲜卑山，因以为号。其后世为君长，统幽都之北。黄帝以土德王，北俗谓土为托，谓后为跋，故以为氏。其裔始均仕尧世，逐女魃于弱水北，民赖其勋。帝舜嘉之，命为田祖。历三代至秦、汉，獯鬻、猃狁、山戎、匈奴之属，累代残暴，作害中州，而始均之裔，不交南夏，是以载籍无闻焉。积六七十世，裔孙毛(即成皇帝，讳毛也。)统国三十六，大姓九十九，威振北方，莫不率服。至力微立，(即成元皇帝。)诸部大人悉服，控弦之士二十馀万，迁于定襄之盛乐也。
又曰：禄官立，(始祖子也。)分国为三部：一居上谷北，濡源之西，东接宇文部，自统之；一居代郡之参合陂北，兄子猗驼统之；一居定襄之盛乐故城，使猗驼弟猗卢统之。
○稽胡
《后周书》曰：稽胡，一曰百步部稽，盖匈奴别种，刘元海五部之苗裔也。或云山戎、赤狄之后。离石以西，安定以东，方七八百里，居山谷间，种落繁炽。其俗，妇人多贯蜃贝以为耳颈饰。孝昌中，有刘蠡升者，居云阳谷，分遣部众抄掠，居汾晋之间，略无宁岁。神武迁邺后，如密图之，伪许以女妻蠡升之子。蠡升信之，遂遣其子诣邺，齐神武厚为之礼，缓以婚期。蠡升即恃和亲，不为之备。大统元年三月，齐神武潜师袭之。
又曰：保定中，离石生胡数寇汾北，勋州刺史韦孝宽于险要筑城，以遏其路。
又曰：建德五年，高祖败齐师于晋州，乘胜逐北。齐人所弃甲仗，稽胡乘间窃出，盗而有之。
○慕容氏
《晋书·载记》曰：慕容氏，其先有熊氏之苗裔，世居北夷，邑于紫蒙之野，号曰东胡。其后与匈奴并盛，控弦之士二十馀万。风俗、官号与匈奴略同。秦汉之际，为匈奴所败，分保鲜卑山，因以为号。(《通典》慕容氏亦东胡之后，别部鲜卑也。魏初，渠帅有莫谟跋，率诸部入居辽西，后从司马宣王讨公孙渊，有功，拜率义王。至孙涉归，魏封为鲜卑单于。涉归有二子，长曰吐谷浑，西迁河湟之间；次曰廆，有命代才略，晋太康十年，又迁于徒河之青山也。)
又曰：慕容廆，字弈洛瑰，昌黎棘城鲜卑人也。曾祖莫护跋，初率诸部大人入居辽西，从宣帝伐公孙氏有功，拜率义王，始建国于棘城之北。时燕代多冠步摇冠，莫护跋见而好之，乃敛发袭冠，诸部因呼之为步摇。其后音讹，遂为慕容焉。或云慕二仪之德，继三光之容，遂以慕容为氏。祖木延左贤王，父涉归，以全柳城之功，进拜鲜卑单于，迁于辽东北，于是渐慕诸夏之风矣。
又曰：安北将军张华，有知人之鉴。慕�
冠时，往谒之，华谓曰："君至长，必为命世之器。"因以所服簪帻遗廆。
又曰：慕容廆谋于众曰："吾先公以来，世奉中国。且华裔理殊，强弱固别，岂宜与晋国竞乎？何为不和，以害吾百姓耶？"乃遣使来降，帝嘉之，拜为鲜卑都督。廆致敬于东夷府，巾衣诣门，抗士大夫之礼，何龛严兵引见，廆乃改服戎衣而入。人问其故，廆曰："主人不以礼宾，复何为哉？"龛闻而惭之。廆以大棘城即帝颛顼之墟，元康四年乃移居之，教以农桑，法制同于上国。永嘉初，廆自称鲜卑大单于。建武初，元帝承制，拜廆假节散骑常侍、都督辽左杂夷流人诸军事、龙骧将军、大单于、昌黎公。廆刑政修明，流亡者多归之。廆乃立郡以统流人，冀州人为冀阳郡，豫州人为成周郡，青州人为营丘郡，并州人为唐国郡。廆卒，皝嗣立。皝雄毅多权略，日强盛，遂自称燕王。后迁都于柳城。俊、暐即其子孙。
○宇文莫槐
《后汉书》曰：宇文莫槐出于辽东塞外，其先南单于之远属。莫槐之人皆剪发，而留其顶上以为饰。妇人被长襦及足而无裳焉。秋收乌头，为毒药，以射禽兽。
《北史》曰：莫廆部众强盛，自称单于。塞外诸部咸畏惮之。莫槐父子世雄漠北，又先得玉玺三钮，自言为天所相，每自夸大。莫廆之孙曰乞得龟，为慕容廆破之。先是海出大龟，枯死于平郭，至是乞得龟败也。
○高车
《北史》曰：高车，盖古赤狄之种也。初因号为狄历，北方以为敕勒，诸夏以为高车，丁零。其语略与匈奴同，而时有小异。或云：其先匈奴甥也。其种有狄氏、袁纥氏、斛律氏、解批氏、护骨氏、异奇斤氏。其人好引声长歌，有似狼嗥。本无都统、大帅，当种各有君长。为性粗猛。党类同心，至于寇难，翕然相依。斗无行阵。其俗：婚姻用牛马纳聘，以多为荣。俗无谷，不作酒。迎妇之日，男女相将持马酪、熟肉节解，主人延宾，亦无行位，穹庐前丛坐，饮宴终日。
又曰：高车俗不洁净。喜致震霆，每震则叫呼射天，而集之移去。至来岁秋马肥，复相率集于震所。埋羖羊，然火拔刀，女巫祝说，如中国祓除，而群队驼为旋绕百匝乃止。人持一束柳枝，因曲竖之，以乳酪灌焉。
又曰：高车妇人以皮裹羊骸，(苦交切。)戴之首上，萦屈发镸肖而缀之，有似轩冕。其死亡葬送，掘地作坎，坐尸于中，张臂引弓，佩刀挟槊，无异于生，而露坎不掩。走马绕旋，多者数百匝，男女无小大皆集会之。
又曰：高车与蠕蠕同，惟车轮高大，辐数至多。后徙于鹿浑海西北百馀里，部落强大，常与蠕蠕为敌。后魏道武帝度弱洛水，西行至鹿浑海，袭破之，复讨其馀种于狼山。
又曰：道武帝自牛川南引，大校猎，以高车围骑徒，遮列七百馀里，聚杂兽于其中。因驱至平城，即以高车众起鹿苑，南固台阴，北距长城，东包白登之西山。
又曰：高车族有十二姓：一曰泣伏利氏，二曰吐卢氏，三曰乞旃氏，四曰大连氏，五曰窟贺氏，六曰达薄氏，七曰阿仑氏，八曰莫允氏，九曰俟分氏，十曰副伏罗氏，十一曰乞袁氏，十二曰右叔沛氏。
又曰：高车昧利，不顾后患。
又曰：高车斛律部帅倍侯利，为蠕蠕掩袭，遂奔魏，赐爵孟都公。倍侯利质直，勇健过人，北方之人畏之，婴儿啼者语曰："倍侯利来。"便止。处女歌谣云："求良夫，当如倍侯利。"其众服如此。善用五十蓍筮吉凶，每中，故得亲幸。倍侯利卒，道武悼惜，葬以魏礼，谥曰忠壮王。
又曰：太和十四年，阿伏至罗遣使至京，以二箭奉贡，云："蠕蠕为天子贼臣，当为天子讨除。"孝文赐绣裤褶一具，杂彩百匹。
又曰：高车部众分散，或来奔附，或投蠕蠕。诏遣宣威将军羽林监孟威抚纳降人。
又曰：高军遣使贡金方一、银方一、金杖二、马七匹、驼十头。
又曰：高车与蠕蠕战于蒲类海北，割蠕蠕之发，送于羽林监孟威。
又曰：高车遣使献龙马五匹、金银、貂皮及诸方物。诏赐乐器一部、乐工八十人、赤绸十匹、杂彩六十匹。
又曰：高车王伊匐遣使朝贡，因乞朱画步挽一乘，并幔秋〈革必〉褥一副，伞、扇各一枚，青曲盖五枚，赤漆扇五枚，鼓角十枚诏给之。
○乌洛侯
《北史》曰：乌洛侯国，在地豆干北，去代都四千五百馀里。其地下湿，多雾气而寒。国人尚勇，不为奸窃，故慢藏野积而无冠盗，好射猎。乐有箜篌，木槽革面，施九弦。太武真君四年来朝，称其国西北有魏先帝旧虚，石室南北九十步，东西四十步，高七十尺，室有神灵，人多祈请。太武遣中书侍郎敞告祭，刊祝文于石室之壁而还。
《唐书》曰：乌罗浑国，盖后魏之乌洛侯也，今亦谓之乌罗护。其国在京师东北六千三百里，东与靺羯，西与突厥，南与契丹，北与乌丸接。风俗与靺羯同。贞观六年，其君长遣使献貂皮。
○库莫奚
《后魏书》曰：库莫奚国之先，东部宇文别种也。初为慕容元贞所破邑落，窜匿于松漠之间。
《后周书》曰：库莫奚，鲜卑之别种也。先为慕容晃所破，窜于松漠之间。后种渐多，分为五部：一曰辱纥主，二曰莫贺弗，三曰契个，四曰木昆，五曰室得。每部置俟斤一人。有阿会氏者，最为豪帅，五部皆受其节度。
《北史》曰：登国三年，道武亲讨库莫奚，至弱水南，大破之。
又曰：武成之世，库莫奚岁致名马文皮。太和四年，辄入塞内，辞以畏豆地干抄掠，诏书切责之。
○轲比能
《魏志》曰：轲比能，本小种鲜卑，以勇健、断法平端、不贪财物，众推以为大人。部落近塞，自袁绍据河北，中国人多叛归之，教作兵器铠楯，颇学文字，故其勒御部众，拟于中国，出入弋猎，建立旄麾，鼓节为进退。
又曰：建安中，乌桓反，轲比能动为寇害。太祖以鄢陵侯彰为骁骑将军北征，大破之。
又曰：延康初，轲比能遣使贡马。文帝立比能为附义王。
又曰：黄初二年，轲比能出诸魏人在鲜卑者五百馀家，还居代郡。黄初三年，轲比能率部落，与代郡乌丸等三十馀口交市，遣魏人千馀家居上谷。后与东部鲜卑大人素利及步度根三部争斗，乌桓校尉田豫和之，使不得相侵。五年，轲比能复击鲜卑，豫帅轻骑径进椅其后。比能使别小帅琐奴拒豫，进讨破之，由是怀贰，乃与辅国将军鲜卑辅书曰："夷狄不识文字，故校尉阎柔保我于天子。我与乌丸为仇，往年攻击之，而田校尉助素利。(乌丸也。)我临陈使琐奴往，闻使君来，即引军退，步度根数数钞盗，又杀我弟，而诬我以钞盗。我夷狄，虽不知礼义，兄弟子孙受天子印绶，牛马尚知美水草，况我有人心耶？将军当保明我于天子。"辅得书，闻帝，帝复使豫诏纳安慰。轲比能众遂强盛，控弦十馀万骑。每钞掠得财物，均平分付，一决目前，终无所私。故能得众死力，馀部大人皆惮之。
