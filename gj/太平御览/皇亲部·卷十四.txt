○太子三
崔豹《古今注》曰：汉明帝为太子，乐人作歌诗四章以赞太子之德，一曰《日重光》，二曰《月重轮》，三曰《星重辉》，四曰《海重润》。
《东观汉记》曰：东海恭王疆，光武皇帝长子也。母郭后。建武二年六月，立为皇太子。十七年十月，郭后废为中山太后。自郭后废，疆不自安，数因左右陈诚，愿备藩辅。其十九年六月，疆废为东海王。二十八年十月，就国，食东海、鲁国并二郡二十九县。租入倍诸王，赏赐恩宠无伦比。致虎贲旄头，宫殿设锺虡之悬。疆性聪达恭谨，临之国，比上书让还东海十九县。又因皇太子固辞。上不许，以疆章示公卿大夫，深嘉叹之。
《续汉书》曰：赵喜为太尉。中元二年，上崩，喜受遗诏，典录丧礼。新承王莽之乱，国无旧典，皇太子与诸王杂坐同席，尊卑无别，嘉乃正色，横剑殿阶，扶下诸王，以明尊卑。
范晔《后汉书》曰：孝顺皇帝，安帝之子。母李氏，为阎皇后所害。永宁元年，立为皇太子。延光三年，安帝乳母王圣、大长秋江京、中常侍樊丰谮太子乳母王圣舅、厨监邴吉，杀之。太子数为叹息。王圣等惧有后祸，遂与丰、京共陷太子，太子坐废为济阴王。明年三月，安帝崩，北乡侯立，济阴王以废黜，不得上殿亲临梓宫，悲号不食，内外群僚莫不哀之。及北乡侯薨，车骑将军阎显及江京，与中常侍刘安、陈达等白太后，秘不发丧，而更征立诸国皇子，乃闭宫门，屯兵自守。十一月丁亥，京师及郡国十六地震。是夜，中黄门孙程等十九人共斩江京、刘安、陈达等，迎济阴王于德阳殿西锺下，即皇帝位，年十一。
《魏志》曰：文帝为五官将，而临淄侯植才名方盛，各有党与，有夺宗之议。文帝使人问贾诩自固之术，翊曰："愿将军恢崇德度，躬素士之业，朝夕孜孜，不违子道。如此而已。"文帝从之，深自砥砺。太祖又尝屏除问翊，默然不对。太祖曰："与卿言而不答，何也？"翊曰："属有思，故不即对耳。"太祖曰："何思？"诩曰：思袁本初、刘景升父子也。"太祖大笑，于是太子遂定。
《魏略》曰：太祖不立太子，太子自疑。是时有高元昌者，善相人，乃呼问之，对曰："其贵乃不可言。"因问："寿几何？"何元昌曰："其寿，至四十当有小恙，过是无忧。"后无几而立太子也。
《世语》曰：辛毗女宪英，适太常羊耽，外孙夏侯湛为其传，曰宪英聪明有才鉴。初，文帝与陈思王争为太子，既而文帝得立，抱毗颈而告之曰："辛君知我喜不？"毗以告宪，宪叹曰："太子代君主宗庙社稷也，代君不可以不戚，主国不可以不惧，宜戚而喜，何以能久，魏其不昌乎？"
《魏书》曰：明帝生数岁而有岐嶷之姿，武帝异之，曰："我基于尔三世矣。"每朝宴会同，与侍中近臣并列帷幄，好学多识，特留意于法理。
《魏略》曰：文帝以郭后无子，诏使子明帝。帝以母不以道终，意甚不平。后不获已，乃敬事郭后，旦夕因长御问起居。郭后亦自以无子，遂加慈爱。文帝始以帝不悦，有意欲以他姬子京兆王为嗣，故不拜太子。
《魏末传》曰：明帝尝从文帝猎，见子母鹿。文帝射杀鹿母，使帝射子。帝不从，曰："陛下杀其母，臣不忍复射其子。"因涕泣。文帝即放弓箭，以此深奇之，而建树之意定也。
王隐《晋书》曰：武皇帝宽惠仁厚，深沉有智量，风度容貌绰如也。景元中，为抚军。咸熙元年，晋国初开，立为世子，迁抚军大将军、开府、副相国。二年，立为太子。
又曰：惠帝为太子，时上素知太子暗弱，后必乱国，然不能择才，乃遣荀勖、和峤往观之。勖还，盛称"太子德更进茂，不同西宫之时也。"峤答诏称："臣以太子如故，不见更胜。此自陛下家事，非臣所尽也。"于是天下贵峤而贱勖。
又曰：愍怀太子名遹(音聿)，字熙祖。少聪惠，武帝爱之。六七岁，时帝夜望火，太子牵上衣裾使入暗中，上问其故，太子对以"暮夜仓卒，宜备非常，不当近火光，令人照见也。"又尝见官养猪肥大不常，复问上："何不杀以赐左右，而久费五谷。"上即烹之。由是益奇之，常称以为似宣皇帝；亦以东宫无嫡，有托后之意。太康十年，诏曰："遹既长且仁，可令以遹为广陵王，以广陵、临淮为封国，邑五万户。"及世祖崩，惠帝即位，立为皇太子，诏曰："遹尚幼蒙，今出止东宫，虽当赖师傅群贤之训。其游处左右，宜得正人陈共周旋，能相长益者。太保卫权息庭，司空司马秦息略，太子太傅杨济息毖，太子少师裴楷息宪，太子少傅张华息祎，尚书令华廙息恒，并以道义之门，有不肃之训，其令此六人更共往来止。"其后太子好卑车、小马、小牛，令左右骑，断羁勒，使堕地。又令人屠肉，己自分齐，手揣轻重，斤两不差。云其母本屠家女也。颇好游宴，或阙朝侍，稍失储副望。贾后无子，妒害滋甚。九年正月，月晕，赤黄数重。三月十八日，荥阳、河南、颍川繁霜，杀桑及桃、李、杏花。尉氏血雨，有声若牛出。许昌城夏桑生于东宫西厢，日长尺馀，数日枯。日中若飞燕者，积数月。汉中平中亦有此变，皆为太子也。贾后作颉字髻，太子见撷之象也。是时谣曰："东宫马子莫聋啌，前至腊月缠汝鬉。"十一月，天连大风，发屋折树。十二月二十八日，后遣宫婢赍书与太子云："陛下昨夜不快，汝可入朝。"太子如令请朝，诏听。二十九日，入朝，贾后不见，使婢陈舞赐枣酒，强使饮。辞，不见听，太子醉。贾后诬奏太子有悖书，废徙金墉城。以千兵防送，幽于许昌宫之别坊。贾后与贾谧等谋早害太子，以绝民望。三月十四日，矫诏使小黄门孙虑害太子。贾后表以广陵王礼嫔。赵王伦诛贾谧，废贾后，帝乃使持节兼司空卫尉伊策故皇太后，曰："呜呼！少资岐嶷之质，荷先帝殊异之宠，大启土宇，奄有淮陵。朕奉遵遗旨，建尔储副，以光显我祖宗。祗尔德行，以从保傅，事亲孝敬，礼无违者。而朕昧于凶构，致尔于非命之祸，俾申生、孝己复见于今。赖宰相贤明，人神愤怨，用启朕心，讨厥有罪，咸伏其辜。何补于荼毒冤魂酷痛哉？是用切怛悼恨，震动于五内。今追复皇太子丧礼备制，反葬京畿，祠以太牢。魂而有灵，尚获尔心。"
《文士传》曰：贾谧与愍怀太子博争道，成都王厉声曰："皇太子，国之储君，贾长渊何得无礼！"
《晋书》曰：明帝，元皇帝长子也。幼而聪哲，为元帝所宠异。年数岁，常坐置膝上，属长安使来，因问帝曰："汝谓日与长安孰远？"对曰："不闻人从日边来，居然可知也。"元帝异之。明日，宴群僚，又问之，对曰："日近。"元帝失色，曰："何乃异间者之言？"对曰："举目见日，不见长安。"由是益奇之。及帝即尊号，立为皇太子。
何法盛《晋中兴书》曰：肃宗，中宗长子也。建武元年，中宗为晋王，拜王太子；及践尊号，为皇太子，册曰："于戏！朕承天绪，忝继祖宗之洪基，君临于万邦，战战兢兢，若涉渊水，未有攸济。自古圣王敷宇四海，莫不建立元子，本枝百世。今稽古授尔于储宫，以陪贰于朕躬。钦哉！尔其克念乃祖，日新厥德。何远非佞，何亲非贤。钦翼师傅，以丕崇大化。可不慎欤，尔其敬之。"
又曰：孝宗穆皇帝，讳聃，康帝子也。建元二年，康帝疾笃，左光禄大夫领司徒谟、尚书令恢等上疏曰："臣闻皇羲玄邈，五帝攸往，淳风浇散，三王传嗣，欲令国有常居，民有定奉，关诸盛衰，不易之道也。伏惟皇子，天挺奇表，隆准丰下，岐嶷之姿，彰于始年，大成之风，显于期月。宜建立储宫，允副民望，请下太史，择吉日，告宗庙，备礼仪奉行。"奏可。
《后魏书》曰：太宗明元皇帝，道武之长子。初，帝母既赐死，太祖乃召帝告曰："昔汉武帝将立其子而杀其母，不令妇人后与国政，使外家无乱。汝当继统，吾故远同汉武，为长久之计。"帝素纯孝，哀泣不能自胜，太祖怒召之。帝欲入，左右曰："孝子事父，小杖则受，大杖避之。今陛下怒盛，入或不测，陷帝于不义。不如且出，待和解而进，不晚也。"帝从之，乃游行于外。及元绍之逆也，帝还而诛之。天赐六年，即皇帝位。
又曰：景穆皇帝，太武皇帝之长子也。母曰贺夫人。延和元年，立为皇太子，时年五岁。明惠强识，闻则不忘。及长，好读经史，皆通大义。太武甚奇之。初，太武之伐河西，李顺等咸言姑臧无水草，不可行。太子有疑色。及车驾至姑臧，乃诏太子曰："姑臧城东西门外涌泉于城北，其大如河。泽草茂盛，可供大军数万。人之多言，亦可恶也。"太子谓言者曰："为人臣不实若此，岂是忠乎！吾初闻有疑，但帝决行耳。几误人大事，言者复何面目见帝也。"正平元年六月，薨于东宫，时年二十四。赐谥曰景穆皇太子。高宗即位，追尊为景穆皇帝，庙号恭宗。
又曰：世宗宣武皇帝，孝文皇帝第二子也。母曰高夫人，初，梦为日所逐，避于床下，日化为龙，绕己数匝，遂有娠，生帝于平城宫。二十一年，立为皇太子。
又曰：肃宗孝明皇帝，讳诩，世宗第二子也。延昌元年，立为皇太子。二年，世宗幸东宫，召崔光与黄门甄琛、广阳王渊等并赐坐，诏光曰："卿是朕西台大臣，当今为太子师傅。"光起拜，固辞。诏不许，即命肃宗出从者十馀人，敕以光为傅之意，令肃宗拜光。光又拜，辞不当受太子拜。复不蒙许，肃宗遂南面再拜。詹事王显启请从太子拜，于是宫臣毕拜。光北面立，不敢答拜，唯西面拜谢而出。
又曰：废太子生而母死，文明太后抚视之，常置左右，诏曰："昔涂山有育，美名列于夏典；任姒作配，昌发显于周书，故能缉熙丕绪，祚延八百。自元子诞育，于今四载，而名表未孚于四方，茂实未昭于朝掖，非所以宪章远猷，允光礼度者也。太皇太后亲发明旨，为之立名，依德协义，名恂，字元道。国祚永隆，储贰有寄，无穷之兆，于是而始。"乃大赦天下。太和十七年七月癸丑，立恂为皇太子。高祖每岁征幸，常留守。恂不好书学，体貌肥大，深忌河洛暑热，意每追乐北方。庶子高道悦数苦谏，恂甚衔之，乃手刃道悦于禁中。高祖引群臣于清徽堂议，废之为庶人，置之河阳。后谋逆，赐死。
《梁书》曰：天监十四年正月朔旦，帝临轩，冠太子于太极殿。旧制，太子着远游冠金蝉翠緌缨；至是，诏加金博山。
又曰：昭明太子母丁贵嫔有疾，太子还永福省侍疾，衣不解带。及薨，步从丧还宫，至殡，水浆不入口，每哭恸绝。武帝命中书舍人顾协宣旨曰："毁不灭性，圣人之制。不胜丧比于不孝。有我在，那得自毁如此！可即强进饮粥。"太子奉敕，乃进数合。自是至葬，日进麦粥一升。武帝又敕曰："闻汝所进过少，转羸瘦。我比更无病，正为汝如此，胸中亦圯塞成疾。应强加𫗴粥，不使我恒尔悬心。"虽屡奉劝逼，终丧，日止一溢，不尝菜果之味。体素壮，腰带十围，至是减削过半。每入朝，士庶见者莫不下泣。
又曰：昭明太子性爱山水，于玄圃穿筑，更立亭馆，与朝士名素者游其中。尝泛舟后池。番禺侯轨盛称"此中宜奏女乐"，太子不答，咏左思《招隐诗》云："何必丝与竹，山水有清音。"轨惭而止。
又曰：昭明太子好士爱文，刘孝绰与陈郡殷芸、吴郡陆倕、琅琊王筠、彭城刘洽等同见礼待。太子起乐贤堂。
《后周书》曰：宣帝，讳赟，高祖长子。帝即位，多过恶。初，帝之在东宫也，高祖虑其不堪承嗣，遇之甚严。朝见进止，与诸臣无异，虽隆寒盛暑，亦不得休息。性既嗜酒，高祖遂醪醴不许至东宫。每有过，辄加捶扑。尝谓之曰："古来太子被废者几人，馀儿岂不堪立邪！"于是遣东宫官属录帝言语动作，每月奏闻。帝惮高祖严，矫情修饰，以是过恶遂不闻。
《隋书》曰：炀帝，高祖第二子也。母文献独孤皇后。上美姿仪，少敏惠，高祖及后于诸子中特锺爱。高祖幸上所居第，见乐器弦多断绝，又有尘埃，若不用者，以为不好声伎之玩。上尤自矫饰，当时称为仁孝。及太子勇废，立为皇太子。
《唐书》曰：李纲，隋开皇末为太子洗马。皇太子勇尝以岁首宴宫臣，左庶子唐令则自请奏琵琶，又歌《武媚娘》之曲。纲趋而出，勇曰："我欲为乐耳，君勿多事。"及勇废黜，文帝召东宫官属切让之，无敢对者。纲对曰："今日之事，乃陛下之过，非太子之罪也。太子才非上品，性是常人，若得贤明之士辅导之，足堪继嗣皇业。方今多士盈朝，当择贤居任，奈何以弦歌鹰犬之才日在其侧，致令至此，乃陛下训导不足，岂太子之罪耶！"
《隋书》曰：元德太子昭，炀帝长子也。生而高祖命养宫中。三岁时，在玄武门弄石狮子，高祖与文献后至其所。高祖适患腰痛，举手凭后，昭因避去，如此者再三。高祖叹曰："天生长者，谁复教乎！"由是大奇之。高祖尝谓曰："当为尔娶妇。"昭应声而泣，高祖问其故，对曰："汉王未婚时，恒在至尊所，一朝娶，则便出外。惧将违离，是以啼耳。"上叹其有至性，特锺爱焉。炀帝即位，便幸洛阳宫，昭留守京师。大业元年，帝遣使者立为皇太子。
《唐书》曰：太宗文皇帝，高祖第二子也。母曰太穆皇后。以隋开皇十八年生于武功之别馆。初，在孕而语声闻于外，后心异之。将诞育，后不之觉，而太宗已生。高祖受禅，拜尚书令，进封秦王。武德九年，立为皇太子。
又曰：隐太子建成，高祖长子也。大业末，高祖捕贼汾、晋，令建成携家属寄于河东。义旗建，遣使密召之，建成与齐巢王元吉间行赴太原。建成至，高祖大喜，拜左领大都督，封陇西郡公，引兵略西河郡，从平长安。义宁元年冬，隋恭帝拜唐国世子，开府，置僚属。二年，授抚军大将军、东讨元帅，将兵十万徇洛阳。及还，恭帝授尚书令。武德元年，立为皇太子。时太宗功业日盛，建成与齐王元吉潜谋作乱。九年六月三日，太宗密奏建成、元吉淫乱后宫，因自陈曰："臣于兄弟无丝毫所负，今欲杀臣，似为世充、建德报雠。臣今枉死，永违君亲，魂归地下，实亦耻见诸贼。"高祖省之愕然，报曰："明日勘问，汝宜早参。"四日，太宗将左右九人至玄武门自卫。高祖已调召裴寂、萧瑀、窦延、陈叔达、封伦、宇文士及颜师古等，欲令穷覆其事。建成、元吉行至临湖殿，觉变，即回马，将东归宫府。太宗随而呼之，元吉马上张弓，再三不彀。太宗乃射之，建成应弦而薨。
又曰：高宗文皇帝，太宗第九子。母曰文德顺圣长孙皇后。贞观二年，生于东宫之丽正殿。封晋王。幼而岐嶷端审，宽仁孝友。初授《孝经》，太宗问曰："此书中何言为善？"对曰："夫孝，始于事亲，中于事君，终于立身。"太宗大悦，曰："行此，足以事父兄，为臣子矣。"太子承干废，长孙无忌、李𪟝等议，立为皇太子。
又曰：太子承干得罪，太宗欲立晋王，而限以非次，惶惑不决。乃御两仪殿，群臣尽出，独留长孙无忌及司空房弘龄、李𪟝，谓曰："我三子一弟，所为如此，我心无聊。"因自投于床，抽佩刀欲自刺。无忌等惊惧，争前扶抱，取佩刀以授晋王。无忌等请太宗所欲，报曰："我欲立晋王。"无忌曰："谨奉诏。有异议者，臣请斩之。"太宗谓晋王曰："汝舅许汝也，汝宜拜谢。"晋王因下拜。太宗谓无忌等曰："公等既符我意，未知物论何如？"无忌曰："晋王仁孝，天下属心久矣。乞召问百僚，必无异辞。"于是建立遂定。
