○奢
《说文》曰：奢，张也。反俭曰奢。从大者，言夸大于人也。
《毛诗》：《曹风·蜉蝣》，刺奢也。昭公国小而迫，好奢而任小人，将无所依焉。"蜉蝣之羽，衣裳楚楚。蜉蝣之翼，采采衣服。"
《左传》曰：丹桓宫之楹，刻其桷，皆非礼也。御孙谏曰："臣闻之，俭，德之恭也；侈，恶之大也。先君有恭德而君纳诸大恶，无乃不可乎？"
又曰：襄公五年，齐庆封来聘，其车美，叔孙曰："豹闻之，服美不称，必以恶终，美车何为？"
又曰：吴师在陈，楚大夫皆惧，子西曰："今闻夫差次有台榭陂池焉，宿有妃嫱嫔御焉。一日之行，所欲必成，玩好必从。珍异是聚，观乐是务，视民如雠，而用之日新。夫差先自败也已，安能败我？"
《礼记》曰：管仲镂簋而朱弦，旅树而反坫，山节而藻棁，贤大夫，而难为上也。(得天子之礼。)
《论语》曰：孔子谓季氏，"八佾舞于庭，是可忍也，孰不可忍也？"
又曰：子曰："相维辟公，天子穆穆，奚取于三家之堂？"子曰："人而不仁，如礼何？人而不仁，如乐何？"
又曰：邦君树塞门，管氏亦树塞门。邦君为两君之好，有反坫，管氏亦有反坫。管氏而知礼，孰不知礼？
又曰：臧文仲，山节藻棁，何如其智也？(鲁大夫臧孙辰。)
又曰：孔子曰："奢则不逊，俭则固，与其不逊也宁固。"
《史记》曰：赵平原君使人于春申君。赵使欲夸楚，为瑇瑁簪，刀剑悉以珠玉饰之。春申君客三千馀人，上客皆蹑珠履以见，赵使大惭。
又曰：尹吉甫仕至上卿，其家大富，食口数百人。时岁大饥，曾鼎镬作粥啜之，声闻数里。食讫，失三十人，觅之，乃在镬中龁取焦粥而已。
《汉书》曰：鲍宣上书："奈何独私养外亲与幸臣董贤，贤使奴从实客浆酒藿肉，(视酒如浆，视肉如藿。)苍头庐儿皆用致富，非天意也。"(汉名奴苍头，非锐黑，以别良人。诸给殿中者所居巷头侍从也。)
又曰：陈咸为治仿严延年，其廉不如。所居调发属县所出食物以自奉养，奢侈玉食。
又曰：陈遵为公府掾。公府掾中率皆羸车小马，不上鲜明，而遵独极舆马衣服之好，门外车骑交错。又日出醉归，曹事数废。西曹白请斥遵，大司徒马宫大儒优士，谓西曹："此人大度士，奈何以小文责之？"
又曰：王凤为大将军，郡国守相刺史皆出其门。又以太仆王音为御史大夫，群弟争为奢侈，赂遗珍宝，四面而至，后庭姬妾各千人，僮奴以千百数。
又曰：张禹为人谨厚，内殖货财，家以田为业。及富贵，多买田至四百顷，泾、渭溉灌，极膏腴上价。他财称是。禹性习知音声，内奢淫，身居大第，后堂作理丝竹管弦。
又曰：自王吉至崇，世名清廉，然材器名称稍不能及父，而禄位弥隆。皆好车马衣服，其自奉养极鲜明，而亡金银锦绣之物。及迁徙去处，所载不过囊衣，不畜馀财。家居亦布衣疏食。天下服其廉而怪其奢，故傅"能作黄金"。
又曰：哀帝幸舍人董贤，宠之，累迁为太尉。前后所赐，不可胜计。哀帝崩，群臣白太后，收贤斩之，时年二十二。其家奢侈过于国耳。于是乃收董氏财物，估价凡四十二亿万贯，皆帝所赐之物。
《后汉书》曰：梁冀为大司马行大将军事，害太尉李固及内外忠臣，皆冀为之。于是权震中外。四方调发，岁计先输于冀，然后入国。吏人输金怀璧、求官请罪者，道路相望。冀又遣客出塞外国，大壮栋宇，加以丹漆，图以云气仙灵，台榭交通相望。骇鸡犀、夜光璧充实帑藏，鸣驼、龙马秣于内厩。冀将妻孙氏乘辇青盖车。张羽葆。饰以金玉琥珀。每游观池亭及第内，多从倡优，鸣钟鼓吹竽，酣乐竟路，日夜相继。及桓帝诛冀，收其资产，以实国库，诏减天下一岁租税之半。
又曰：桓帝时，诛梁冀，封单超、徐璜、具瑗、左悺、唐衡五人。超薨后，四侯转横，天下为之语曰："左回天，具独坐，徐卧虎，唐两堕。"皆竞起第宅，楼观壮丽，穷极技巧。金银罽毦，施于犬马。取良民美女以为妃妾，皆珍饰华侈，拟则宫人。其仆从皆乘车而从列骑。
《东观汉记》曰：马融才高博洽，为通儒，教养诸生，常有千数。涿郡卢植、北海郑玄，皆其徒也。善鼓瑟，好吹笛，达生任性，不拘儒者之节。居宇器服，多存侈饰。常坐高堂，施绛纱帐，前授生徒，后列女乐，弟子以次相傅，鲜有入其室者。
《吴志》曰：甘宁好游侠，水行则连轩，侍打；文锦绣，常以缯帛维舟，去或割弃之，以示奢侈也。
又曰：将军贺齐，性奢，好军事，所乘船雕刻丹镂，青盖绛襜，蒙冲斗舰，望之若山。
《蜀志》曰：先主定益州，以刘琰为涪陵太守。后主立，封都乡侯，服御、饮食侈靡，侍婢数十人，皆能为声乐，又悉教读诵《鲁灵光殿赋》。
又曰：糜竺，字子真，东海人。世殖货财，僮仆万人，资产巨亿。徐州牧陶谦辟为别驾。谦卒，竺奉谦命迎先主牧之。及吕布袭破先主，虏其妻子，竺于是进妹为夫人，乃以二千人，金帛货币以助军实。先主赖竺之资，复振军威。先主后定益州，即帝位，拜竺为安汉将军。弟芳为南郡太守，携贰，迎孙权，败关羽。于是竺乃请罪，先主以兄弟罪不相及，待之如初。
《晋书》曰：何曾，字颖孝，阳夏人。其家大富。魏明帝时，为文学。武帝践祚，累迁为太傅。性甚奢豪，每赴宴，不食太官所设，帝命取其食。蒸饼上不拆作十字不食。日食万钱，犹云无下箸之处。人以小纸书者，敕记室勿报。
又曰：石崇，字季伦，累迁荆州刺史。崇好侠无赖，遣吏劫远使商客，致家大富。有别馆在河阳之金谷。财产盈积，室宇弘丽。后房百数，皆曳绮纨，丝竹之妙，皆尽一时之选，与贵戚惠帝舅王恺奢靡相尚。恺以饴燠釜，崇以蜡代薪。恺作紫丝步障四十里，崇作锦步障五十里。恺以赤石脂涂屋，崇以椒涂之。武帝助恺珊瑚树一株，高二尺；恺以示崇，崇以铁如意击破，恺不悦，崇曰："无恨。"令取六七株还之。惠帝知富无以夸之。时外国进火浣布，天下更无，帝为衫来幸崇家，崇奴仆五十人皆衣火浣布衫祇承，帝大惭。崇厕屋内置侍婢，衣以纨素，并以香囊锦袋。崇大会宾客，侍中刘实往厕，见厕内灿烂，便出，谓崇曰："几误入公室矣。"崇曰："厕也。"实更往，见侍婢所逼，便回。后赵王伦诛崇，兄弟妻子无少长悉皆遇害。初，崇家稻米属地，化为螺人，以为族灭之应也。
又曰：和峤，字长舆，汝南西平人。中郎将庾凯见峤叹曰："森森若千丈松，虽磥砢多节目，施之大厦，有栋梁之用。"武帝重之，为黄门侍郎。峤家产丰富，拟于王者，杜预对帝，以为和峤有钱癖。
又曰：王济性豪侈，丽服玉食。时洛京地甚贵，济买地为马埒，编钱满之，时人谓金埒。
又曰：任恺。初，何劭以公子奢侈，每食必尽四方珍馔，恺乃逾之，一食万钱，犹云无可下箸处。
又曰：石崇财产丰积，室宇弘丽。后房百数，皆曳纨绣，珥金翠。丝竹尽当时之选，庖厨穷水陆之珍。
又曰：何劭骄奢简贵，亦有父风。衣裘服玩，新故巨积，食必尽四方珍异，一日之供以钱二万为限。时论以为太官御膳，无以加之。
又曰：羊稚舒冬月酿，令人抱瓮，须臾复易人，酒速成而味好。
又曰：任恺失政，遂纵酒，极滋味。初，何邵一身一日之供必钱二万为限，及恺，有逾于邵。
《宋书》曰：徐湛之，善于尺牍，音辞流畅。贵戚豪家，产业甚厚。室宇园池，贵游莫及。伎乐之妙，冠绝一时。门生千馀人，皆三吴富人之子，姿质端妍，衣服鲜丽。每出入行游，途巷盈满，泥雨日，悉以后车载之。太祖嫌其侈纵，每以为言。
又曰：谢灵运性奢豪，车服鲜丽，衣裳器物，多改旧制。世共宗之，咸称"谢康乐"也。
又曰：刘穆之，性奢豪，食必方丈，旦辄为十人馔。穆之既好宾客，未尝独餐，每至食时，客止十人以还者，帐下依常下食，以为常。尝白高祖曰："穆之家本贫贱，赡生有阙。自叨忝以来，虽每存约损，而朝夕所须，微为过丰。自此以外，一毫不以负公。
又曰：阮佃夫，通货贿，凡事非赂不行。宅舍园池，诸王邸第莫及。女伎数十，艺色冠绝当时，金玉锦绣之饰，宫掖不逮也。每制一衣，造一物，京邑莫不法效焉。于宅内开渎，东出十许里，塘岸整洁，泛轻舟，奏女乐。
《齐书》曰：刘闱既籍旧恩，尤能悦附人主，承迎权贵。宾客闺房，供费奢广。罢广、司二州，悉倾资献，家无留储。在蜀作金浴盆，馀金物称是。
又曰：刘捴，彭城人。其祖彦之，父仲度，俱仕。明帝时为户部郎中、太子洗马。其家豪富，资财宅宇山池，妓妾姿艺，皆穷上品。有爱妓陈玉珠，明帝追求，不与，逼夺之，捴有怨词。帝令有司诬奏，将杀之。入狱数宿，鬓毛皆白。免死，为司徒长史。明帝射雉郊野，渴倦，捴得青早瓜进帝，帝对割，甚嘉之。入齐三迁为御史中丞，五为兵部尚书。
《后魏书》曰：夏侯道迁，谯国人，封濮阳侯。除兖州大中正，不拜。好奢侈宴饮，京师珍羞，罔不毕备。尝于京城西水次，大起园池，植列花果，延招俊彦，日往游适，妓妾十馀人，常自娱兴。国秩俸岁入三千匹，专供酒馔，不营家产。每诵孔融诗曰："'座上客恒满，樽中酒不空。'馀非吾之事也。"识者多之。道迁不娉正室。
又曰：郢州刺史韩务献七宝床，象牙席。诏曰："昔晋武帝焚雉头裘，朕常嘉之。今务所献，亦此之流也。奇丽之物，有乖素风，可付其家。"
《隋书》曰：裴矩为给事郎。炀帝至东都，矩以蛮夷朝贡者多，讽帝令都下大戏。征四方奇异，陈于端门街，衣锦、珥金翠，店肆悉设帷帐，盛酒食，遣蛮夷。见者叹其中国，以为神仙。
《唐书》曰：玄载于城中开南北二甲弟，室宇弘丽，冠绝当时。又于近郊起亭榭，所至之处，帷帐什器，皆如宿设，储不改供。城南膏腴别墅，连疆接畛，凡数十所，婢仆曳罗绮亦百馀人，恣为不法，侈僣无度。
又曰：裴冕为宰相，性本侈靡，好尚车服及营珍馔，名马在枥，直数百金者常十数。每会宾友，滋味品数，坐客有昧于名者。自创巾子，其状新奇，市肆因而效之，呼为"仆射样"。
《汉武帝故事》曰：又起建章宫，为千门万户。其东凤阙高二十丈，其北太液池，池中渐台高二十丈。池中又为三山，以象蓬莱、方丈、瀛洲，削金石为鱼龙禽兽之属。其南有玉台，玉堂基与中央前殿等去地十二门，阶陛皆用玉璧。又作神明台，井干楼，高五十馀丈，皆悬阁辇道相属焉。其后又为酒池肉林，聚天下四方奇异鸟兽于其中，鸟兽能言能歌舞，或奇形异态，不可称载。傍别造华殿，四夷珍宝充之，琉璃珠玉、火浣布、切玉刀不可称数。巨象、大雀、狮子、骏马充塞苑厩。自古已来，所未见者必备。
《三辅故事》曰：秦时奢汰，有天下以来不复是过。渭水贯都，以象天河；横桥南渡，以象牵牛；中外殿观百四十五；后宫列女万有馀人。
《盐铁论》曰：今民文杯画案，婢妾衣罗纨履丝，所以乱治。汉末一笔之押，雕以黄金，饰以和璧，缀以隋珠，发以翡翠。此笔非文犀之桢，必象齿之管，丰狐之柱，秋兔之翰。用之者必被珠绣之衣，践雕玉之履矣。
《晋朝杂记》曰：洛下少林木炭，正如粟状。羊琇骄豪，乃捣小炭为屑，以物和之，作兽形。后何石之徒共集，乃以温酒，火势既猛，兽皆开口向人，赫赫然，诸豪相矜，皆服而效之。
《管子》曰：昔者桀之时，女乐三万人，晨噪于端门，乐闻于三衢，无不服文绣衣裳者。
《晏子春秋》曰：寸之管无当天下不能足之粟。今齐国丈夫耕，女子织，夜以接日，不足以奉上，而君侧雕文刻镂之观比无当之管也。
又曰：古者圣人制衣服，冬轻而暖，夏轻而清。今金玉之履，重不可节，是过任也。
《列子》曰：卫端木叔者，子贡之世父也。籍其先资，家累万金。意所欲者，无不为；奉养之馀，先散之宗族，次散之邑里及一国。行年六十，气干将衰，弃其家事，散其库藏、珍宝、车服、妾媵，一年之中尽焉。及其病也。无药石储；及其死也，无瘗埋之实。一国之受其施者，相与赋而藏之。禽屈厘闻之，曰："端木叔，狂人也，辱其祖矣。"段干木闻之，曰："端木叔，达人也，德过其祖矣。"
《韩子》曰：禹作祭器，黑漆其外，朱画其内，觞酌有笇，樽俎有饰，此弥侈矣，而国之不服者三十二。殷作大辂，建九旒辂，食器雕琢，觞酌刻镂，此弥侈矣，而国之不服者五十三。
《淮南子》曰：夏屋绵联，雕琢刻镂，其剞劂然未能赡人主之欲也。
