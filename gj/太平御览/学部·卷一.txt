○叙学
《易·文言》曰：学以聚之，问以辩之。
《白虎通》曰：学以言觉也，觉悟所不知也。
《论语·为政》云：子曰："学而不思则罔，思而不学则殆。"
又曰：卫灵公曰："君子谋道，不谋食。耕也，馁在其中；学也，禄在其中。"
又曰：生而知之者，上也；学而知之者，次也；困而学之，又其次也；困而不学，民斯为下矣。
《礼记·学记》曰：君子之于学也；藏焉，修焉，息焉，游焉。
又曰：善问者如攻坚木，先其易者，后其节目。
又曰：学，不学操缦，(操缦，杂弄。)不能安弦；不学博依，不能安诗。(博依文譬喻也。)
又曰：善学者，师逸而功倍，又从而庸之；不善学者，师勤而功半，又从而怨之。
又曰：凡学之道，严师为难。师严然后道尊，道尊然后民知敬学。
又曰：善待问者如撞锺，叩之以小者则小鸣，叩之以大者则大鸣。
又曰：玉不琢不成器，人不学不知道，是故古之王者，教学为先也。
《国语》曰：文公问元帅于赵衰，曰："郗縠可，行年五十矣，守学弥惇。夫学，先王之法，义之府也。"
又曰：范献子聘于鲁，问具、敖山，鲁人以乡对。献子曰："不为具、敖乎？"对曰："先君献武之讳也。"献子归，遍戒所知曰："人不可以不学。吾适鲁而名其二讳，为笑焉。惟不学也。人之有学，犹木之有枝叶，犹庇荫人，而况君子乎？"
《家语》曰：子路见孔子。孔子问曰："何好？"曰："好长剑。"子曰："以子之能加之以学，岂可及乎！"子路曰："学岂有益哉？"子曰："狂马不释策，(御狂马者，不得释箠策也。)操弓不反檠。(弓不反檠，然后可持。)木受绳则正，人受谏则圣。受学重问，孰不顺成？"子路曰："南山有竹，不揉自直，斩而用之，达于犀革，何学之为？"孔子曰："括而羽之，镞而砺之，其入不益深乎？"子路拜曰："敬受命。"
又曰：孔子谓伯鱼曰："吾闻可以与人而不倦者，其惟学焉。其容体不足观也，其勇力不足惮也，其先祖不足称也，其族姓不足道也，然而以显闻四方，流声后世者，非学之效夫？远而有光者，饰也；近而愈明者，学也。譬之池也，水潦注焉，雚苇生焉，虽观之，孰知其不源乎！"(源，众流也。言益者虽从外入，及其用之，谁知其非从已出也。)
又曰：孔子兄子孔蔑者，与宓子贱皆仕。孔子问孔蔑曰："女之仕，何得何亡？"对曰："所亡者三：王事若聋，(若聋，宜为聋相因聋之也。)学焉得习，是学不得明也；奉禄少，𫗴粥不及亲戚，是骨肉益疏也；公事多急，不得吊死问疾，是朋友道阙也。"孔子不悦。往过子贱而问之，对曰："自来仕，所得者三：始诵之，今得行之，是学益明也；奉禄被亲戚，是骨肉益亲也；虽有公事，兼之以吊死问疾，是朋友信笃也。"孔子曰："君子哉，若人！鲁无君子，斯焉取斯！"
《大戴礼》曰：学不可以已矣。青，取之于蓝而青于蓝；冰，水为之而寒于水。木直中绳，其曲中规，揉使之然也。是故不登高山，不知天之高，不临深渊，不知地之厚，不闻先王之道，不知学问之大也。孔子曰："吾终日思之，不如须臾之所学。"吾尝跂而望矣，不如升高之博见也。升高而招，臂非加长而见者远；顺风而呼，声非加疾而闻者速。蓬生麻中，不扶自直；积土成山，风雨兴焉；积水成川，蛟龙生焉。是故不积跬步，无以致千里；不积小流，无以成江海。
《庄子》曰：人而不学谓之视肉，学而不行命之撮囊。(撮系者也。)
又曰：叔文相莒三年，归，其母自绩，谓母曰："文相莒三年，有马千驷，今母犹绩，文之所得事皆将弃之已。"母曰："吾闻君子不学诗书射御，必有博塞之心；小人不好田作，必有窃盗之心；妇人不好纺绩织纴，必有淫泆之行。好学为福也，犹飞鸟之有羽翼也。"
又曰：鲁有兀者叔山无趾，踵见仲尼。仲尼曰："子不谨，前既犯若是矣，虽今来，何及矣？"无趾曰："吾惟不知务而轻用吾生，是以亡足。今吾来也，犹有足尊者存焉。吾是以务全之也。"无趾出，孔子曰："弟子勉之。无趾，兀者也，犹务学以复补其前行之恶，况全德之人乎？"
《韩子》曰：如脂粉，则嫫母进御；家不洁，则西施弃野。学之为脂粉亦厚矣。
又《桓范世要》云：学者，人之脂粉也。
又曰：夫耕之用力也劳，而民为之者，可得而富之也。战之为事也危，而民为之者，可得以贵也。今修文学习谈论，则无耕之劳而有富之实，无战之危而有贵之尊，则人孰不为也？
《管子》曰：明主不厌人，故能成其众；士不厌其学，故能成其身也。
《曾子》曰：君子爱人以学，及时而行，难者弗避，易者弗从。年四十无艺，则无艺矣；五十不以善闻，则无闻矣。
《墨子》曰：墨子谓门人曰："汝何不学？"对曰："吾族无学者。"墨子曰："不然。岂有好美者而曰吾族无此，不欲耶；富贵者而曰吾族无此，不用也。"
《新序》曰：齐王问墨子曰："古之学者何如？"对曰："古之学得一善言以附其身，今之学得一善言务以说人也。"
《尸子》曰：未有不因学而鉴道，不假学而光身者也。
又曰：今人皆知砥砺其剑，而弗知砥砺其身。夫学，身之砥砺也。
又曰：水积则生吞舟之鱼，土积则生楩楠豫樟，学积亦有生焉。
《慎子》曰：孔子曰："丘少而好学，晚而闻道。此以博矣。"
《孙卿子》曰：不登高山，不知天之高；不闻先王之遗言，不知学问之大也。
又曰：君子之学，入乎耳，著乎心，布乎四支，形乎动静；小人之学，出乎口，入乎耳。口耳之间四寸耳，曷足以美七尺之躯？
又曰：不学不成。尧学于君畴，舜学于务成昭，禹学于西王国。
《文子》曰：上学以神听，中学以心听，下学以耳听。耳听者学在皮肤，心听者学在肌肉，神听者学在骨髓。
《吕氏春秋》曰：善学者若齐王善鸡，必食其跖数千而后足。(跖，鸡踵也。喻学者如食多而后方足也。)学不辨义，如被褐而出，锦衣而入。(被褐在外，衣锦在内，故不可也。)戎人生乎戎而戎言，楚人生乎楚而楚言，不知其所受也。今使戎人长呼楚，楚人长呼戎，则楚人戎言，戎人楚言也。
又曰：圣人生于疾学，而能为魁士名人者，未之闻也。
又曰：善学者，假人道之长以补其短，故假而又假，遂有天下。
《苏子》曰：不食八珍，何以知味之奇？不为文学，何以知世之资？
《孔丛子》曰：人之进退，惟问其志取，必以渐勤则得多。山溜至软，石为之穿；蝎虫至弱，木为之弊。夫溜非石之凿，蝎非木之凿，然而能以微脆之形陷坚刚之体，非积渐之致乎？故学者所以饰百行也。
《说苑》曰：晋平公问师旷曰："吾年七十，欲学，恐已暮矣。"对曰："暮，何不炳烛乎？臣闻少而学者，如日出之阳；壮而学者，如日中之光；老而学者，如炳烛之明。炳烛之明，孰与夜行？"公曰："善哉。"
又曰：子贡谓子石曰："汝不学诗？"子石曰："父母求吾孝，兄弟求吾悌，朋友求吾信，吾暇乎哉？"子贡曰："请捐吾诗以学诗于子。"
又曰：公明宣学于曾子，三年不学书。曾子曰："汝居参门三年不学，何也？"对曰："安敢不学乎？"见夫子居家庭，亲在，叱咤之声未至于犬马，宣说之。见夫子应宾客，恭俭而不懈，宣说之。见夫子居朝廷，严临下而不毁伤，宣说之。此三者，学之而未能。安敢不学乎？"曾子避席谢之曰："参不及，宣其学也。"
《贾谊书》曰：汤曰："学圣王之道，譬其如日；静居而独思，譬其若火。"夫舍圣王之道而静居，而独思，譬其去日之明于庭，而就火之光于室也。
《淮南子》曰：夫明镜之始不形也，朦然未见形容也。及其杚以玄锡，摩以砥旃，鬓眉微毛可得而察也。夫学亦人之砥砺也。
又曰：夫心暗于道而强学不已者，譬聋者之歌，无以自乐。
又曰：人莫不知学之有益于己也，然而不能者，嬉戏害之也。人皆多以无用害有用。以弋猎博弈之日诵诗读书，则识必博矣。故不学之与学，犹喑聋之比于人也。
《法言》曰：学者，所以修性也。视、听、言、貌、思，性所有也，学则正，否则邪。
又曰：学者，所以求为君子也。求而不得者，有矣；夫未有不求而得之者也。
又曰：大人之学，为道；小人之学，为利。子为道乎？为利乎？或曰："耕不获，猎不飨，耕猎乎？"耕道而得道，猎德而得德，是获飨也。
又曰：百川学海而归于海，丘陵学山而不至乎山，是故恶夫画者也。
《抱朴子》曰：人知药理病，不知学理身。
又曰：夫学者，所以澄清性理，簸扬埃秽，启导聪明，饰染质素，察往知来，博涉劝戒，仰观俯察，于是乎在。虽云色白，匪染不丽；虽云味甘，匪和弗美。故瑶华不琢，则耀夜之景不发；丹青不治，则纯钅句之劲不就。故质虽在我，而成之由彼。登阆风，扪辰极，然后知井谷之闭隘；披七经，玩百氏，然后觉面墙之至困。粉黛至则西施以加丽，而宿瘤以饰丑；经术深则高才者洞逸，而鲁钝者醒悟。文梓干云，而不可名之为台榭者，未知班输之结构也；天然爽朗，而不可谓之为君子者，未知大伦之臧否也。
《盐铁论》曰：内无其质而外学其文，虽有贤师良友，若画脂镂冰，费日损功。
《论衡》曰：人生怀五常之性，好道乐学，故别于物。今饱食快饮，腹为饭坑，肠为酒囊，是则物也，与三百倮虫何以异乎？
又曰：手无钱而之市决货，货主必不与也。夫胸中无学，亦犹手中无钱。
《潜夫论》曰：天地之所贵者，人也；圣人之所尚者，义也；德义之所成者，智也；明知之所求者，学问也。虽有至圣，不生而智；虽有至才，不生而能；由待学问，其智乃博，其德乃硕，而况于凡人乎？是以人之学也，犹物之有治也。夫瑚簋之器，朝祭之服，其始也，乃山野之木，蚕茧之丝耳。及正之以绳墨，制之以机杼，则皆成宗庙之器，黼黻之章，可羞于鬼神，可御于王公。而君子以敦贞之质，察敏之才，摄之以良朋，教之以明师，文之以《礼》、《乐》，导之以《诗》《书》，幽赞之以《春秋》，其有不济乎？
又曰：人之性情，未能相百，其明智有相万也。此非其真性之材也，必有假以致之。夫道之于心，犹火之于目也。深室幽黑无见，乃设燎盛烛，则百物彰矣。此则火之耀也，非目之光也，而目假之则为明矣。天地之道，神明之为不可见也，学问圣典，心思道术则皆睹矣。此则非心之明，而人假之则为己知。
《汉书·儒林传》曰：武帝广开献书之路，立五经博士，开弟子员，设科射策，劝以官禄。讫于元始，百有馀年，书积如丘山，传业浸盛，枝叶繁滋，一经说百万言，盖禄利之路然也。
徐伟长《中论》曰：学者，疏神、达思、治情、理性也。初学则如夜在玄室，所求不得。白日照焉，则群物斯辨。矫首而徇飞，不如修翼之必获；孤居而愿知，不如务学之必达。
蒋子《万机论》曰：谚曰："学如牛毛，成如麟角。"言其少也。
谯周《法训》曰：为国者不患学之害农，患治民者之不学。
《玄晏春秋》曰：十七年，予长七尺四寸，未通史书；与从姑子梁柳等或编荆为楯，执杖为戈，分陈相刺，有若习兵。母数谴予。予出得瓜果，归以进母，母投诸地，曰："《孝经》称'日用三牲之养，犹为不孝'何？孝者，莫大于欣亲。今尔年近乎二十，志不存教，心不入道，曾无怵惕，少慰我心。修身笃学，尔自得之，于我何有？"因对予流涕，予心少感，遂伏书史。
王粲《荆州文学官志》曰：有汉荆州牧刘君，稽古若时，将绍厥绩，乃曰："先王之为世也，则象天地，轨仪宪极，设教导化，叙经志业，明达雍泮，作为礼乐，表陈载籍，以持其德。上知所以临下，下知所以事上，官不失守，民听无悖，然后太阶平焉。故曰：物生而蒙，事屯而养，造造昧利有攸适，犹金之消炉，水之从器也。是以圣人实之于文，铸之于学。夫文学也者，人伦之首，大教之本也。"
赵子声《书诣郑康成学》曰：夫学之于人，犹土地之有山川也，珍宝于是乎出；犹树木之有枝叶也，本根于是乎庇也。
虞傅《厉学篇》曰：学之染人，甚于丹青。丹青吾见其久而渝也，不见久而渝于学也。
《傅子》曰：人之学者，犹渴而饮河海也，大饮则大盈，小饮则小盈。
《江表传》曰：孙权谓吕蒙及蒋钦曰："卿今并当途掌事，宜学问以自开益。"蒙曰："军中常苦多务。"权曰："孤岂欲卿治经为博士耶？但令涉猎见往事耳。如卿二人，意性朗悟，学必得之。宜急读《孙子兵法》、《六韬》、《左传》、《国语》及史。孔子曰：'吾尝终日不食，终夜不寝，以思，无益；不如学也。'"蒙等感悟，遂学，所博览，儒者不胜。鲁肃见吕蒙，谓曰："今者见卿，学识英博，非复吴下阿蒙。"权常叹曰："人长而进益，如吕蒙、蒋钦，盖不可及。"
《世说》曰：褚褒字季野。语孙盛曰："北人学问，渊总博赡。"孙答曰："南人学问，清通简要。"支道林闻之，曰："余谓北人看书，如显处见月；南人学闻，如牖中窥日。"
