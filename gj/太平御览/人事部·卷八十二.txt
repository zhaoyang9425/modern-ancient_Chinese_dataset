○贞女下
《列女传》曰：张氏妻者，丹阳鲁辉之女，名潜。既适张氏，会其家门伏诛，以潜女弱姑老故，得不死。然资产没官，单罄壁立，昏晨力作，供养甚谨。犹应配适士伍之限无妻者，国有常法。知终不免，每与姑言，有必死之志。姑曰："夫亡改适，悠悠皆是，人当随时之宜，何至于此？"潜曰："悠悠之为，非妾心也。"后至当配，果自经死。
又曰：代赵夫人者，赵襄子之姊也。襄子诱代王杀之，因举兵平代取地而迎夫人，夫人曰："吾受先君之命，事代之君，今代已亡，吾将奚归？吾闻妇人之义无二夫，欲迎我何之？以弟慢夫非义，(谓慢弃不为立节。)以夫怨弟非仁也。"自杀于磨笄之地。
又曰：沛王母，王陵之母也。陵始为县邑豪。(豪，俊也。)及高祖起沛，陵亦聚党数千人，属汉王。项羽与汉为敌国，得陵母，置军中，汉使至则东向坐陵母，欲以招陵。陵母私送使者泣曰："为老妾语陵：善事汉王，汉王长者也，必得天下。无以妾故，怀持二心。言妾已死也。"乃伏剑而死。
又曰：蜀朱叔贤妻者，张氏之女，字昭仪。贤为郡督邮，军袭郡城，城门闭，贤兄弟谋逾城出，事泄伏诛，乃配嫁。昭仪泣曰："诛我夫而逼嫁我，此宁夫妇平生之愿乎？"乃窃刀割咽而死。
又曰：巴赵娥者，赵万之妻。郡县遭乱，万得足疾，不能行，为贼所杀。贼欲将娥，娥守丧不去，贼举矛指娥，欲以怖之。娥知贼必欲劫略，乃以身赴矛，贯心达背而死。
又曰：九江王孝谦妻者，同郡袁氏之女，字贵女，与母俱流移共止。孝谦好酒，凶悖，无子婿之礼。贵女每涕泣谏喻，不能匡改。母怨孝谦之为，贵女辄悲哀不食，言于邻人曰："为子致母于辱，非孝也；事无道之人，非义也。昔秋胡之妻，不忍见不义之人，我何为于世间哉！"乃自杀。
又曰：沛周明都妻者，卫尉赵长平之女也，名阿。长平德行纯粹，海内知之；阿少习仪训，长闲妇道，而都骄淫暴躁，不式上命。都父卫谓阿曰："新妇贤者女也，当以礼法匡婿。都之不改，新妇之过也。"阿既拜命，退谓左右曰："我无樊、卫二姬之行，故君以责我，我言而不用，君必谓我不奉教，则罪在己。为生如此，亦何愿哉！"乃自杀。
刘向《列女传》曰：楚昭贞姜者，齐侯之女，楚昭王之夫人也。昭王出游，留夫人渐台之上而去。王闻江水大至，使者迎夫人，忘持苻，使者至，谓夫人出，夫人曰："大王为宫人约命，召宫人必以苻，今使者不持苻，妾不敢从使者而行。妾闻之矣，贞女之义不犯约，勇者不畏死，守节而已矣！妾知从使者必生，留必死也，然妾不敢弃约越义而求生。"水大至而死，乃号曰贞姜。
又曰：楚白贞姬者，楚白公胜之妻也。白公死，其妻纺绩不嫁。吴王闻其美，使人操金百镒、白璧一双以娉焉。因以辎𫐌三十乘迎之，将以为夫人。妻辞曰："白公无恙之时，妾幸得充后宫，执箕帚、衣裳履、拂枕席为妃。今白公不幸而死，妾愿守其坟墓，奉其祠祠以终天年。今王赐金壁之聘、夫人之位，非遇妾之所。妾闻之，忠臣不借人以力，贞女不假人以色，岂独事生若此哉，于死亦然！媲既不位，(位，犹仁也。)不能从死，今又去而嫁，不亦大甚乎？"遂辞娉而不行。吴王贤其节而有义，号曰楚白贞姬。
又曰：鲁陶寡婴者，鲁陶门之女。少寡养幼孤，无强昆弟，纺绩为产。鲁人或闻其义，将求焉。婴闻之，恐不得免，乃作歌明己之不二也。其诗曰："悲黄鹄之早寡兮，十年不双；宛颈戢翼兮，不与众同。时则非鸣兮，独行茕茕；天命令然兮，愧独永伤。感鸟愠己兮，泪下成行；呜呼悲兮，死者不可忘。飞鸟尚然兮，何况贞良；虽有贤雄兮，终不重行。"鲁人闻之曰："斯女不可得也。"遂不敢复求之，婴寡终身。
又曰：卫寡夫人者，齐侯之女也。嫁于卫，至城门，而卫君死。保母曰："可以还矣。"女不听，遂入，行三年之丧，毕，弟立谓曰："卫，小国也，不容二庖，请愿同庖，惟夫妻为同庖。"夫人不听，卫君乃使诉于齐，兄弟皆欲与后君，使人告女，女终不听，乃作诗曰："我心匪石，不可转也，我心匪席，不可卷也。"
又曰：邵南申女者，申人之女也。既许嫁于丰，夫家礼不备而欲迎之。女盖与其人言，以为：夫妇者，人伦之始也；嫁娶者，所以傅重承业，继续先祖，为宗庙主。夫家轻礼违制，不可以行。遂不肯往。夫家讼之于理，致之于狱，女终以一物不具，一礼不备，守节持义，必死不往。而作诗曰："虽速我讼，亦不女从。"言夫妇之礼不备足也。君子以为得妇道之宜。(与《诗说》小异，故再出。)
又曰：蔡人之妻者，宋人女也。既嫁于蔡，夫有恶疾，其母将改嫁之。女曰："夫之不幸，乃妾之不幸也，奈何去之？适人之道，壹与之醮，终身不改。夫不幸遇恶疾，不改其意，且夫采芣莒之草，虽甚臭恶，犹始于将采之，终于怀颉之，浸以益亲，况于夫妇之道！"终不听其母，而作《芣莒》之诗。
又曰：鲁秋洁妇者，鲁秋胡子之妻也。秋胡子既纳之，五日而去官于陈，五年乃归。未至家，见路傍有一美妇人，方采桑。秋胡子下车谓曰："苦暴采桑，吾行道远，愿托桑阴下餐。"妇人采桑不辍，秋胡子谓曰："力田不如逢年，力桑不如见郎，今吾有金，愿与夫人。"曰："嘻！夫采桑力作，纺绩织以衣，食奉二亲，研掾子而已矣，吾不愿人之金也。收子之资，与子笥金。"秋胡还家，奉金遗母。母使人呼其妇，妇至，乃向采桑者。妇曰："君辞家远仕，五年方还，当乍驱扬尘疾至，今也乃悦道旁妇人，是忘母不孝，好色淫佚，是污行也。妾不忍见不义不孝之人，子改娶矣。妾亦不嫁。"遂去。东走，自投于河而死。
又曰：梁寡高行者，梁之寡妇，荣于色，敏于行，早寡不嫁。梁贵人争欲取之，不能得。梁王闻之，使相娉焉。高行曰："妾之夫不幸，先犬马填沟壑，妾宜以身荐其棺椁，守养幼孤，不得专意。妾闻妇人之义，壹往不改，以全贞信之节。今忘死而趋生，是不信也；见贵而忘贱，是不贞也。弃义而从利，无以为人。"乃援镜操刀以割其鼻曰："妾已刑矣。所以不死者，不忍幼嗣之重孤也。刑馀之人，殆可释矣。"王高其节，乃复其身，号曰"梁高行"。
皇甫谧《列女传》曰：天水姜叙母者，同郡杨阜之姑也。阜为州吏，马超杀刺史、太守，叙屯历城，阜往见之，歔欷悲怅。叙曰："何为乃尔？"阜曰："守城不能完，君亡不能死，何以视息于天下乎！君拥兵专制而无讨贼之心，此赵盾所以书弑也。"叙母慨然，勒叙从阜计，遂起兵于卤城。超闻之，袭历城，得叙母，母骂之曰："若背父之逆子，杀君之桀贼，天岂久容！若何不早死，敢以面目视人乎？"超即杀之。超败，陇右平定，魏武令曰："姜叙之母明知乃尔，虽杨敞之妻，盖不过也。"
又曰：留子直妻者，历阳人。汉末扰攘，随夫之从父客居豫章。从父通郡牧族之妻，年少有色，太守客请以为妻，守死不从。十馀日，客以还，太守夷杀之，临死不变，口无言。郡吏及客怜之，更还救请。既得活，乃自割耳。久之，太守闻其夫在，遂还其妻。
又曰：下邳陈悝妻者，同郡吴氏之女。汉末丧乱，流寓东城，东城令戚奇欲北就吕布，焚城叠，虏人众，闻女有容色，善史书，能弹琴瑟，遂杀悝，住车令仆者接女上车。女谓奇曰："君隳坏都城，虏略士女，杀人之夫，欲以人妇为妻，何酷逆之甚！愿守志而死，不愿无行而生。"遂自刎。奇犹有哀惭，殡葬乃去。
又曰：戎士陈南妻丹者，戴氏之女。美而早寡，事舅姑恭笃，同伍之人咸乐其贤色，求者甚多，守死不嫁。后之娉者告其军主，军主命之，知不得已，乃自经死。
《韩诗外传》曰：鲁公甫文伯死，其母不哭。季孙闻之曰："公甫文伯之母，贞女也，子死不哭，必有方矣。"使人问焉，对曰："昔是子也，吾使事仲尼，仲尼去鲁，送之不出鲁郡，赠之不以家珍；且吾闻君子贵义而贱利，是子病不见士来，视死不见士之流涕，死之日，宫女衰绖，从者十人，不足于士，而有馀于妇人，吾是以不哭。"
陈寿《益部耆旧传》曰：广汉德阳王上妻者，同县袁氏女也，名福。年二十适上。舅姑既没，复遭上丧，悲伤感切，不妄言笑。有二子，养育遗孤，执心纯笃。及叔父愍其穷困，私以许张奉，掩迫合婚。其旦，计欲杀奉，恐祸及母、叔、孤儿，永弃死，仇必生，慷慨流涕，自杀而死。
《益部耆旧传》曰：膣为杨凤珪妻者，蜀郡临邛陈氏女也，名姬。珪早亡，时姬产子，适生六月，躬丧事，育幼孤。三年丧讫，兄弟宗亲哀其子少年壮，谋议更配，以许蜀中豪姓。姬闻，仰天叹息，引刀割咽，几死。于是九族惊愕，遂敬从其节。
又曰：捷为南安周缮纪妻者，同县曹氏女也。名禁，字敬姬，年十七适周氏，二年而夫亡陨。时禁怀孕数月，后产子玄馀，丧事阕，遂移居，依托父母，欲必守义，育养孤弱。父愍其年少子稚，默以许同县狐宾，遣车马衣服来，欲迎禁，父乃告。禁勃然作色，凄怆言曰："依近父母，本不图此。"固流涕慷忾，乃自投舍后流水。于是举家竞赴救出，而气息已绝，积二日一夜乃复苏息，二亲由是知其至诚，谢宾解婚。禁欷歔长叹，乃更将子还，依夫第居止，洁身执操，非礼不动。
又曰：广汉新都便敬妻者，同县王氏女也，名和。年十七，适敬。敬亡，和肓养遗孤，阖门守节，不随宗家宴乐嘉会，居理甚修。蜀郡何玉，因媒问和兄著取和，遂相听许。著深晓其夫死子小，宜有改图，加贫衰无以自立，何氏公族，必据福祚。和自陈说，断计决分，守全孤弱。辞言未讫，慷慨涕泪，哀恸左右。然著终受玉币，因欲迫胁。和乃断耳示著，以信至见听，请以死谢。举宗敬重，哀其大义。
又曰：巴三贞者，阆中马眇新妻义，西充国王玄愤妻姬，皆阆中人也；阆中赵蔓君妻华，西充国人也。姬早失夫，介然守操。中平五年，黄巾馀类延益州，贼帅赵蕃据阆中城，构迫衣冠，令人妇女为质，义、姬、华等随北入城。后贼类争势，攻破阆中，时人或死或奔，家室相失，义、姬、华随类出城走。傅闻后贼，或构略妇女，于是三人自度穷迫，恐不免于据逼，乃相与自沉水而死。乡党闻之，莫不感伤，号曰"三贞"。
又曰：蜀郡广都公乘士会妻者，同县张氏女也。会早卒，年壮无嗣。欲有问者，亲戚将以许之。发愤慷慨，断发割耳，事姑尽礼，肃恭供养，养族子以承宗庙。(《列女传》为熊氏女，断发割耳同。)
又曰：广汉廖伯妻者，同县殷氏女也，名纪。年十六适伯，伯早卒。纪性聪敏，达于诗书女傅，进退闲暇，又有美色。见贪，割面告诚，以全其节，曰："求生害仁，仁者不为，纪生见礼义，岂独使古人擅名者哉！"因作诗三章，以风父母，而举县嘉其才丽。媒介滋繁，遂援刀钅贸，断指明情。
《邵氏家传》曰：虞建武都尉邵夫人，字伊脓，鸿胪之弟二女。夫人少而寡，虞氏及夫人之宗，哀夫人辛苦，欲更为图婚，然重夫人宿操，虑不可以非礼逼；亦知夫人潜佩刀，誓以必死，故不敢生意。夫人自以虞氏凶短，继世无子，常独处一室，绝书学，非祭祠坟墓不出，纺绩辄货以供祭，称其多少，不求丰厚。
干宝《搜神记》曰：东越闽中有庸岭，高数十里。其下北隰中有大蛇，长七八丈，大十围，土俗常病，治都尉及属城长吏多有死者。祭以牛羊，故不得祸。或与人梦，或下喻巫祝，欲得啖童女年十二三者，都尉令长并共患之。然气厉不息。共请求人家生婢子、有罪家女养之，八月朝祭送蛇，辄夜出吞噬之，累年如此，前后已用九女。尔时豫募赉未得。将乐县李诞有六女，无男，其小女寄，应募欲行，父母不听。寄曰："父母无相，生女六人，虽有如无。无有缇萦济父之亡，不能供养，消费衣食，生无所益，不如早亡，卖寄之身可得少钱。"父母终不听。寄自潜发，不可禁止。寄乃行，请好剑及咋蛇犬，先作数石米餈，用蜜灌之，以置穴口。蛇夜便出，头大如囷，目如三尺镜，闻餈香气，先啖食之，寄便放犬，犬就噬咋，寄从后斫得数创，蛇因踊出，至庭而死。寄入视其穴，得九女髑髅，悉举出，缓步而归。越王闻之，聘寄为后，拜其父为将乐令，母及姊皆有赐。自是东冶无复妖邪之物，其歌谣至今存焉。
杜预《女记》曰：二寡妇者，淑也、昺也。淑丧夫守寡，兄弟将嫁之，誓而不许，为书曰："盖闻君子导人以德，矫俗以礼，是以烈士有不移之志，贞女无回二之行。淑虽妇人，窃慕杀身成义，死而后已。夙遘祸罚，丧其所天，男弱未冠，女幼未笄，是以黾勉求生，将欲长育二子，上奉祖宗之嗣，下继祖称之礼，然后觐于黄泉，永无惭色。仁兄德弟，既不能厉高节于弱志，发德明于暗昧，许我他人，逼我于上，乃命官人讼云简书。夫知者不可惑以事，仁者不可胁以死；晏婴不以白刃临颈改正直之辞，梁寡不以毁形之痛忘执节之义。高山景行，岂不思齐。计兄弟备托学门，不能匡我以道，博我以文，虽曰既学，吾谓之未也。"
祖冲之《述异记》曰：晋玄兴末，魏郡民陈氏女，名琬，家在查浦，年十六。饥疫之岁，父母相系死没，惟有一兄，佣赁自祸拢女容色甚艳，邻中士庶，见其贫弱，竞以金帛招要之。女立操贞，概未尝有许。后值卢循之乱，贼众将加凌逼，女厉然不回，遂以被害。
杜预《女记》曰：大女缑玉者，陈缑氏之女也。夫之从母兄弟杀其父，玉乃为父报仇，其杀已至亲，缚玉付吏狱，竟当行刑。有名士申屠子龙者，缑玉同县人也，嘉其义勇，奏记于县曰："伏闻大女缑玉，为父报仇，狱已决，不胜感悼之情，敢陈所闻。昔太原周党感《春秋》义，辞师复仇，当时论者犹高其节。况玉女弱，耳无所闻，心无所激，内无同生之谋，外无交游之助，直推父子之情，奋发怒之心，手刃刺雠，僵尸流血。当时闻之，人无勇怯莫不强胆增气，轻身殉义，攘袂高谈称羡。今闻玉幽执牢槛，罪名已定，皆心低意沮，怅恨长叹。蟠虽愚竖，以为玉之节义，历代未有，定足以感无耻之孤，激忍辱之子。假玉不值明时，尚望追旌闾墓，显异后嗣，况事在清听，不加八议，哀矜之贷，诚为朝廷痛之。"(申屠蟠，字子龙。)
又曰：新野公主者，光武皇帝姊也。少有节行，姿容，嫁为新野人邓晨妻，生一男三女。王莽地黄三年，光武起兵攻破棘阳，至小长安，为莽兵所败。弃车走，时天大雾，还求室家，道得小妹伯姬，与共骑前行，复见新野公主，命使上马，主以手麾上，曰："行矣，文叔努力，早建大功，追毙藿至，不能相救，无为两没也。"上驻马，重呼之。主曰："不𫘝驰，但志免我，更当三人死也，且急自脱，我身何在？"会追兵至，上遂驱马而去，主即遇害。
裴启《语林》曰：王经，少处贫苦，仕至二千石，其母语之："汝本寒家儿，仕至二千石可止也。"经不能止，后为尚书，助魏不忠于晋，被收，流涕辞母曰："恨昔不从敕，以致今日。"母无戚容，谓曰："汝为子则孝，为臣则忠，有何负哉！"
虞预《会稽典录》曰：孟淑，上虞人也。父质，中郎将。淑年十七，当出适，聘礼既至，为盗所劫。淑祖父操刃对战，不敌，见害。淑思慕哀恸，憔悴毁形。以致盗由己，乃喟尔叹曰："微淑之身，祸诚不生，以身害祖，苟活何颜？"于是遂自经而死。
