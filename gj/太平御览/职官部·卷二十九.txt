○大理卿
《六典》曰：大理卿之职，掌邦国折狱详刑之事。以五听察其情：一曰气听，二曰色听，三曰视听，四曰声听，五曰词听。以三虑尽其理：一曰明慎以谳疑狱，二曰哀矜以雪冤狱，三曰公平以鞫庶狱。少卿为之贰。
韦昭《辨释名》曰：廷尉，县尉，皆古官也。以尉尉人也。凡掌贼及司察之官皆曰尉。尉，罚也。言以罪罚奸非也。
《尚书》曰：帝曰："皋繇，汝作士，明于五刑，以弼五教。"
《论语》曰：孟氏使阳肤为士师，(士师，典狱之官。)问于曾子，曾子曰："上失其道，民散久矣。如得其情，则哀矜而勿喜。"
《韩诗外传》曰：晋文公使李离为理，过听杀人，自拘于廷，请死于君。君曰："官有贵贱，罚有轻重，下吏之罪，非子之罪也！"离曰："法失则刑失，刑失则在臣。居为长，不与下吏让位；爵为多，不与下吏分利。君以为能听微决疑，故使臣为理。今过听杀无罪，罪当死，臣不能以虚自诬。"遂伏剑死。君子曰："忠矣，仁矣！"
《家语》曰：季羔为卫士师，刖人之足。俄而卫有乱，季羔逃，刖者守门，谓羔曰："彼有缺。"羔曰："君子不隧。"又曰：此有室，季羔入焉。既罢，羔问曰："吾亲刖子之足，而子逃我，何也？"刖者曰："曩者，君理人以法令，先君后臣，欲臣之免也，臣知之；临当论刑，君愀然不乐，见于颜色，臣又知之；君岂私臣哉？天生君子，其道故然，此臣之所以脱君也。"孔子闻之曰："善哉，为吏！其用法一。思仁恕则树德，加严暴则树怨。公以行之，其子羔乎！"
《史记·天官书》曰：斗魁四星，贵人之牢，曰"大理"。
《汉书》曰：廷尉，秦官，掌刑辟。有正、右、左监。景帝中元六年，更名大理。武帝建元四年，复为廷尉。
又曰：于定国为廷尉，为人卑恭，尤重经术。其决狱平法，务在哀蠲，罪疑从轻，加审慎之心。朝廷称之曰："张释之为廷尉，天下无冤人；于定国为廷尉，人自以不冤。"
又曰：朱博迁廷尉，恐为官属所轻，召见正监典法掾吏，谓曰："廷尉本起于武吏，不明法律，幸有众贤，亦何忧？然廷尉化部断狱以来二十年，亦独耳剽目久，(剽，劫也。匹妙反。)三尺律令，人事出其中。试与正监共撰前代决事吏议难知者数十事持问，廷尉将为诸君覆之。"正监条白，博皆召掾吏，为平处其轻重，十中八九。官属咸服。
又曰：张释之为廷尉，文帝尝行，有人从渭桥下出，乘舆马惊。捕之，属廷尉。释之奏其犯跸，当罚金。上怒。释之曰："法者，所与天下公共也。方以其时诛之则已，今已下廷尉；廷尉，天下之平也，一倾，天下用法皆为之轻重，人安所措其手足乎？"后有盗高庙座前玉环者，文帝令族之。释之奏当弃市，上大怒。释之曰："法如是也。今盗宗庙器而族之，如令愚人取长陵一抔土，陛下何以加其法乎？"
又曰：张汤为廷尉，决大狱，欲傅古义，乃请博士弟子理《尚书》、《春秋》，补廷尉史平亭疑法，奏谳疑事，必先为上分别其原，以扬主之明。言此自天子意，非由有司也。奏事有善则让曰："监掾史所所为也。"(享者，平也，均也。)
又曰：杜周为廷尉。其治大𢽾张汤，而善候伺上所欲，客谓周曰："君为天下决平，不循三尺法，(以三尺竹简书法令律。)专以主意为狱，狱者固如是乎？"周曰："三尺安出哉？前主所是著为律，后主所是疏为令；当时为是，何古之法乎！"至周为廷尉，狱亦益多矣。二千石系者新故相因，不减百馀人。
又曰：王生者，善黄老言，处士也。张释之召居廷中，王生年老，与释之及公卿会，廷中立，王生袜解，顾谓释之："为我系袜！"释之前跪而系之。既退，或让王生曰："何辱张廷尉乎？"王生曰："廷尉方为天下名臣，吾聊使系袜，欲重之。"诸公闻之，贤王生而重张廷尉。
又曰：下邽翟公为廷尉，宾客填门；及免官，门外可设雀罗，复为廷尉，乃署其门曰："一死一生，乃知交情；一贵一贱，交情乃见。"
又曰：文帝初立，闻河南守吴公治为天下第一，故与李斯同邑，乃征吴公为廷尉。
又曰：孔光为廷尉。时定陵侯淳于长坐大逆诛，长少妻乃始等六人皆以长事未发觉时弃去，或更嫁。及长事发，丞相翟方进等议，乃始等于法无以解论。光以为夫妇之道，有义则合，无义则离。乃始或嫁，义已绝，而欲以为妻论杀之，名不正，不当坐。有诏以光议定。
《东观汉记》曰：陈宠为廷尉，有疑狱，辄手笔作议，所活者甚多。
《后汉书》曰：郭躬为廷尉。躬家世掌法，务在宽平，乃条诸重文可从轻者四十一事奏之，事皆施行，著于令。
又曰：郭躬字仲孙。为廷尉正，迁廷尉，家代掌法；子镇自廷尉左监迁廷尉。凡郭氏为廷尉者七人。
《后汉书》曰：杨赐迁廷尉，乃叹曰："昔三后成功，惟殷于人，而咎繇不与焉，盖吝之也。"(吝，耻也。)遂以代非法家固辞。
谢承《后汉书》曰：范延寿，宣帝时为廷尉。时燕赵之间，有三男共娶一妻，生四子，长各求离别；争财分子，至闻于县，县不能决断，谳之于廷尉。于是延寿决之，以为悖逆人伦，比之禽兽生子属其母，以子并付母。尸三男于市，奏免郡太守、令长等无师化之道，天子遂可其言。
又曰：傅贤迁廷尉，素廉正，自掌法，官无私门，宾客公卿宴会，要请不往。自以为贫无以报答其施，常垂念刑法，务从轻；比至断狱，迟回流涕。在位四年，治狱称平。
华峤《后汉书》曰：吴雄字季高，以明法律，断狱平，桓帝时为廷尉。雄子，孙恭，三世相承为廷尉，为法名家。
《汉官仪》曰：光武时，有疑狱，见廷尉曹史张禹，所问辄对，处当详衷，于是册免廷尉，以禹代之。虽越次而授，亦足以厉其臣节也。
《魏志》曰：高柔字文惠，陈留圉人，迁廷尉。顷之，护军营士窦礼近出不还。营以为亡，表言逐捕，没其妻盈及男女为官奴婢。盈连至州府称冤自讼，莫有省者，乃辞诣廷尉。柔问曰："汝何以知夫不亡？"盈垂泣对曰："夫少单，特养一老妪为母，事甚恭谨，又哀儿女，抚视不离，非是轻狡不顾室家者也。"柔重问曰："汝夫不与人怨仇乎？"对曰："夫良善，与人无仇。"又曰："汝夫不与人交钱财乎？"对曰："尝出钱与同营士焦子文，久求不得。"时子文适坐小事系狱，柔乃见子文，问所坐。言次，曰："汝颇曾举人钱否？"子文曰："自以单贫，初不敢举人钱物也。"柔察子文色动，遂曰："汝昔举窦礼钱，何言不举耶？"子文怪之，知事露，应对不次。柔曰："汝已杀礼，便宜早服。"子文于是叩头，具首杀礼本末，埋藏所。柔便遣吏卒丞子文辞往掘，即得尸。诏书复盈母子为平民。班示天下，以礼为戒。
又曰：高柔字文惠，迁廷尉。时猎法甚峻，而宜阳典农刘龟窃于禁内射兔，其功曹张京诣授事言之。帝匿名收龟付狱。柔请告者名，帝大怒曰："刘龟当死，乃敢猎吾禁地，送龟廷尉，廷尉便当考掠，何复请告者名，吾岂妄收龟耶？"柔曰："廷尉，天下之平也，安得以至尊喜怒而毁法乎？"重复为奏，辞旨深切。帝意寝，乃下张京名。即还讯，各当其罪。
又曰：锺毓迁廷尉，听君父已没，臣子得为理谤，及士为侯，其妻不复改嫁，毓所创也。
《晋书》曰：孔坦字君平，迁侍中廷尉，多平正当法，合人情，而时势要自以爱憎为断，坦意不得皆行也。
《晋中兴书》曰：范坚为子常，为廷尉，奏主典吏邵广盗官幔合布四十匹，依律弃市。广息云、宗二人，自没为官奴婢，以赎父。尚书议可，特听。坚驳之曰："此为施一恩于今，开万怨于后。"显宗从之，正广刑。
又曰：王彪之迁廷尉，时永嘉太守谢毅赦后杀郡人周矫，矫从兄球诣州诉冤，扬州刺史殷浩遣从事收毅付廷尉。彪之以球为狱主，身无主爵，非廷尉所料，不肯受，与州相反复，穆帝发诏令受之，彪之又上疏执据。时人云，张释之以来，复见斯事。
《后魏书》曰：崔光韶迁廷尉卿，时秘书监祖莹以赃罪被劾，光韶欲致之重法。太尉城阳王徽、尚书令临淮王彧、吏部尚书李神隽、侍中李彧并势望当时，皆为莹求宽。光韶正色曰："朝贤执事于舜之功，未闻有一，如何反为罪人言乎！"其执意不回如此。
《隋书》曰：文帝时议置六卿，将除大理。卢思道奏曰："省有驾部，寺留太仆；省有刑部，寺除大理，斯则重畜产而贱刑名也。"
又曰：杨注字元度，守大理卿。注视事二日，帝将亲省囚徒。其时系囚二百馀人，注通宵究审，诘朝而奏，曲尽事情，一无遗误，帝甚嘉之。
《唐书·官品志》曰：廷尉卿，梁国初建曰大理。天监元年复改为廷尉，有正、监平三人。元会，廷尉三官与建康三官皆法冠、玄衣、朝服，以监东西中华门；手执方木，长三尺，方一寸，谓之执方。
又曰：郎楚之，武德初为大理卿，与太子少保李纲、侍中陈叔达撰定律令。
又曰：刘德威授大理卿，太宗尝问之曰："近来刑纲稍密，其过安在？"德威奏言："诚在主上，不由臣下。人主好宽则宽，好急则急。律文失入减三等，失出减五等；今则反是，失入则无辜，失出获大罪，所以吏各自爱，竞执深文，非有教使之然，畏罪之所致耳。陛下但舍所急，则宁失不经复行于今日矣。"太宗深然之。
又曰：高宗问大理唐临狱系囚之数，临对曰："见囚五十馀人，惟二人合死。"上闻囚数不多，怡然形于颜色，谓临曰："昔东宫，卿已事朕，朕承大位，卿又居近职。以畴日相委，故授卿此任。然为国之要，在于刑法，刑急则人残，法宽则失罪，务令折中，称朕意焉。"
又曰：张文瓘为大理卿，旬日决遣疑狱四百馀条，其得罪者皆无怨言。文瓘尝有疾，系囚相与设斋以祷焉。寻拜侍中兼太子宾客，大理囚一时恸哭，其得人心如此。
又曰：大理卿袁仁敬暴卒，系囚闻之，皆恸哭悲歌，曰："天不恤冤人兮，何夺我慈亲兮！有理无申兮，痛哉安诉陈兮！"
又曰：龙朔二年，改大理卿为详刑寺正卿。
《唐新语》曰：唐临为大理卿，初莅职，断一死囚。先时坐死者十馀人，皆它官所断。会太宗幸寺，亲录囚徒，它官所断囚皆称冤不已；临所断者，默而无言。太宗怪之，问其故，囚对曰："唐卿断臣必不枉滥，所以绝意。"太宗叹息久之曰："为狱固当若是。"囚遂见原。
《五代史·后唐书》曰：长兴二年八月，敕令后大理寺官员宜同台省官例升进，其法直官比礼直官任任使。
《会稽典录》曰：盛吉字君达，为廷尉。性多哀怜，其妻谓吉曰："君为天下执法，不可使人一滥罪殃及子孙。"其囚无胤嗣者，令其妻妾得入，使有遗类。视事十二年，天下称有恩。
又曰：董昆字文通，馀姚人也。迁廷尉卿，持法清峻，不发私书。
又曰：盛吉拜迁尉，吉性多仁恩，务在哀矜。每至冬日，罪囚当断，其妻执烛，吉手执丹笔，夫妻相向垂泣。
《会稽后贤记》曰：孔坦迁廷尉卿，狱多囚系，坦到官，躬执辞状，口辨曲直，小大以情，不加楚挞。每台司录狱，无所顾问，皆面决当时之事。
《天文录》曰：平星主建廷，平主天下之狱事，若今廷尉之象。故《星赞》曰："平星执法，正纲纪也。"
《文子》曰：皋陶喑为大理，天下无虐刑，有贵乎言者也。
《说苑》曰：楚令尹子文之族有干法者，廷理拘之，闻其令尹之族也而释之，子文召廷理而责之，遂致其族人于廷理曰："不是刑，吾将死！"廷理惧，遂刑其族人。成王闻之，不及履而至于子文之室，曰："寡人幼小，置廷理其人，以违夫子之意。"于是黜廷理而尊子文之意，反内政。
《新序》曰：楚昭王时，石奢为理，有杀人者，奢追之，则其父也。奢曰："以父成政，不孝也。不行君法，非忠也。"遂刎颈而死。
挚虞《新礼仪》曰：故事，祀皋陶于廷尉寺，祀以社日，新礼改以孟秋之月，以应秋。
○大理少卿
《后魏职令》曰：廷尉少卿第四品上，第二清，用思理平断、明刑识法者。
《北齐书》曰：宋世轨为廷尉少卿，时大理正苏珍之亦以平干知名，寺中为之语曰："决定嫌疑苏珍之，视表见里宋世轨。"谓之寺中二绝。卒官廷尉御史，诸囚皆哭曰："宋廷尉死，我等岂有生路也？"
《隋书》曰：赵绰为大理少卿，侍郎辛亶尝衣绯裈，俗云利于官，文帝以为厌蛊，将斩之。绰曰："据法不当死，臣不敢奉诏。"上怒甚，令斩绰。绰解衣当斩，上使人问曰："竟如何？"绰曰："执法不敢惜死！"上良久乃释之。他日又令斩二人，绰曰："此人坐当杖，杀之非法。"上曰："不关卿事。"绰曰："陛下置臣法司，欲误杀人，岂得不关臣事！"上曰："撼大木不动者，当退。"绰曰："臣冀感天心，何论大木！"上乃止。时薛胄为大理卿，胄断狱以情，而绰守法，俱为称职。
又曰：源师，炀帝即位，拜大理少卿。帝在显仁宫，敕宫外卫士不得辄离所守。有一主帅，私令卫士出外，帝付大理绳之。师据律奏徒，帝令斩之，师奏曰："此人罪诚难恕，若陛下初便杀之，自可不问文墨，既付有司，议归恒典，脱宿卫近侍者更有此犯，将何以加之？"帝乃止。
《唐新语》曰：太宗尝谓侍臣曰："大理之职，人命所悬，当须妙选正人，用心存法，无过戴胄者，乃以为大理少卿。"
又曰：徐有功迁司刑少卿，时周兴、来俊臣等罗告天下，衣冠遇族者数千百家。有功居司刑，平反者不可胜纪，时人方之于定国。
○大理正
《六典》曰：大理正掌参议刑狱、详正科条之事。凡六丞断罪不当，则以法正之。
《礼记》曰：成狱辞史以狱成告于正，正听之。郑玄注云：于《周礼》乡师之属，今汉有正、平、丞，秦所置也。
《东观汉记》曰：何敞字比干，迁廷尉正。张汤为廷尉，以残酷见任，增饰法律，敞尝争之，存者千数。
《后汉书》曰：黄霸字次公。宣帝在人间时，知百姓苦。吏闻霸理法平，召为廷尉正。及夏侯胜非议下廷尉狱，霸从胜受《尚书》。
谢承《后汉书》曰：陈琳字伯真。桥玄表琳明律令，征拜廷尉正。
《魏志》曰：司马芝，字子华，迁大理正。有盗官练置都厕上者，吏疑女工，收以付狱。芝曰："夫刑罪之失，失在苛暴。今赃物先得而后讯其辞，若不胜掠，或至诬服。诬服之情，不可以折狱。且简而易从，大人之化也。不失有罪，庸世之治耳。今宥所疑，以隆易从之义，不亦可乎！"太祖从其议。
《晋书》曰：江统字元应，为廷尉正，作三刑议。
又曰：廷尉三官通视南台，持书旧尚书郎下迁，梁制，服獬豸冠、介帻、皂衣、铜印、墨绶。
《晋中兴书》曰：顾荣字彦先，入洛以南土秀望，累迁廷尉正。
《南史》曰：顾协少清介，有志操。初为迁尉正，冬服单薄，寺卿蔡法度欲解褐与之，惮其清严，不敢发口，谓人曰："我愿解身上襦与顾郎，顾郎难衣食者，竟不敢以遗之。"
○大理丞
《六典》曰：大理丞掌分判寺事。凡有犯，皆据其本状以正刑名。徒已上，各呼囚与其家属，告以罪名，问其伏款；不伏，则听自理。
《唐书》曰：杜景佺、徐有功为司刑丞，与来俊臣、侯思止同理狱，人称之曰："遇徐、杜必生，遇来、侯必死。"
《唐新语》曰：李日知为司刑丞，尝免一死囚；少卿胡元礼异判杀之，与日知往复至于再三。元礼怒，遣府史谓日知曰："元礼不离刑曹，此囚无不死法。"竟以两闻，日知果直。
○廷尉监
《汉书》曰：邴吉字少卿，稍迁廷尉监，治巫蛊。
谢承《后汉书》曰：陈咸字子威，为廷尉监，执狱多恩，议人常从轻，比多所全活，皆称其恩。
《晋起居注》曰：迁尉监陆鸾上表求增筑讯堂，图画先贤像，诏许之。
○廷尉评
《六典》曰：大理评事掌出使推按。凡承制而出推长吏，据状合停务及禁锢者，先请鱼书以往，据所受之状鞫而书之。若词有反复，不能首实者，则依法栲之。凡大理断狱，皆连署焉。
《汉书》曰：宣帝诏曰："今遣廷吏与郡鞫狱，任轻禄薄，其为置廷平，员四人，其务平之！"涿郡太守郑昌上言曰："圣王立法明刑者，非以为理，救衰乱之起也。今明主躬垂明听，不置廷平，狱将自正；若开后嗣，不若删定律令。律令一定，愚人知所避就，奸吏无弄。今不正其本，而置廷平以理其末，政衰德怠，则廷平将摇权而为乱首也。"宣帝始置左右平。而《三辅决录》注云："何比干汉武时为廷尉右平，谬矣！"
又曰：马宫字游卿，行能高洁，迁廷尉平。
又《百官表》曰：宣帝地节三年初，置左右平四人，秩六百石。
《晋中兴书》曰：顾荣字彦先，迁廷尉平。时赵王伦欲诛淮南王允官属，下廷尉议罪。荣具明刑理，不宜广滥。伦意解，赖荣济者甚众。
《隋书》曰：廷尉平，置一人，第六品下。后改为评事。
《唐新语》曰：敬昭道为大理评事。时沂州有反者，诖误坐者四百馀人，将隶于司农。未即路，系在州狱，昭道援赦文判而免之。时宰相责大理"奈何免反人家口？"大理群官失色，引昭道以见，执政怒而责之，昭道曰："赦云：见禁囚徒，反者家口系在州狱，此即见禁也。"反复诘对，至于五六执政无以夺之，诖误者悉免。
《三辅决录注》曰：茂陵何比干汉武时，丞相公孙弘举为廷尉右平，狱无冤民，号曰何公。
