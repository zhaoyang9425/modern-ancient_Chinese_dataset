○公主下
《唐书》：窦抗，母隋文帝万安公主。抗在隋以帝甥甚见崇宠。文帝幸其第，命抗及公主酣宴，如家人之礼也。
又曰：隋炀帝至雁门，为突厥所围，萧瑀进谋曰："臣闻始毕托校猎至此，义成公主初不知其有违背之心。且在蕃夷俗，可贺敦知兵马事。昔汉高祖解平城围，乃是阏氏之力。况义成以帝女为妻，必恃大国之援。若发一单使以告义成，假使无益，事亦无损。"炀帝从之，发使诣可贺敦谕旨。俄而突厥解围而去，于后获其谍人，云：义成公主遣使告急于始毕，称北方有警，由是突厥解围，盖义成公主之助也。
又曰：凡公主封，有以国名者，鄎国、代国、霍国是也；有以郡名者，平阳、宣阳、东阳是也；有以美名者，太平、乐安、长宁是也。唯玄宗之女，皆以美名名之。
又曰：高祖平阳公主起义兵。公主于鄠县庄散家资，招引山中亡命，得数百人，以应高祖。略地至盩厔、武功、始平，皆下间之。每申明法令，禁兵士无得侵掠，故远近奔赴者甚众，得兵七万人。公主遣使以闻，使者至，高祖大悦。及义军渡河，公主引精兵万馀与太宗会于渭北，与其驸马柴绍各置幕府，营中号为娘子军。京城平，封为平阳公主，以独有功，每赏赐异于他主。及薨，谥曰昭。
又曰：窦诞，窦抗第三子也。尚高祖女襄阳公主。窦氏自武德至今，再为外戚，尚主者八人，女为王妃六人，唐世贵盛，莫与为比。
又曰：房玄龄之子遗爱，尚高阳公主。玄龄病，上表谏征辽。太宗见表，谓玄龄子妇高阳公主曰："此人危惙如此，尚能忧我国家。"
又曰：房遗爱尚太宗女高阳公主，拜驸马都尉。初，主有宠于太宗，遗爱既骄恣，谋黜遗直而夺其封爵。水徽中，诬告遗直无礼于己。高宗令长孙无忌鞫其事，因得公主与遗爱谋反之状。遗爱伏诛，公主赐自尽。
又曰：杜如晦之子荷，以功臣子尚城阳公主，赐爵襄阳郡公，授尚乘奉御。贞观中，与太子承干谋反，坐斩。
又曰：高士廉子以履行尚太宗女东阳公主，拜驸马都尉。遭父艰，居丧以孝闻。太宗手诏敦谕曰："古人立孝，毁不灭身。闻卿绝粒，殊乖大礼，幸抑摧裂之情，割伤生之累。"俄起为卫尉卿。
又曰：萧瑀子锐，尚太宗襄城公主。公主雅有礼度，太宗每令诸公主，凡厥所为，皆视其楷则。又令所司别为营第，公主辞曰："妇人事舅姑如事父母，若居处不同，则定省多阙。"再三固让，乃止。
又曰：王珪子敬直，尚南平公主。礼有妇见舅姑之仪，自近代公主出降，此礼皆废。珪曰："今主上钦明，动循法制。吾受公主谒见，岂为身荣，所以成国家之美耳。"遂与其妻就位而坐，令公主亲执笄，行盥馈之道，礼成而退。是后公主下降有舅姑者，皆备妇礼，自珪始也。
又曰：贞观中，长乐公主出降，太宗以皇后所生，敕有司资送倍于永嘉长公主。秘书监魏征谏曰："不可。昔汉明帝欲封其子，云我子岂得与先帝子等，可半楚淮阳。前史以为美谈。天子姊妹为长公主，天子之女为公主，既加长字，即是有所尊崇。或可情有浅深，无容礼有逾越。"上然其言。
又曰：太平公主，高宗少女。以则天所生，特承恩宠。初，永隆年降驸马薛绍。绍，垂拱中被诬告与诸王连谋诛死，则天乃杀武攸暨之妻以配主焉。公主丰硕，方额广颐，多权略，则天以为类己，每预谋议。神龙年，诛张易之有谋，进号镇国太平公主，赏赐不可胜纪。二年，置公主府。时中宗韦后、上宫昭容用事，皆以为智谋不及公主，甚惮之。公主日益豪横。唐隆元年，玄宗清内难，公主又预其谋，令男崇简从之，与玄宗尊立睿宗。公主频著大勋，益尊重，加实封五千户，通前一万户。每入奏事，坐语移日，所言皆听，军国大政，事必参决。如不朝谒，即宰臣就第，议其可否。公主由是骄恣，田园遍于近甸，贷殖流于江淮。公主惧玄宗英武，乃连结将相，专谋异计。时宰相七人，五出公主门。光天二年，玄宗渐危逼，乃勒兵诛其党萧至忠等。公主遁入山寺，数日方出，赐死于家。籍其家，财货山积，珍奇宝物，侔于御府。
又曰：唐隆元年，敕："公主置府，近有敕总停，太平公主有崇保社稷功，其镇国太平公主府即宜依旧。"酸枣县袁楚客奏记于中书令魏元忠曰："女有内，男有外，男女有别，刚柔分矣。中外斯隔，阴阳著矣。岂可相滥哉！然而幕府者，丈夫之职，非妇人之事。今诸公主并开府建僚，崇置官秩，若以女处男职，所谓长阴而抑阳也。而望阴阳不僣，风雨不爽，其可得乎！窃谓非致远之计，乖久安之策。《书》曰：'事不师古，以克永世，匪说攸闻。'此之谓也，君侯不正，谁正之哉？"
又曰：安乐公主，韦后所生。初，中宗迁于房州，欲及州境，生于路次。性惠敏，容质秀绝。中宗、韦后爱宠日深，恣其所欲，奏请无不允许。恃宠骄纵，权倾天下，自王侯宰相以下，除拜多出其门。所营第宅并造安乐佛寺，拟于宫掖。城西造定昆池于庄，延袤数里。出降之时，以皇后仗发于宫中，中宗与韦后御安福门观之。及韦庶人败，与驸马武延秀皆斩之。追贬为悖逆庶人。
又曰：武延秀，承嗣之第子也。时武崇训为安乐公主婿，即延秀之从父兄也，数引至主第。延秀久陷蕃中，解突厥语，常于主第唱突厥歌，作胡旋舞，有姿媚，主甚喜。及崇训死，延秀得幸，尚主。拜席日，授太常卿、兼右卫将军、驸马都尉。
又曰：大中二年，以起居郎、驸马都尉郑颢尚万寿公主，诏曰："女人之德，雅合慎修，严奉舅姑，夙夜勤事，此妇之节也。先王制礼，贵贱同遵。既已下嫁臣僚，仪则须依古典，万寿公主妇礼宜依士庶。"
又曰：弘化公主，宗室女。贞观十三年，降吐谷浑慕容诸葛钵。
又曰：文成公主，宗室女。贞观十五年，封降于吐蕃赞普弄赞，命礼部尚书、江夏王道宗送之。弄赞亲迎于河源，见主人，子婿之礼甚谨。叹大国服饰礼仪之美，俯仰有愧沮之色，谓所亲曰："我祖父未有通婚大国者，今我得尚大唐公主。当筑一城，以夸示后世。"仍遣酋豪子弟，请入国学以习《诗》、《书》，从之。
又曰：贞元三年，遣回纥使合厥将军归其国。初，合厥将其君命，请婚于我，上许以咸安公主嫁之，命公主见合阙于麟德殿，且命赍公主画图就示可汗，以马价绢五万匹还之，许其互市而去。以殿中监、嗣王湛然为送咸安公主使，仍兼婚礼使。四年，回纥公主兼使者至自本蕃，上御延喜门，禁妇人及车舆观者。时回纥可汗喜于和亲，其礼甚恭，乃上言曰："昔为兄弟，今即子婿。子婿，半子也。彼犹父，此犹子，父若患于西戎，子当遣兵除之。"
又曰：太和公主，长庆元年封为公主，册为回纥可敦，出降爱登里逻骨没密施合毗伽保义可汗。初，保义可汗既立，遣使求婚，遂封第九妹为永安公主，将以降嫁。其年，保义可汗卒，册九姓回鹘为崇德可汗。五月，遣使迎请所许嫁公主，朝廷封第五妹为太和公主以降今回纥焉。虽狄人固请永安而终不许，故命中书舍人王起就鸿胪寺以宣喻焉。
《列仙传》曰：朱仲，会稽市贩珠人。高后募三寸珠，乃诣阙上之，珠好过度，赐五百金。鲁元公主私以七百金从仲求珠，献四寸之珠。
又曰：萧史善吹箫，教秦穆公女作凤声。公为作凤台，令夫妻止其上。一旦，皆随凤飞去。
《荀氏家传》曰：荀羡，字令则。年十五，拟国婚之选，君不欲连姻帝室，乃远遁长沙。监司追寻不获已，遂尚寻阳公主。
《世说》曰：桓武平蜀，以李势女为妾，有宠，尝着斋后。温尚南康长公主，主始不知之，既闻，乃伺温不在，率数十婢拔白刃往李所，故欲斫之。见李梳头，发垂委地，姿貌端丽，乃徐下地结发，敛手向主曰："国破家亡，以至今日，若能见杀，实犹生之年。"神色闲正，辞气凄惋，主于是掷刀，前抱之曰："阿姊，我见汝不能不怜，何况老奴！"遂善遇之。
《风俗通》曰：列侯尚公主，国人尚公主，以妻制夫，阳屈于阴尔。
《汉武帝集柏梁诗》曰：左九嫔作《万年公主诔》曰："赫赫京师，河洛所经。阴精发曜，降兹淑灵。笃生公主，诞膺休祯。秀出紫曒，日晖月明。红颜须发，金质玉形。"
○驸马
《汉书》曰：驸马都尉，掌驸马。(驸马，非正驾车皆为副马。一曰：附，近也，疾也。)
又《百官公卿表》曰：汉武元鼎二年，置三都尉，驸马、奉车，掌御乘舆；车骑都尉，掌羽林从骑。并无员，或以侍中、常侍、卿尹、校尉左迁为之。
《汉旧仪》曰：驸马都尉，掌骑从，武帝置，秩比二千石
《蜀志》曰：诸葛瞻，字思远。建兴十二年，亮出武功，与兄瑾书曰："瞻已今年八岁，聪惠可爱，嫌其早成，恐不为重器耳。"十七，尚公主，拜驸马都尉。
《宋书》曰：江𢽾，字叔文。母宋文帝女淮阳公主。幼以戚属召见，孝武谓谢庄曰："此小儿方当为名器。"少有美誉，尚孝武女临江公主，拜驸马都尉。为丹阳丞时，袁粲为尹，见𢽾，叹曰："风流不坠，正在江郎。"数与宴赏，留连日夜。
《齐书》曰：王暕，字思晦。年数岁而风神警拔，有成人之度。时祖俭作宰相，宾客盈门，见暕，曰："公才公望，复在此矣。"弱冠，选尚淮南长公主，拜驸马都尉。
《梁书》曰：袁枢博学，明悉旧典。初，陈武帝长女永嗣公主先适陈留太守钱蒇，生子岊，主及岊并卒于梁时。武帝受命，唯主追封。至是将葬，尚书请议加蒇驸马都尉，并赠岊官。枢议曰："昔王姬下嫁，必适诸侯。同姓为主，闻于《公羊》之说；车服不系，显于诗人之篇。汉氏初兴，列侯尚主，自斯以后，降嫔素族。驸马都尉，置由汉武，或以假诸功臣，或以加于戚属。是以魏曹植表驸马、奉车取为一号。《齐职仪》曰：'凡尚公主，必拜驸马都尉，魏、晋以来，因为瞻准。'盖以王姬之重，庶姓之轻，若不加其等级，宁可合卺而酳，所以假驸马之位，乃配于皇女也。今公主早薨，伉俪已绝，既无礼数致疑，何须驸马之授，案杜预尚晋宣帝第二女，晋武践祚而主已亡，泰始中，追赠公主，元凯无复驸马之号。梁文帝女新安穆公主早薨，天监初，王氏无追拜之事。远近二例，足以校明，无劳此授。宜追赠亭侯。"时以议为当。
《后魏书》曰：陆昕之风望端雅，尚献文女常山公主，拜驸马都尉。
又曰：冯诞，字子正。与高祖同岁，幼侍书学，特蒙亲待。尚高祖妹安乐公主，拜驸马都尉。高祖宠诞，同舆而载，同按而食，同席而坐。
又曰：宿石，高宗时为中散。尝从猎，高祖亲欲射虎，石叩马而谏，引高宗至原上。后虎腾跃杀人。诏曰："石为忠臣，而控马切谏，免虎之害。后有犯罪，宥而勿治。"尚上谷公主，拜驸马都尉。
又曰：万安国，代人。父振，尚高阳公主，拜驸马都尉，迁散骑常侍、冯翊公。安国少明敏，有姿貌。以国甥复尚河南公主，拜驸马都尉，迁散骑常侍。显祖特亲宠之，与同卧起，为立第宅，赏赐至钜万，超拜大司马、大将军，封安成王。
《唐书》曰：文宗俭素，召驸马都尉韦处仁入见，巾夹罗巾以进，上谓曰："本慕卿门户清素，故俯从选尚。如此巾服，从他诸戚为之，卿不须为也。"
又《官品志》曰：驸马、奉车、车骑三都尉，并无员，驸马以加尚公主者，无班秩。
《语林》曰：何晏，字平叔。以主婿拜驸马都尉。美姿仪，帝每疑其傅粉，后夏月赐以汤饼，大汗出，以朱衣自拭之，尤皎然。
