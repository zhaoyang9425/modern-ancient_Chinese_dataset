○征伐上
《释名》曰：伐，豁也，所向莫敢当前，豁然破散也。
《易》曰：高宗伐鬼方，三年克之。
《书》曰：葛伯仇饷汤，初征自葛。东征西夷怨，南征北狄怨。曰："奚独后予？"
又曰：惟十有一年，武王伐殷。一月戊午，师渡孟津。
《诗》曰：《东山》，周公东征也。我徂东山，慆慆不归。昔我往矣，杨柳依依。今我来思，雨雪霏霏。
又曰：《六月》，宣王北伐也。六月栖栖，戎车既饰。四牡骙骙，载是常服。薄伐猃狁，以奏肤功。有严有翼，共武之服。
又曰：《采芑》宣王南征也。蠢尔蛮荆，大邦为柔。
又曰：赫赫南仲，薄伐西戎。
又曰：浩浩昊天，不骏其德。降丧饥馑，斩伐四国。
又曰：笃生武王，保祐命尔，燮伐大商。(燮，和也。)
又曰：维师尚父，时维鹰扬，谅彼武王。肆伐大商，会朝清明。(肆，疾也。)
又曰：《文王有声》继伐也。武王能广文王之声，卒其伐功也。
又曰：挞彼殷武，奋伐荆楚。罙入其阻，褒荆之旅。(《传》云：罙，深也。笺云：有钟鼓曰伐。冞，冒也。殷道衰而楚人叛商宗挞，然奋扬威武出兵伐之也。)
《礼记》曰：吴侵陈，斩祀杀厉。(祀神谓有屋树者。厉，疾病。)师还出境，陈太宰嚭使于师。夫差谓行人仪曰："是夫也，多善言，盍尝问焉？师必有名，人之称斯师者则谓之何？"(太宰、行人，官名。)太宰嚭曰："古之侵伐者，不斩祀，不杀厉，不获二毛。(获，犹系虏之人。二毛，发鬓斑白者。)今斯师也，杀厉与？其不谓之杀厉之师与？"(欲微切之，故其言似若不审也。)曰："反尔地，归尔子，则谓之何？"曰："君王讨毙邑之罪，又矜而赦之，师与有无名者也。"(又微之，终其意也。吴、楚、晋号称王。)
《周礼》曰：大司马之职，以九伐之法正邦国：冯弱犯寡，则眚之；贼贤害民，则伐之；暴内侵外，则墠之；野荒民散，则削之；负固不服，则侵之；贼杀其亲，则正之；犯令侵政，则杜之；放杀其君，则残之；外内乱，鸟兽行，则灭之。
《大戴礼》曰：明主之所征，必道之所废者也。彼废道而不行，然后诛其君，改其政，吊其民，而不夺其财也。故曰明主之征也，犹时雨也，至则民说。
《左传》曰：夏，郑人侵许。凡师有锺鼓曰伐，无曰侵，轻曰袭。
又曰：吴子诸樊伐楚，门于巢。(巩巢门也。)巢牛臣曰："吴王勇而轻，若启之，将亲门。我获射之，必殪。(殪，死。)是君也，疆其少安！"吴子门焉，牛臣隐于短墙以射之，卒。
又曰：晋师伐楚至于邲，楚师出阵。楚将孙叔敖曰："进之。宁我薄人，无人薄我。《诗》云："元戎十乘，以先启行。"先人也。(元戎，戎车在前军。言王者军行必有戎车十乘，在前开道，先人为备御之也。)《军志》曰："先人有夺人之心，薄之也。"(夺，敌战也。)遂疾进师，车骑卒奔，乘晋师。荀林父不知所为，鼓于军中曰："先济者有赏。"中军、下军争舟，舟中之指可掬也。(两手曰掬。)下军裨将赵婴齐使其徒先具舟于河，故败而先济。
又曰：晋伐齐，齐侯驾，将走邮棠。(邮棠，齐邑。邮，羽求切。)太子与郭荣扣马，(太子，光也。荣，齐大夫。)曰：师速而疾，略也。(言欲行略其地，无久攻意。)将退矣，君何惧焉！且社稷之主，轻则失众。君必待之。"将犯之，太子抽剑断鞅，乃止。于是，晋师东侵至潍，南及沂。(齐侯纳太子谏，故获不败也。)
又曰：郑伯侵陈，大获。往岁，郑伯请成于陈，(成，平。)陈不许。五父谏曰："亲仁善邻，国之宝也。君其许郑。"(陈，公也。)陈侯曰："宋、卫实难，(可畏难也。)郑何能为？"遂不许。君子曰："善不可失，恶不可长，其陈桓公之谓乎！长恶不悛，从自及也。虽欲救之，其将能乎？"
又曰：齐君之无道也。兴师而伐远，方会之。
又曰：君姑修政而亲兄弟之国，庶免于难。隋侯惧而修政，楚不敢伐。
又曰：初，北戎病齐，诸侯救之。郑公子忽有功焉。齐人饩诸侯，使鲁次之以周班，后郑，郑人怒，请师于齐。齐人以卫师助之，故不称侵伐。
又曰：吴伐郯，郯成。季文子曰："中国不振旅，蛮夷入伐，而莫之或恤。"
又曰：晋侯复假道于虞以伐虢。宫之奇谏曰："虢，虞之表。虢亡，虞必从之。晋不可启，寇不可玩，一之为甚，其可再乎？(谓二年假晋道伐夏阳也。)谚所谓'辅车相依，唇亡齿寒'者，其虞、虢之谓也。"(辅，颊辅。车，牙车也。)公不听，后遂为晋所灭。
又曰：晋侯使太子申生伐东山皋落氏。衣之偏衣，佩之金玦。先友曰："衣身之偏，握兵之要，又何患焉！"狐突曰："尨凉冬杀，金寒玦离，胡可恃也？"里克曰："师在制命而已，禀命则不威，专命则不孝，将焉用之也。"
又：齐侯伐楚，楚使与师言曰："君处北海，寡人处南尔，惟是风马牛不相及也。不虞君之涉吾地，何故也？"管仲对曰："昔召康公命我先君太公曰：五侯九伯，汝实征之。赐我先君履，东至于海，西至于河，南至于穆陵，北至于无棣。尔贡苞茅不入，王祭不供，寡人是征。昭王南征不复，寡人是问。"对曰："贡之不入，敢不供给？昭王之不复，君其问诸水滨。"
又曰：卫人以燕师伐郑。郑祭足、原繁、泄驾以三军军其前，曼伯与子元潜军军其后。燕人畏郑三军而不虞制人。君子曰："不备不虞，不可以师。"
又曰：十年，公会郑伯伐宋。壬申，公败宋师于菅。庚午，郑师入郜；辛未，归于我。(郑伯后期，而公独败宋师，故郑伯独进兵以入郜。入而不贪，命鲁取之，推功上爵，让以自赞也。)君子谓郑庄公曰："于是乎可谓正矣。以王命讨不庭，不贪其土以劳王爵。"
又曰：卫大旱，宁庄子曰："周饥克殷而年丰，今邢方无道，诸侯无伯，(伯，长也。)天其或者欲使卫讨邢乎？"从之，师兴而雨。
又曰：公伐邾，取须句。公卑邾，不设备而御之。(卑，小也。)臧文仲曰："国无小，不可易也。蜂虿有毒，而况国乎？"弗听。及邾，战于升陉，我师败绩。
又曰：楚子以诸侯伐吴。使屈申围朱方，(朱方，吴邑，庆封所封也。屈申，屈荡之子也。)克之。执庆封而尽灭其族。(庆封以襄二十八年奔吴也。)将戮庆封。椒举曰："臣闻无瑕者可以戮人。其肯从于戮乎？"(言不肯默而从戮也。)王不听，负之斧钺，以徇于诸侯，使言曰："无或如齐庆封，弑其君，而弱其孤，以盟其大夫。"(齐崔杼弑其君，庆封其党也，故以弑君罪责之。)庆封曰："无或如楚恭王之庶子围，弑其君兄之子麇而代之，以盟诸侯。"王使速杀之。
又曰：四月，郑人侵卫牧，(牧卫邑也。《经》书夏四月葬卫桓公。今《传》直言夏而更以四月附郑人侵卫牧者于下事宜得月以明事之先后，故不复备举《经》文也。)以报东门之役。(东门役在四年。)
又曰：秋，卫伐邢以报免有之役。(邢不速退，所以独见伐也。)
又曰：夏，赵盾救焦，遂自阴地，有诸侯之师侵郑，以报大棘之役。
又曰：晋荀息请屈产之乘与垂棘之璧，假道于虞以伐虢。公曰："是吾宝也。"对曰："若得道于虞，犹外府也。"公曰："宫之奇在。"对曰："宫之奇为人懦，不能强谏，且少长于君，君昵之。虽谏，将不听。"乃使荀息假道于虞，曰："冀为不道，入自颠𫐉，伐鄍三门。冀之既病，则亦惟君故。今虢为不道，保于逆旅，侵獘邑之南鄙。敢请假道以请罪于虢。"虞公许之。
又曰：晋侯伐曹，假道于卫。(曹在卫东故也。)卫人不许，还自南，河济，(从汲郡南度，出卫南而东也。)侵曹伐卫。
《公羊传》曰：及郑师伐宋。丁未，战于宋。战，不言伐何？避嫌也。
又曰：二月，公侵宋。曷为或言侵、或言伐？粗者曰侵，精者曰伐。(注云：精，犹精密也。推兵入境伐击之益深，用意稍精密者也。)
《论语》曰：孔子曰："天下有道，则礼乐征伐自天子出。"
又曰：季氏将伐颛臾。冉有曰："今夫颛臾，固而近于费。今不取，后世必为子孙忧。"孔子曰："求！君子疾夫远人不服而不能来也，邦分崩离析而不能守也，而谋动干戈于邦内。吾恐季孙之忧，不在颛臾，而在萧墙之内也。"
《韩诗外传》曰：楚王欲伐晋，告士大夫有谏者死。叔敖曰："臣园中有榆，榆上有蝉，蝉方奋翼悲鸣，不知螳螂在其后，欲获而食之，螳螂取蝉，不知黄雀在其后。"
又曰：修武属河内，本殷之宁邑。武王伐纣，勒兵于宁，改曰"修武"，今怀州也。
《家语》曰：孔子言于定公曰："大夫家无藏甲，邑无百雉之城，(高丈长丈曰堵，三堵曰雉。)古之制也。今三家过制，请皆损之。"乃使季氏宰仲由隳三都。叔孙辄不得意于季氏，因费宰公不狃率费人以袭鲁，攻之入，及台侧，孔子命申句须、乐颀勒士众下伐之。费人北，遂隳之。强公室，弱私家，尊君卑臣，政化大行。
又曰：孔子曰："明王之征，犹时雨之降。行地弥博，得亲弥众，是还师于衽席之上也。"
《国语》曰：吴伐越，越王勾践请嫡女执箕帚，嫡男奉盥匜，(匜，沃盥器也。)以随诸御；春秋贡献，不懈于王府。吴王曰："吾将许越成。"申胥谏曰：(申胥，楚臣伍胥。)"不可许也。大夫种勇而善谋，将还玩吴国于股掌之上，以得其志。"吴王不听，乃许盟。将伐齐，申胥谏曰："越之在吴，犹人有腹心之疾。今非越是图，而齐、鲁为忧。夫齐、鲁譬诸疾，疥癣也，岂能涉江、淮与我争此地哉？"王弗听。
又曰：谋甫谏曰："不可。先王之于民，懋正其德而厚其性，阜其财求，利其器用，明利害之乡，以文修之，使务利而避害，怀德而畏威，故能保世以滋大。昔我先王后稷，以服事虞夏。及夏之衰也。弃稷不务，我先王不窋用失其官，而自窜于戎狄之间，不敢怠业，时序其德，纂修其绪，修其训典，朝夕恪勤，守以惇笃，奉以忠信，弈世载德，不忝前人。至于武王，昭前人之光明而加之以慈和，事神保民，莫不欣喜。商王帝辛，大恶于民。庶民不忍，欣戴武王，以致戎于商牧。是先王非务武也，勤恤民隐而除其害也。夫先王之制；邦内甸服，国外侯服，侯、卫宾服，夷蛮要服，戎翟荒服。甸服者祭，侯服者祀，宾服者享，要服者贡，荒服者王。日祭、月祀、时享、岁贡、终王。先王之训也，有不祭则修意，有不祀则修言，有不享则修文，有不贡则修名，有不王则修德，序成而又不至则修刑。于是乎有刑不祭，伐不祀，征不享，让不贡，告不王。于是乎有刑罚之辟，有攻伐之兵，有征讨之备，有威让之令，有文告之辞。布令陈辞而又不至，则又增修其德，无勤民于远矣。是以近无不至，远无不服。今自大毕、伯仕之终也，大戎氏以其职来王，天子曰：'予必以不享征之，且观之兵。'其无乃废先王之训，而王几顿也。吾闻夫犬戎树惇，率旧德而守终纯，固其有以御我矣。"王不听，遂征之，得四白狼、四白鹿以归。自是荒服者不至。
又曰：文公即位二年，欲用其民，(用，其征伐。)子犯曰："民未知义，(未知尊上之义。)盍纳天子以示之义？"(时天子以子带之难在郑地汜。)乃纳襄王于周。公曰："可矣乎？"对曰："民未知信。"乃伐原。(谓信上令以五日之粮，粮尽不降命去之。)曰："可矣乎？"对曰："民未知礼，盍大搜，备师尚礼以示之？"(搜所以明尊卑、顺少长、习威仪也。)乃大搜于被庐。(被庐，晋地。)作三军。使郤縠将中军，以为大政，(大掌国政。)郄溱佐之。子犯曰："可矣。"(可用也。)遂伐曹、卫，出谷戍，释宋围，败楚师于城濮。于是乎遂伯。(谷，齐地也。)
《战国策》曰：赵且伐燕。苏代谓燕惠王曰："今者臣来，过易水，见蚌方出曝，而鹬啄其肉，蚌合而钳其喙。鹬曰：'今日不雨，明日不雨，即有蚌脯。'蚌亦曰：'今日不出，明日不出，必有死鹬。'两者不能相舍，而渔者并擒之。今赵且伐燕，不相支，以弊大众，臣恐强秦之为渔父也！大王熟计之。"惠王曰："善。"乃止。
又曰：苏秦谓秦惠王曰："战车万乘，奋击百万，可并并诸侯，吞天下，称帝而治。愿大王少留意，臣请奏其郊。"王曰："寡人闻：毛羽不丰满，不可以高飞；文章不成者，不可以诛罚；道德不厚者，不可以使民；政教不顺者，不可以烦大臣。"秦曰："臣固疑大王不能用也。昔者神农伐蒲逐，黄帝伐涿鹿，尧伐欢兜，舜伐三苗，禹伐共工，汤伐有夏，文王伐崇，武王伐纣，齐王战而伯天下。由此观之，罔有不战者也。夫五帝三王五伯、明主贤君，常欲坐而致之。其势不能，故以战续之。宽则两军自攻，迫则杖戟相踵，兵胜于外，义强于内，威在于上，民伏于下。今欲并天下，陵万乘，黜敌国，制海内，臣诸侯，非兵不可。"
