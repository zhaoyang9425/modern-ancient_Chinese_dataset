○奉使中
《后汉书》曰：伏湛子隆，字伯文，少以节操立名。当时张步兄弟各拥强兵，据有齐地。拜隆为太中大夫，持节使青、徐招降。张步等五校尉皆降。其冬，拜隆为光禄大夫。复使于步，皆招怀绥辑，多来附隆。帝嘉其功，以比之郦生，即拜步为东莱太守。刘永复遣使立步为齐王，步贪受王爵，犹与未决。隆晓譬曰："高祖与天下约，非刘氏不王，今可得为十万户侯耳！"步欲留隆与共守二州，隆不听，求得反命，步不从，乃执隆。隆遣间使上书曰："臣隆奉使无状，(言罪大也。)受执凶逆。虽在困厄，授命不顾。又吏人知步反叛，心不附之，愿以时进兵，无以臣隆为念也。臣隆得生归阙庭，受诛于有司，此其大愿。若令没身寇手，以父母兄弟长累陛下。陛下与皇后、太子永享万国，与天无极！"帝得隆奏，召其父湛，流涕以示之，曰："隆可谓有苏武之节，恨不且许而遽求还也！"其后步遂杀之，时人莫不怜哀焉。以其子琼为中郎。
又曰：奉车都尉窦固出击匈奴，以班超为假司马，将兵别击伊吾，战于蒲类海，多斩首虏而还。(伊吾，匈奴中地名。蒲类，匈奴中海名，在敦煌北。)固以为能，遣与从事郭恂俱使西域。超到鄯善，(鄯善，本西城楼兰国也，后改为鄯善。去阳关一千六百里，去长安六千一百里。)鄯善王广奉迎超，礼敬甚备，后忽吏疏懈。超谓其官属曰："宁觉广礼意薄乎？此必有北虏使来，狐疑未知所从故也。明者睹其未萌，况已著耶？"乃召侍胡，诈之曰："匈奴使来数日，今安在乎？"侍胡惶恐，具服其状。超乃闭侍胡，悉会其吏三十六人，与共饮。酒酣，因激怒之，曰："卿曹与我俱在绝域，欲立大功，以求富贵。今虏使到裁数日，而王广礼敬即废；如今鄯善收吾属送匈奴，骸骨长为豺狼食矣。为之奈何？"官属皆曰："今在危亡之地，死生从司马！"超曰："不入虎穴，不得虎子！当今计，独有因夜以火攻虏，使彼不知我多少，必大震怖，可殄尽也。灭此虏，则鄯善破胆，功成事立矣。"众曰："当与从事议之。"超怒曰："吉凶决于今日，从事文俗吏，闻此必恐。而谋泄，死而无所名，非壮士也！"众曰："善。"初夜，遂将吏士往奔虏营。会天大风，超令十人特鼓藏虏舍后，约曰："见火燃者，当鸣鼓大呼。"馀人悉持弓弩，夹门而伏。超乃顺风纵火，前后鼓噪，虏众惊乱。超手格杀三人，吏兵斩其使及从士三十馀级，众百许人悉烧死。明日，乃还告郭恂，恂大惊，既而色动。超知其意，举手曰："掾虽不行，班超何心独擅之乎！"恂乃悦。超于是召鄯善王广，以虏使首示之，一国震怖。超晓告抚慰，遂纳子为质，还奏于窦固。固大喜，具上超功效，并求更选使使西域。帝壮超节，诏报曰："吏如班超，何故不遣而更选乎？今以超为军司马，令遂前功。"
又曰：郑众，字伯师。拜越骑校尉，使匈奴。至北庭，虏欲令拜，众不屈。单于大怒，不与水火，欲胁伏众，拔剑自誓，单于乃止。
又曰：张纲，字文纪，为侍御史。汉安元年，选八使徇行风俗，皆耆旧知名，多历显位。惟纲年少，官资最微。馀人受命之部，而纲独埋其车轮于洛阳都亭，曰："豺狼当路，安问狐狸！"遂奏："大将军梁冀、弟河南尹不疑，皆蒙外戚之任，居阿衡之职，不能敷扬五教，专务蛇豕而已！"帝虽知纲言公直，然不忍行用也。时广陵贼张婴杀太守据部。冀乃用纲为广陵太守。纲至，乃陈示祸福，婴等开门出降。纲乃抚纳离叛，使各得安居，部内肃清。帝嘉之，赐钱十万。
《续汉书》曰：大使车五乘，驾驷，赤帷，持节者，重导五百，琐弩十二人。小使车兰舆，赤毂、赤帷，从驺骑四十人。
又曰：周举，字宣光。顺帝时，诏八使遣巡行风俗，皆选素有威名者。拜举侍中，与侍中杜乔、守光禄大夫周栩、前贵州刺史冯羡、尚书栾巴、侍御史张纲、兖州刺史郭遵、太尉长中刘班并守光禄大夫，分行于天下。其刺史、二千石有赃罪显明者，驿马上之。墨绶以下，便辄收举。其有清忠惠利，为百姓所安，宜表异者，皆以状上。于是八使同时俱拜，天下号曰："八俊"。举于是劾奏贪猾，表荐清公，朝廷称之。
又曰：范滂，字孟博，汝南征西人。厉清节，为州所服，举孝廉。时冀州饥荒，盗贼群起，乃使滂案察之。滂登车揽辔，慨然有澄清天下之志。及至州境，守令自知赃污，望风解印绶去。其所举奏，莫不厌伏众议。
《东观汉记》曰：来歙，字君叔，南阳人也。建武五年，持节送马援，奉玺书于隗嚣。嚣遣子恂随入侍。时山东略定，帝谋西收嚣兵，与俱伐蜀。嚣将王元说嚣，故不决。歙素刚直，遂发愤责之，曰："国家以公知臧否，晓废兴，故以手书赐至意足下，推忠诚，眷委质，是君臣父子信也。今乃欲从佞惑之言，为族灭之计，叛主负子，违背忠信！吉凶之决，在于今日！"因欲前刺嚣，嚣起入，部勒兵，将杀歙。歙徐杖节就车而去。
又曰：隗嚣甚重马援，以为绥德将军。时公孙述称帝，嚣使援往观之。援素与述同乡里相善，以为至当握手迎如平生。而述方盛陈陛卫，以延援入。交拜礼毕，就馆，更为援制都布单衣，交让冠，会百官于宗庙，立旧交之位。述鸾旗旄骑、誓就车，礼甚盛，欲以援封侯，食大将军位。宾客皆乐留，援晓之，因而辞归，谓嚣曰："子阳井底蛙耳！不如专意东方。"嚣乃使援奉书洛阳。援至，引见于宣德殿，上迎笑谓之曰："卿遨游二帝间，见卿使人惭。"援顿首谢曰："当今之世，非独君择臣，臣亦择君。臣与公孙述少相善，臣前至蜀，述陛戟而后进。臣今远来，陛下何知非刺客，而简易如此？"于是上复笑曰："卿非刺客，顾说客耳。"援乃曰："天下反复，自盗名字者不可胜数。今见陛下，恢廓大度，同符高祖，乃知帝王自有真也！"
又曰：郭丹从师于长安，买传入函谷关，乃慨然叹曰："丹不乘使者车，终不出关！"后三公举丹贤能，征谏议大夫。丹自去家十有二年，果乘高车出关，如其志也。
"何贤之有！"伊曰："以地言，尉佗不在弊邑。"冯弘闻而大悦。还，封都亭侯。
《后魏书》曰：燕凤，字子章，代人也。拜代王左长史，参决国事。常使符坚，坚问凤曰："代王何如人也？"对曰："宽和仁爱，经略高远，一时雄主也。常有并吞天下之志。"坚曰："卿辈北人，无刚甲利器，敌弱则进，敌强则退，安能兼并也？"凤曰："北人壮悍，上马持三仗，驱使若飞；主人雄俊，率服北土，控弦百万，号令若一；军无辎重樵爨之苦，轻行速捷，因敌取资。此南方所以疲弊，北方所以常胜也。"坚曰："彼国人马多少？"凤曰："控弦之士数十万，见马一百万匹。"坚曰："卿言人众则可，说马太多。"凤曰："云中川自东山至西河，二百馀里；北至南山，百馀里，每岁自孟秋，马常大集，略为满川。以此推之，使人言犹未尽。"凤还，坚厚加赠。
又曰：朱长生，岱人。孝文时，为散骑常侍。使高车，其王阿伏至罗国乃不以礼待长生。长生责至罗王："既称臣内附，何得口云再拜而实不拜？"乃呼出帐，令众中拜。至罗惭，其臣下大怒，乃以兵胁之曰："不降则杀！"长生厉声曰："我宁作魏鬼，不为汝臣！"留三岁，乃放还。孝文比之苏武也。
又曰：李彪使萧颐，亲谓彪曰："卿前使还日赋诗云：'但愿长闲暇，后岁复来游。'果如言，今日卿此还也，复有来理否？"彪答曰："使臣请重赋诗。"曰："宴衍清都中，一去永矣哉！"颐惘然曰："清都可尔，一去何事？观卿此言，似成长阔。"
《隋书》曰：许憙，字务本，高阳北新成人也。家有书万卷，皆悉遍涉。祯明二年，加通直散骑常侍。聘隋，遇文帝伐陈，礼成而不获反命，留絷宾馆。陈亡，素服号泣，于西陛下藉草三日。有诏就馆，拜通直散骑常侍。憙尽夜哀哭，北面立，垂涕再拜受诏。明日，乃朝，伏泣于殿下，悲不能胜。左右曰："我平陈惟获此人，既怀其旧君，则我诚臣也。"敕以本官直门下省，赐物千段。
《唐书》曰：大历初，以授归崇敬仓部郎中兼御史中丞，赐金紫充吊祭册立新罗王使，至海中流，波涛迅急，舟漏众咸惊骇。舟人请以小艇载崇敬避祸。崇敬曰："舟人凡数百，我何独济？"逡巡，波涛稍息。故事：使新罗者，至海东多有所求，或携资帛而往货易规利。崇敬一皆绝之，东夷称重其德。
又曰：殷侑，为童儿力学，不念家产。长能通经，以讲习自娱。五经登第，通历代沿革，擢为太常博士，转虞部员外郎。为入回纥副使。回纥骄倨，见汉使，盛陈兵甲，与其相不拜，欲受汉使礼。侑坚立不动，宣命既毕，虏使责之，云欲留使者。行人皆惶怖，独侑谓虏曰："今可汗是汉家子婿，坐受使臣礼，是可汗无礼，非使臣无礼也！"虏惮其严正，卒不敢逼。
《荆州先德传》曰：费祎，字文伟，江夏人也。吴与蜀和，遣使张温字惠恕来修好。温辨，好论议，鲜能抑之。诸葛亮以祎有俊才，宜遣报温使，以祎为奉信校尉。权时窃尊号，意犹豫未决。祎为陈存亡之画、开国建家之策，权甚悦。时滑稽、知名皆在会，并使发异端之难，祎应机辄答，坐席称之。由是爱敬焉。
