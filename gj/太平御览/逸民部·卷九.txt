○逸民九
皇甫士安《高士传》曰：严遵字君平，蜀人。常卖卜成都市，日得百钱以自给。卜讫，则闭肆下帘，以著书为事。扬雄少，从之游，数称其德。李强为益州牧，喜曰："吾得君平为从事足矣。"雄曰："君可备礼与相见，其人不可屈也。"王凤请交，不许，叹曰："益我货者损我神，生我名者杀我身。"故不仕，时人服之。
又曰：郑朴字子真，修道静默，世服其清高。大将军王凤以礼聘之，遂不屈。扬雄《法言》盛称其德，曰：谷口郑子真，耕于岩石之下，名振京师。冯翊人刊石祠之，至今不绝。
又曰：李弘字仲元，蜀人。居成都之圭里，里中化之，班白不负担，男女不错行。弘尝为县令，乡人共送之。元无心就行，因共酣饮，月馀不去。刺史使人喻之，仲元曰："本不之官。"惟扬雄重之，曰："不夷不惠，居于可否之间。"
又曰：郑玄字康成，北海高密人也。学《孝经》、《论语》，兼通《京氏易》、《公羊春秋》、《三统历》、《九章算术》、《周官》、《礼记》、《左氏春秋》。大将军何进辟玄，州郡迫胁，不得已而诣，进设机杖之礼以待玄。玄以幅巾见进，一宿而逃去。公府前后十馀辟，并不就。
又曰：任安字定祖。少好学隐山，不营名利，连辟不就。时人号安曰任孔子。建安中，读《史记·鲁连传》，叹曰："性以洁白为治，情以得志为乐，性洽情得体道而不忧，彼弃我取，与时而无争。"遂终身不仕，号曰任征君。
又曰：管宁罪褡安。灵帝末，以中国方乱，乃与其友邴原涉海，依辽东太守公孙度，度虚馆礼之。其后中国少安，人多南归，惟宁不还。黄初中，华歆荐宁。宁知公孙渊必乱，乃因下辞还。以为大中大夫，固辞不就。宁凡征命十至，舆服四赐。常坐一木榻上，积五十年，未尝箕踞，榻上当膝皆穿。常着布裙貉裘，惟祠先人乃着旧布单衣，加首絮巾。辽东郡图其形于府殿，号为贤者。
又曰：胡昭字孔明，弃妻子，不应袁绍之命。武帝亦辟昭，昭自陈本志。帝曰："人各有志，出处不同，勉卒高尚，义不相屈。"昭乃隐陆浑山中。
又曰：焦先字孝然，世莫知其所出。或言生汉末。及魏受禅，常结草为庐于河之湄，独止其中。冬夏袒不着衣，卧不设席；又无草蓐，以身亲土；其体垢污，皆如泥滓。不行人间，或数日一食，行不由邪径，目不与女子迕视。口未尝言，虽有惊急，不与人语。后野火烧其庐，先因露寝。遭冬雪大至，先袒卧不移。人以为死，就视如故，后百馀岁卒。
嵇康《高士传》曰：子州友父者，尧、舜各以天下让友父。友父曰："我适有劳忧之病，方治之，未暇在天下也。"
又曰：石户之农，不知何许人，与舜为友。舜以天下让之，石户夫负妻戴，携子以入海，终身不反。
又曰：伯成子高，不知何许人也。唐虞时为诸侯，至禹复去而耕。禹往趋而问曰："昔尧治天下，吾子立为诸侯；尧授舜，舜授予。吾子去而耕，敢问其故何耶？"子高曰："昔尧治天下，至公无私，不赏而民劝，不罚而民畏。今子赏而不劝，罚而不畏，德自此衰，刑自此作。夫子盍行，无留吾事！"侃侃然遂复耕而不顾。
又曰：卞随、务光者，不知何许人。汤将伐桀，因卞随而谋，曰："非吾事也。"汤遂伐桀，以天下让随，随曰："后之伐桀，谋于我，必以我为贼也；而又让我，必以我为贪也。吾不忍闻。"乃自投桐水。又让务光，光曰："废上非义，杀民非仁，无道之世，不践其土，况于尊我哉？"乃抱石而沉庐水。
又曰：小臣稷者，齐人。抗厉希古，桓公三往而不得见。公曰："吾闻士不轻爵禄，无以易万乘之主。万乘之主不好仁义，无以下布衣之士。"于是五往，乃得见焉。
又曰：亥唐，晋人也。高恪寡素，晋国惮之。虽蔬食菜羹，平公每为之欣饱。公与亥唐坐有间，亥唐出，叔向入。平公伸一足曰："吾向时与亥子坐，腓痛足痹，不敢伸。"叔向悖然作色，不悦。公曰："子欲贵乎？吾爵子；子欲富乎？吾禄子。夫亥先生乃无欲也，吾非正坐无以养之，子何不悦哉？"
又曰：涓子，齐人。饵术接食，甚精。至三百年后，钓于河泽，得鲤鱼中符，后隐于岩石山，能致风雨，告伯阳九仙法。淮南王少得其文，不能解其旨。
又曰：商容，不知何许人也，有疾。老子曰："先生无遗教以告弟子乎？"容曰："将语子，过故乡而下车，知之乎？"老子曰："非谓不忘故耶？"容曰："过乔木而趋，知之乎？"老子曰："非谓其敬老耶？"容张口曰："吾舌存乎？"曰"存。"曰："吾齿存乎？"曰："亡。""知之乎？"老子曰："非谓其刚亡而弱存乎？"容曰："嘻，天下事尽矣。"
又曰：关令尹喜，周大夫也。善内学星辰服食。老子西游，喜先见气，物色遮之，果得老子。老子为著书。因与老子俱之流沙西，服巨胜实，莫知所终。
又曰：康市子者，圣人之无欲者也。见人争财而讼，推千金之璧于其旁，而讼者息。
又曰：狂接舆，楚人也。耕而食。楚王闻其贤，使使者持金百镒聘之，曰："愿先生治江南。"接舆笑而不应。使者去，妻从市来，曰："门外车马迹何深也？"接舆具告之。妻曰："许之乎？"接舆曰："富贵人之所欲，子何恶之？"妻曰："吾闻至人乐道，不以贫易操，不为富改行。受人爵禄，何以待之？"接舆曰："吾不许也。"妻曰："诚然，不如去之。"夫负釜甑，妻戴衽器，变姓名，莫知所之。尝见仲尼，歌而过之曰："凤兮凤兮，何德之衰？往者不可谏，来者犹可追！"后更名陆通，好养性，在蜀峨眉山上，世世见之。(皇甫士安《高士传》曰：陆通字接舆。楚昭王政乱，乃阳狂不仕，故曰接舆也。)
又曰：荣启期者，不知何许人也。披裘带索，鼓琴而歌。孔子曰："先生何乐也？"对曰："天生万物，惟人为贵。吾得为人，是一乐也；以男为贵，吾得为男，二乐也；人生有不免于襁褓，吾行年九十五矣，是三乐也；贫者士之常，死者民之终，居常以待终，何不乐也？"
又曰：长沮、桀溺者，不知何许人也。耦而耕，孔子遇之，使子路问津焉。长沮曰："夫执舆者为谁？"子路曰："是孔子。""是鲁孔丘欤？"曰："是也。"曰："是知津矣。"问于桀溺，桀溺曰："子为谁？"曰："仲由。""孔丘之徒欤？"对曰："然。"曰："与其从避人之士，岂若从避世之士哉？"耰而不辍。子路以告孔子。孔子怃然曰："鸟兽不可与同群，吾非斯人之徒欤。"
又曰：荷丈人，不知何许人也。子路从而后，问曰："子见夫子乎？"丈人曰："四体不勤，五谷不分，孰为夫子？"植其杖而耘。子路行以告，子曰："隐者也。"使子路反见之，至则行矣。
又曰：颜阖者，鲁人也。鲁君闻其贤，以币聘焉。阖方服布衣，自饮牛。使者问曰："此颜阖家耶？"曰："然。"使者致币。阖曰："恐听误，而遗使者羞。"使者至，复来求之。阖乃凿坯而遁。
又曰：市南宜僚，楚人也，姓熊。白公为乱，使石乞告之。不从，承之以剑，而僚弄丸不辍。鲁侯问曰："吾学先生之道，勤而行之，然不免于忧患，何也？"僚曰："君今能刳形洒心，而游无人之野，则无忧也。"
又曰：太公任者，陈人。孔子围陈，七日不火食。太公往吊之，曰："子几死乎？夫直木先伐，甘井先竭，子其饰智以警愚，修身以明污，昭昭如揭日月而行，故汝不免于患也。孰能削迹捐势，不为功名者哉？无责于人，人亦无责焉。"孔子曰："善。"辞其交游，巡于大泽，入兽不乱群，而况人也。
又曰：汉阴丈人者，楚人也。子贡适楚，见丈人为圃，入井抱饔而灌，用力甚多。子贡曰："有机于此，后重前轻，名曰桔槔，用力寡而见功多。"丈人作色曰："闻之吾师，有机事者，必有机心；机心存于胸，则纯白不备。"子贡愕然，惭不对。有间，丈人曰："子奚为？"曰："孔丘之徒也。"丈人曰："子非博学以疑圣智，独弦歌以买声名于天下者乎？方且亡汝神气，堕汝形体，何暇治天下乎？子往矣，勿妨吾事！"
又曰：延陵季子名札，吴王之子，最少而贤。使上国还，会阖闾使专诸刺杀王僚，致国于札，札不受去之。延陵终身不入吴国。初适鲁，听乐论众国之风。及过徐，徐君欲其剑，札心许之。及还，徐君已死，即解剑带树而去。
又曰：范蠡者，徐人也。相越灭吴，去之齐，号鸱夷子。治产数千万，去；止陶，为朱公，复累巨万。一日蠡事周师太公，服桂饮水，去越入海，百馀年乃见于陶，一且弃资财，卖药于兰陵，世世见之。
又曰：屠羊说者，楚人也。隐于屠肆。昭王失国，说往从王。王反国，欲将赏说，说曰："大王失国，说失屠羊；大王反国，说亦得屠羊。臣之爵禄已复矣，又何赏之有。"王使司马子綦延之以三珪之位，说曰："愿长反屠羊之肆耳。"遂不受。
又曰：闾丘先生，齐人也。宣王猎于社山，社山父老十三人相与劳王，王赐父老不租，父老皆谢，先生独不拜。王曰："少也？"复赐无徭役。先生复独不拜。王曰："父老幸劳之，故答以二赐。先生独不拜，何也？"闾丘曰："闻王之来，望得寿得富得贵于大王也。"王曰："死生有命，非寡人也；仓廪备灾，无以富先生；大官无阙，无以贵先生。"闾丘曰："非所敢望，愿选良吏，平法度，臣得寿矣；赈乏以时，臣得富矣；令少敬长，臣得贵矣。"
