○茗
《尔雅》曰：槚，苦茶。(矮小者似栀子，冬至生叶，可煮作羹饭。今早采者为茶，晚采者为茗。一名茆，蜀人名为苦茶。)
《吴志》曰：孙皓每宴，坐席无不能酒，率以七升为限，虽不悉入口，浇灌取尽。韦曜饮酒不过二升，初见礼异，密赐茶茗以当酒。
《晋中兴书》曰：陆纳为吴兴太守，时卫将军谢安尝欲诣纳，纳兄子俶怪纳无所备，不敢问之，乃私蓄十数人馔。安既至，纳所设惟茶果而已。俶遂陈盛馔，珍羞必具。及安去，纳杖俶四十，云："汝既不能光益叔父，奈何秽吾素业！"
《晋书》曰：夏侯恺亡后形见，就家人求茶。
又曰：桓温为扬州牧，性俭素，每寔，惟下漆萯扑茶果而已。
《宋录》曰：新安王子鸾、豫章王子尚诣昙济道人于八公山。道人设茶茗，尚味之曰："此甘露也，何言茶茗焉？"
《南齐书》曰：武帝遗诏："灵坐勿以牲为祭，惟设饼果茶饭酒脯而已。"
《唐史》曰：风俗贵茶，茶之名品益众。剑南有蒙顶石花，或散牙，号为第一。湖州顾渚之紫笋，东川有神泉昌明、硖州有碧涧、明月房、茱萸寮，福州有方山之生牙，夔州有香山，江陵有南木，湖南有衡山，岳州有氵邕湖之舍膏，常州有义兴之紫笋，婺州有东白，睦州有鸠坑，洪州有西山之白露，寿州有霍山之黄芽。蕲门〈月团〉，而浮梁之商货不在焉。
又曰：竟陵僧有于水滨得婴儿者，育为弟子。稍长，自筮，遇《蹇》之《渐》，繇曰："鸿渐于陆，羽可用为仪。"乃姓陆氏，字鸿渐，名羽。羽有文学，多意思，耻一物不尽其妙。茶术最著。巩县为瓷偶人，号陆鸿渐，买十器得一鸿渐。市人沽茗，不利辄灌之。羽于江湖称竟陵人，于南越称桑苎翁贞元末卒。
又曰：韩滉闻奉天之难，以采练囊缄茶末，健步以进上。
又曰：贞元九年春，初税茶。先是，诸道盐铁使张滂奏曰："伏以去秋水灾，诏令减税。今之国用须有供备。伏请出茶州县及茶山外商人，要略委所由定二等，时估每十税一，价钱充所放两税。其明年已后，所得税外收贮。若诸州遭水旱，赋税不办，以此代之。"诏曰："可。"仍委张滂具处置条奏。自是每岁得钱四十万贯。茶之有税，自此始也。然税茶无虚岁，遭水旱处，未尝以茶税钱拯赡。
又曰：大和七年正月，吴、蜀贡新茶，皆于冬中作法为之。上务恭俭，不欲逆其物性，诏所贡新茶宜于立春后造。
又曰：大和九年十月，王涯献茶，以涯为榷茶使。茶之有税，自涯始。
又曰：大和九直十二月，诸道盐铁转运榷茶使令狐楚奏："榷茶不便于民，请停。"从之。
又曰：元和十四年，归光州茶园于百姓，从刺史房克让之请。
又曰：初，常鲁使西蕃，烹茶帐中。蕃人问曰："何为者？"鲁曰："涤烦疗浊，所谓茶也。"蕃人曰："我此亦有。"命取以出，指曰："此寿州者，此顾渚者，此蕲门者。"
《晏子春秋》曰：婴相齐景公时，食脱粟之饭，炙三弋五卵，茗茶而已。
《广雅》曰：荆、巴间采茶作饼成，以米膏出之。若饮先炙，令色赤，捣末置瓷器中，以汤浇覆之，用葱、姜芼之。其饮醒酒，令人不眠。
《博物志》曰：饮真茶，令少眼睡。
《神农食经》曰：茶茗宜久服，令人有力悦志。
又曰：茗，苦茶，味甘苦，微寒，无毒，主瘘疮，利小便，少睡，去痰渴，消宿食。冬生益州川谷山陵道傍，凌冬不死。三月二日采干。
华佗《食论》曰：苦茶，久食益意思。
壶居士《食志》曰：苦茶，久食羽化。与韭册食，令人身重。
陶弘景《新录》曰：茗茶轻身换骨，丹丘子、黄山君服之。
王浮《神异记》曰：馀姚人虞洪入山采茗，遇一道士牵三青牛，引洪至瀑布山，曰："吾，丹丘子也。闻子善具饭，常思见惠。山中有大茗，可以相给，祈子他日有瓯蚁之馀，不相遗也。"因立奠祀。后令家人入山，获大茗焉。
《广陵耆老传》曰：晋元帝时，有老姥每旦擎一器茗，往市鬻之，市人竞买。自旦至暮，其器不减茗。所得钱，散路傍孤贫乞人。或异之，执而系之于狱。夜擎所卖茗器，自牖飞去。
《广志》曰：茶，丛生。直煮饮为茗茶；茱萸、檄子之属，膏煎之，或以茱萸煮脯，冒汁为之曰茶；有赤色者，亦米和膏煎，曰无酒茶。
《晋书·艺术传》曰：敦煌人单道开不畏寒暑，常服小石子。所服者有桂花气。兼服茶酥而已。
《续搜神记》曰：晋孝武世，宜城人秦精入武昌山中采茗。忽见一人，身长一丈，通体皆毛。精见之大怖，自谓必死。毛人牵其臂，将至山中大丛茗处，放之便去。精因留采，须臾复来，乃探怀中橘与精。精甚怖，负茗而归。
又曰：桓宣武有一督将，因时行病后虚热，更能饮复茗，必一斛二斗乃饱，裁减升合便以为大不足。非复一日，家贫。后有客造之，正遇其饮复茗。亦先闻世有此病，仍令更进五升，乃大吐，有一物出，如升大，有口，形质缩绉，状似牛肚。客乃令置之于盆中，以一斛二斗复茗浇之，此物噏之都尽而止。觉小腹又增五升，便悉混然从口中涌出。既吐此物，病遂差。苦问之："此何病？"答云："此病名斛茗瘕。"
《异苑》曰：剡县陈矜妻少寡，与二子同居，好饮茶。家有古冢，每饮辄先祠之。二子欲掘之，母止之。夜梦人云："吾止此冢三百馀年，今二子恒欲见毁，赖相保护，又享吾佳茗。虽潜朽壤，岂忘翳桑之报？"及晓，于庭中获钱十万，似久埋者，惟贯新。母告二子，祷祠愈切。
《世说》曰：任瞻少时有令名。自过江失志，既不饮茗。问人云："此为茶？为茗？"觉人有怪色，乃自申明之，曰："向问饮为热为冷？"
又曰：晋司徒长史王蒙好饮茶。人至，辄命饮之。士大夫皆患之，每欲往侯，必云"今日有水厄"。
《江氏传》曰：统迁愍怀太子洗马，尝上疏谏云："今西园卖醯、面、茶、菜、蓝子之属，亏败国体。"
《晋四王起事》曰：惠帝蒙尘洛阳，黄门以瓦盂盛茶上至尊。
晋刘琨《与兄子南兖州刺史演书》曰：前得安州干茶二斤，姜一斤、桂一斤，皆所须也。吾体中烦闷，恒假茶。汝可信信致之。
傅咸《司隶教》曰：闻南方有蜀妪，作茶粥卖，廉事欧其器具。无为，又卖饼于市。而禁茶粥，以囷蜀姥，何哉？
《坤元录》曰：辰州溆浦县，山上多茶树。
《括地图》曰：临城县东北一百四十里，有茶山、茶溪。
《天台记》曰：丹丘出大茗，服之生羽翼。
《夷陵图经》曰：黄木女观望州等山，茶茗出焉。
杨衒之《洛阳伽篮记》曰：彭城王勰戏谓王肃曰："卿不重齐、鲁大邦，而爱邾、莒小国。"肃对曰："乡曲所美，不得不好。"勰复谓曰："卿明日顾我，为卿设邾、莒之餐，亦有酪奴。"因此复号茗取饮为酪奴。时给事中刘缟慕肃之风，专习茗饮。彭城王谓缟曰："卿不慕王侯八珍，而好苍头水厄！海上有逐臭之夫，里内有学颦之妇，以卿言之是也。"其彭城王家有吴妪，以此言戏之。自是朝贵寔会，虽设茗饮，皆耻不复食，虽江表残民远来降者，侍中元乂欲为之设茗，先问："卿于水厄多少？"肖正德不晓人意，答曰："下官虽生水乡，立身已来，不遭阳侯之难。"举坐笑焉。
《桐君录》曰：西阳、武昌、晋陵皆出好茗。巴东别有真香苟，煎饮，令人不眠。
又曰：茶花状如栀子，其色稍白。
《永嘉图经》曰：县东有白茶山。
《吴兴记》曰：乌程县西有温山，出御荈。
《淮阴图经》曰：山阳县南二十里有茶坡。
《茶陵县图经》曰：茶陵者，谓陵吞生茶茗。
《本草拾遗》曰：皋卢茗，苦平，作饮止渴，除疫，不睡，利水道，明目。生南海诸山中。南人极重之。
《广州记》曰：酉平县出皋卢，茗之别名，叶大而涩，南人以为饮。
《南越志》曰：茗苦涩，亦谓之过罗。
陆羽《茶经》曰：茶者，南方嘉木，自尺、二尺至数十尺，其巴川峡山有两合抱者，伐而掇之。其树如瓜芦，叶如栀子，花如白蔷薇，实如栟榈，蒂如丁香，根如胡桃。其名一曰"茶"，二曰"槚"。三曰"蔎"，四曰"茗"，五曰"荈"。(周公云：槚，苦茶。杨执戟云：蜀西南人谓茶曰蔎。郭弘农云：早取为茶，晚取为茗，一曰荈。蔎，音设。荈，昌兖切。)其上者生烂石，中者生栎壤，下者生黄土。凡艺而不茂。法如种苽。三岁可采。阳岸阴林，紫者上，绿者次；笋者上，牙者次；叶卷者上，叶舒者次。凡采茶在二月、三月、四月之间。茶之笋者生烂石沃土，长四、五寸，若薇蕨，始抽，陵露采焉。茶之牙，发于丛薄之上，有三枚、四枚、五枚者，选中枝颖枝者采焉。其日雨不采，晴有云不采。蒸、拍、焙、穿、封、干矣，有千类万状。卤莽而言之，如胡人靴者蹙缩然，犎牛臆者廉憺然，浮云出山者轮囷然，轻飚拂水者涵澹然。有如陶家之子罗膏土，以水澄泚之；又如新治田者，过暴雨流潦之。经此，皆茶之精腴也。有如竹箨者，枝干坚实，难于蒸捣，故其形箭{丽}簁。(上音离，下音帅。)如霜荷者，茎叶凋趄，易其状貌，故其状萎萃然。此皆茶之塉老也。自采至于封曰七经，自胡人至于霜荷八等。
《唐新语》曰：石补阙綦毋景博学，有著述才。性不饮茶，著《代茶饮序》，其略曰："释滞消拥，一日之利渐佳；瘠气侵精，终身之累斯大。获益则归功茶力，贻患则不谓茶灾，岂非福近易知，祸远难见者乎？"
《云南记》曰：名山县出茶，有山曰蒙山，联延数十里，在县西南。按《拾道志》尚书所谓蔡蒙旅平者，蒙山也，在雅州，凡蜀茶尽出此。
《魏王花木志》曰：茶叶似栀子，可煮为饮。其老叶谓之荈，细叶谓之茗。
杜育《荈赋》曰：调神和内，倦解慷除。
张孟阳《登成都楼》诗云：芳茶冠六清，溢味播九区。人生苟安乐，兹土聊可娱。
左思《娇女》诗曰：吾家有好女，皎皎常白皙。小字为纨素，口齿自清历。其始字蕙芳，眉目灿如画。驰鹜翔园林，草木皆生摘。贪走风雨中，倏忽数百适。心为茶荈剧，吹嘘对鼎钅历。
孙楚《出歌》曰：茱萸出芳树颠，鲤鱼出洛水泉。白盐出河东，美豉出鲁川。姜桂茶荈出巴蜀，椒橘木兰出高山。蓼苏出沟渠，秕稗出中田。
