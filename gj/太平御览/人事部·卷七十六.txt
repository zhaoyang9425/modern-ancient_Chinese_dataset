○勇三
《吴志》曰：孙坚年十七，与父共载船至钱塘，会海贼胡玉等从匏里上掠贾人财物，方于岸上分之，行旅皆住，船不敢进。坚谓父曰："此贼可击，请讨之。"父曰："非尔所图也。"坚行，操刀上岸，以手东西指麾，若分部兵以罗遮贼状。贼望见，以为官兵捕之，即委财物散走。坚追，斩得一级以还，父大惊。由是显闻。
又曰：曹公出濡须，甘宁为前部督，受敕斫敌前营。权特赐米酒众肴，宁乃赐手下百兵食。食毕，宁先以银碗酌酒，自饮两碗，乃酌与都督，伏不肯持。宁引白削置膝上，呵谓之曰："卿见知于至尊，孰与甘宁？甘宁尚不惜死，卿何得独惜死乎？"都督见宁色厉，即起拜持酒，次通酌兵各一银碗。至二更时，衔枚出破敌。敌惊动，遂退。宁益贵重，增兵二千。
又曰：董袭，字玄岱，馀姚人。权讨黄祖，祖横两艨艟守江口，以栟榈大绁缚石为矴，上有千人，以弩交射，军不得进。袭将败死百馀人，被两铠乘轲船突入艨艟。袭乃以刃断其绁，艨艟于是横流，制不能已，大兵遂进。祖乃开门走，追斩之。明日大会，权举觞属袭曰："今日之会，断绁之功也。"
又曰：甘宁，字兴霸。性奢靡，尝以缯锦维舟，去或割弃。劝权袭黄祖，擒之。随鲁肃至益阳，拒关羽。羽择锐士五千人，从上流浅濑夜渡。宁曰："请以五百人往对之，羽闻吾咳唾声，必不敢涉，涉即成擒矣。"
又曰：聊纬，字公绩。从征合肥为右部都督。时权撤军还，前部已发。魏将张辽等奄至津北。统率亲近三百人，陷围扶权出。敌已毁桥，权策马驱驰，统复还战，左右尽死，所杀数十人。度权已免，乃还。桥败道绝，被甲潜行。权既御船，见之惊喜。统痛亲近无返者，悲不自胜。权引袂拭之，谓曰："公绩！亡者已矣。苟使卿在，何患无人？"
《蜀志》曰：关羽，字云长，河东人也。先主入益州，留羽督荆州军事。尝为流矢所中，贯左臂，羽令凿骨劈之。时与诸将饮食，血流盈器，言笑自若。及破曹仁于樊城，威振华夏。曹公议迁都，以避其锐。司马宣王、蒋济以为关羽得志，孙权必大怒。权后果用吕蒙计，平荆州，虏羽，斩之。
又曰：张飞，字益德，涿人。先主背曹公，依刘表于雷阳。闻曹公卒至，弃妻子而奔，乃以飞将二十骑拒之。后飞据水断桥，瞋目横槊曰："张益德此，尔曹敢来决死否？"众无敢近者。先主入益州，飞与诸葛亮分定郡县。飞雄猛，名亚关羽。羽善待卒伍而骄士大夫，飞敬爱君子而不恤小人，先主常戒之。及先主伐吴，临发益州，于是飞帐下张达杀之，持其首，顺流奔于孙权。
《晋书》曰：桓石虔，小字镇恶。有材干，矫捷。从父在荆州，于猎围中见猛兽被数箭而伏，诸督将素知其勇，戏令拔箭。石虔因急往，拔得一箭，猛兽跳，石虔亦跳，高于猛兽，猛兽伏，复拔一箭以归。尝从桓冲入关，冲吻苻健所围，垂没，石虔跃马赴之，拔冲于数万众中而还，莫敢抗者。三军叹息，威震敌人。
又曰：吾彦，字士则，吴郡人。出自寒微，有文武才干，身长八尺，手格猛兽，膂力绝群。陆抗奇其勇略，将拔用之，众情不允，乃会诸将，密使狂人拔刀跳跃而走，彦不动，举几御之，众伏其勇，乃抉用焉。
又曰：庾阐，字仲初，颍川鄢陵人也。祖辉，安北长史。父东，以勇力闻。武帝时，有西域健胡矫捷无敌，晋人莫敢与校。帝募勇士，惟东应选，遂扑杀之，名震殊俗。
又曰：王弥多权略，凡有所掠，必预图成败，举无遗策。弓马迅捷，膂力过人，青土号为"飞豹。"
又曰：周处，为人勇暴，不可当之。尝居义兴，水中有蛟龙，山上有白额虎，乡里有周处，时人谓之"三横"。有里人说处请杀虎，虎死，入水击蛟龙，没行数十里，处与之俱，经三日三夜，人谓已死矣，皆相庆贺。处杀蛟龙回，闻乡里相贺，始知身之患人也。于是仄身修己。至洛阳，惠帝拜为将军，累迁为建威将军，后西征没于阵，赠西平将军。
又曰：郭默杀江州太守，自称刺史。为人勇捷，常身被重甲，跳三丈矛，时人莫不惮之。后陶侃及庾亮率军灭之。
又曰：蔡裔仕伪赵为振武将军，少有勇力，呼声若雷。尝有盗入室，裔抚机一呼，贼众皆殒，时人惮之。
又曰：李特，巴西人。少仕州郡。雄勇，善骑射，沉毅有大度。尝至剑阁，箕踞太息，顾眄险阻曰："刘禅有如此之地而缚于人，岂非庸才耶！"后聚流人，众至数万，遂攻城，自称大将军，为益州刺史，后称蜀，为罗尚所杀。子孙六世，至李势，为大司马桓温所灭，共四十六年。
又曰：刘玄海，匈奴中人。祖扶罗助汉讨黄巾。遂以众留汉定难。属董卓乱，屯于河内。玄海即扶罗之孙也。髫龀英惠，及长好学，尤好《左氏传》、《孙吴兵法》，略皆诵之，兼爱武事，妙绝于众。猿臂善射，矫捷，膂力过人。姿仪魁伟，身长八尺四寸，须长三尺。太始中，武帝召与语，大悦之。及惠帝失驭，冠盗蜂起，在都王颖表玄海为将军。后王浚伐颖，玄海说颖曰："今二镇跋扈，众馀十万，恐非宿卫所能御及，请为殿下还说五部，以赴国难。"颖曰："五部之众可保发否？鲜卑、乌丸劲速如风云，何易可当？吾欲奉乘舆还洛阳，避其锋锐，徐傅檄天下，以逆顺制之。君意如何？"玄海曰："殿下武皇帝之子，有殊勋于王室，威恩允洽，四海钦风，孰不思为殿下没命捐躯者，何难发之有乎！王浚竖子，东瀛疏属，岂与殿下争衡乎！殿下一发邺宫，示弱于人，洛阳何复得至？纵达洛阳，权威不复在殿下也。纸檄尺书，谁人奉之！且东胡之悍，不逾五部，愿殿下勉抚士众，靖以镇之，当为殿下以二部摧东瀛，二部枭王浚，二竖之首可指日而悬矣。"颖悦，拜玄海为北单于。玄海至左国城，二旬之间，众已五万。玄海谓刘宣等曰："夫帝王岂有常哉，大禹出于西戎，文王生于东夷，惟德所授耳。"遂僣称汉王，子孙四世，至曜为石勒所灭，合二十五年。
又曰：石季龙，赵王石勒从子也。身长七尺五寸，矫捷便弓马，勇冠当时。至于降城陷垒，不复料别善恶，坑堑士女，鲜有遗类，指授攻讨，所向无前。故勒委以专征之任，所在立功。后废弘而僣位。时豪杰侵恣，贿赂公行，季龙患之。擢殿中御史季宸为御史中丞，特亲任之。自此百僚震慑，州部肃清。季龙曰："朕尝闻良臣猛兽，高步通衢，而豺狼避路，信矣哉！季宸是也。"赏赐甚厚，后以疾卒。
又曰：石闵，赵王委龙养子也。善谋策，勇力绝人。既杀石鉴，遂僣国号大魏。戎卒三十万，旌旗锺鼓绵亘百馀里，虽石氏之盛，无以过之。慕容俊遣慕容恪率众伐之。闵与恪十战，皆败恪。恪乃以铁锁连马，简善射鲜卑勇而无刚者五千，方阵而前。闵所乘赤马，日行千里，左仗双刃，右执剑戟，顺风击之，斩鲜卑三百馀级。俄而燕骑大至，围之数匝。闵跃马溃围，马死，为恪所擒，斩之。左右七里，草木悉枯。
又曰：苻生，健之子也。幼而无赖。及长，力举千斤，雄勇好杀，手格猛兽，走及奔马，击刺骑射，冠绝一时。
何法盛《晋中兴书》曰：周访，字士达，寻阳人。迁武昌太守。时杜弢作乱，寇豫章，访进讨。弢别帅杜弘、张彦等邀访，访为流矢所中，折齿，口中流血，壮气益勇，先登奋击，临阵禽彦，杀数百人。
又曰：刘遐，字正长，广平人。性果毅，便弓马。遭天下乱，遐自为邬主，攻抄日至，无时不战。遐每奋击，直入贼军，陷坚摧锐。乡人邵绩深知之，以女妻焉。遂立壁河济之间，胡不敢逼。时人号为关羽、张飞。
王隐《晋书》曰：段匹䃅召弟文鸯还厌次。石虎来，先纵骑抄城左右，鸯登城临见，不胜其勇，欲出击胡，䃅疑有伏，不听，出。民出，大为胡所杀掠。鸯单将壮士数十骑出击胡，所杀甚多。胡骑退，鸯追蹑，䃅率步继鸯。虎假伏骑起，䃅、鸯力战，杀胡数十。鸯还，赴䃅，䃅已散还。鸯所乘马乏顿，虎呼曰："大兄久望共天，同不违愿，今日见，何故复战？请释杖语。"鸯骂曰："汝为寇虏，久应死，吾兄不能用吾计，故令汝得至此。吾宁死，不忍为汝擒。"遂下马与胡战。槊折，执刀战，不降。虎军四面解马罗披自鄣，前捉鸯。自辰至申，力极斫杀人，而后见得也。
又曰：石勒攻夏口，朱伺衔铁面以弩的射贼，大帅数人皆杀之。并以磊石，弓箭雨下，所向摧破。贼皆抛船上岸，于水边作阵。伺身被数十箭，气色不变。诸军寻至，贼兵便崩退，投水死者百数。夏口之全，伺之勋也。
《宋书》曰：蒯恩，字道恩，兰陵人。高祖出征，恩县差为征民充甲士，使伐马刍。恩常负大束，兼倍馀，高祖闻之，即给器仗伏，恩大喜。因征妖贼，常为先登，多斩首级。既习战陈，胆力过人。
又曰：宋越，朱阳人。为郡吏，太守夏侯穆扌翟为队主，蛮有为寇盗者，常使越讨伐，往辄有功。家贫无以市马，常刀盾步出，单身挺战，众莫能当，每一捷郡将辄赏钱五千，因此得买马。
又曰：宗悫为江夏王国上将军，十五年不徙官。玄嘉二十二年，伐林邑，悫自奋愿行。义恭举悫有胆勇，乃降除振威将军。
又曰：薛安都与副将谭金追鲁爽于小岘，爽自与腹心壮骑断后。谭金先薄之，不能入，安都望见爽，便跃马大呼，直往刺之，应手而倒，左右范双斩爽首。爽累世骁猛，生习战阵，咸云万人敌。安都单骑直入，斩之而反，时人皆云关羽之斩颜良不过也。
徐艏《宋书》曰：柳玄景，字孝仁，河东解人也。良家子少便弓马，慕尚将帅，数随父伐蛮，夙以勇称。
孙岩《宋书》曰：拓跋焘，字佛狸，壮健有筋力，勇于战斗，忍虐好杀，夷旅畏之。攻城临敌，皆亲贯甲胄。
又曰：宗悫，字玄干，南阳沮人。兄泌娶妻，始入门，夜被劫，悫年十四，挺身与劫相拒，十馀人皆披散，不得入室。时天下无事，士人并以文义为业，而悫任气好勇，故不为乡曲所知。
《齐书》曰：桓崇祖在淮阴，见上，便自比韩信、白起，咸不信，惟上独许之，崇祖再拜奉旨。及破虏启至，上谓朝臣曰："崇祖许为我制虏，果如其言。恒自拟韩、白，今真其人也。"
又曰：张敬儿年少便马，有胆气，好射虎，发无不中。南阳新野风俗出骑射，而敬儿尤多膂力。
又曰：鱼复侯子响勇力绝人，开弓四斛力，数在园池中帖骑驰走竹树下，身无亏伤。
又曰：周山图，镇军将军张永征薛安都于彭城，山图领二千人迎军至武原，为虔骑所追，合战，多所伤杀。虏围浊急，山图据城自固，然后更结阵死战，突围出，虏披靡不能禁。众称其勇，呼为"武原将"。
又曰：焦度。初，青州刺史颜师伯出镇，差度领幢主送之。索虏寇青州，师伯遣度领军与虏战于沙沟杜梁，度身破阵，大捷。师伯拔吻己辅国府参军。虏遣清水公寇清口，度又领军救援，刺虏骑将豹皮公堕马，获其装铠槊，手杀数十人。师伯启孝武，称度气力弓马并绝人，帝召还充左右。见度身形黑壮，谓师伯曰："真健物也。"
又曰：周盘龙子奉叔单马率二百馀人陷阵，虏万馀骑张左右翼围绕之，一骑走还，报奉叔已没，盘龙方食，弃箸，驰马奋槊，直奔虏阵，自称曰："周公来！"虏素畏盘龙骁名，即时披靡，时奉叔已大杀虏，得往在外，盘龙不知，乃冲东击西，奔南突北，贼众莫敢当。奉柿披其父久不出。复跃马入阵，父子两骑，萦搅数万人，虏众大败。盘龙父子由是名播北国。形甚羸讷，而临军勇果，诸将莫逮。
又曰：崔恭祖者，慧景宗人，骁果便马槊，气力绝人，频经军阵。讨王敬则，与左兴盛军容袁文旷争及敬则首，诉明帝曰："恭祖秃马绛衫，手刺倒贼。故文旷得斩其首。以死易勋，而见枉夺。若失此勋，要当刺杀左兴盛。"帝以其勇，使谓兴盛曰："何容令恭祖与文旷争功。"遂封二百户。
又曰：桓康，兰陵人。勇果骁悍。宋太初中，随武帝起义，为郡所絷，众皆散。康装担，一头贮穆后，一头贮文惠太子、竟陵王子良，自负至山中。与门客萧欣祖三十馀人相结，破狱出武帝。郡兵追急，康死战破之。随武帝起兵，摧坚陷阵，所经村邑，次行暴害。江南人畏之，以其名怖小儿，画其形状于寺中。病疟者写其形，怙其床壁，无不立愈。位至兰陵太守。
《梁书》曰：王神念，少善射骑，既老不衰，常于高祖前手执二刀盾，左右交度，驰马往来，冠绝群伍。
又曰：侯景，怀朔人也。少而不羁。高欢以为将，雄勇冠时，征伐数有大功，景谓高欢曰："若假臣三万人，当横行天下，要须缚取萧衍老翁遣作太平寺主。"及欢败于沙苑，景谓欢曰："宇文泰忸于战胜，今必致殆，请以劲骑数千至关中取之。"欢以告其妃娄氏，娄氏曰："彼若得泰，景亦不归。"高欢乃止。后欢死，景乃以河南十三州降于梁。高澄使慕容绍宗围景于长社，景乃走，绍宗追之，至涡阳，景遣使谓绍宗曰："欲送客耶！将定雌雄耶！"绍宗曰："决战！"景乃令将士皆被甲持短刃，但低视斫人脑马足，遂败。绍宗军裨将斛律光尤之，绍宗曰："吾战多矣，未见此贼尔！"相持连月，景食尽，其将景显等降绍宗，众遂溃，景乃与腹心数十骑南走，后稍收散卒，得马步八百人，昼夜兼行，追军不敢逼。遣使谓绍宗曰："景若就擒，公复何用？"绍宗乃纵之，遂攻寿春，下之，据其城。
