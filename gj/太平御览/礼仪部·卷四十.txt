○吊
《周礼·丧祝》曰：王吊，则与巫前。(郑司农注云：丧祝与巫以桃茢执戈在王前。)
又《司巫》曰：男巫，王吊则与祝前。女巫，后吊则与祝前。(女巫与祝前，后如王之礼。)
又《太仆》曰：太仆掌三公孤卿之吊劳，(王使往也。)小臣掌士大夫之吊劳。
《礼》曰：知生者吊，知死者伤。知生而不知死，吊而不伤；知死而不知生，伤而不吊。吊丧不能赙，弗问其所费。
又曰：将军文子之丧，既除丧而后越人来吊。主人深衣练冠，待于庙，垂涕洟。子游观之曰："将军文氏之子，其庶几乎！亡于礼者之礼也，其动也中。"(中礼之变也。)
又曰：死而不吊者三：(谓轻身亡孝也。)畏，(人或时以非罪攻已，不能有以说之死之者，孔子畏于匡是也。)厌，(行止危险之下。)溺。(不乘桥船。)
又曰：曾子吊于负夏。(负夏，卫地。)主人既祖填池，(祖谓移柩车去载处，为行始也。填池当为奠彻，声之误也。奠彻，遣奠设祖奠。)推柩而反之，(反于载处，荣曾子吊，欲更始。)降妇人而后行礼。(礼，既祖而妇人降。今及柩，妇人辟之，复升堂矣。柩无反而反之，又降妇人，盖欲矜宾于此妇人。皆非也。)从者曰："礼与？"(怪之。)曾子曰："夫祖者，且也。(且，未定之辞。)且胡为其不可以反宿也？"曾子袭裘而吊，子游裼裘而吊。曾子指子游而示人曰："夫夫也，为习于礼者，如之何其裼裘而吊也？"
又曰：哀公使人吊蒉尚，遇诸道。辟于路，画宫而受吊焉。(哀公，鲁君也。画地为宫象。)曾子曰："蒉尚不如杞梁之妻知礼也。齐庄公袭莒于夺，杞梁死焉。其妻迎其柩于路，而哭之哀。庄公使人吊之。对曰：'君之臣不免于罪，则将肆诸市朝，而妻妾执。(肆，陈尸也。大夫以上于朝，士以下于市。执，拘也。)君之臣免于罪，则有先人之敝庐在，君无所辱命。'"(无所辱命，辞不受也。《春秋传》曰：齐侯吊诸其室。)
又曰：季孙之母死，哀公吊焉。曾子与子贡吊焉。阍人为君在，弗内也。(阍人，守门者。)曾子与子贡入于其厩而修容焉。(更鼎饰。)子贡先入，阍人曰："乡者已告矣。"(既不敢止，以言下之。)曾子后入，阍人辟之，(见两贤相随，弥益恭也。)涉内霤。卿大夫皆辟位，公降一等而揖之。
又曰：殷既封而吊，周反哭而吊。(封当为空，窆下棺也。)
孔子曰："殷已悫，吾从周。"
又曰：曾子与客立于门侧，其徒趋而出。(徒谓客之旅。)曾子曰："尔将何之？"曰："吾父死，将出哭于巷。"(以为不可发凶于人馆。)曰："反哭于尔次。"(次，舍也。礼，馆人使专之，若其自有然。)曾子北面而吊焉。
又曰：五十无车者，不越疆而吊人。(气力始衰。)
又曰：妇人不越疆而吊人。(不通于外。)行吊之日，不饮酒食肉焉。(以全哀也。)吊于葬者，必执引；若从柩及圹，皆执绋。(示助之以力。车曰引，棺曰绋。)丧，公吊之必有拜者，(往谢之。)虽朋友州里舍人可也。(谓无主后。)吊曰："寡君承事。"(示亦为执事来。)主人曰："临"。(君辱临其臣之丧。)君遇柩于路，必使人吊之。(君之于臣有父母之恩。)大夫之丧，庶子不受吊。(不以贱者为有爵者主。)
又曰：子张死，曾子有母之丧，齐衰而往哭之。或曰："齐衰不以吊。"(以其无服，非之。)曾子曰："我吊也与哉？"(于朋友哀，痛甚而往哭之，非若凡吊。)
又曰：晋献公之丧，秦穆公使人吊公子重耳，(献公杀其子申生，重耳避难出奔，是时在翟，就吊之。)且曰："寡人闻之：亡国恒于斯，得国恒于斯。(言在丧代之际。)虽吾子俨然在忧服之中，丧亦不可久也，时亦不可失也。孺子其图之。"(劝其反国，意欲纳之，丧谓亡失位。孺，椎也。)以告舅犯。(舅犯是重耳之舅狐偃也，字子犯。)舅犯曰："孺子其辞焉。丧人无宝，仁亲以为宝。(宝谓善道可守者。仁亲，亲行仁义。)父死之谓何？又因以为利，(欲反国求为后，是利父死。)而天下其孰能说之？孺子其辞焉。"(说犹解也。)
又曰：羔裘玄冠，夫子不以吊。(不以吉服吊丧也。)
又曰：卫司徒敬子死，子夏吊焉。主人未小敛，绖而往。子游吊焉。主人既小敛，出绖，反哭。子夏曰："闻之也与？"曰："闻诸夫子，主人未改服则不绖。"
又曰：曾子问曰："三年之丧，吊乎？"孔子曰"三年之丧，练，不群立，不旅行。君子礼以饰情。三年之丧而吊哭，不亦虚乎？"(为彼哀不专于其亲也。为亲哀则是妄吊。)
又曰：诸侯非问疾吊丧而入诸臣之家，是谓君臣为谑。
又曰：吊者即位于门西，东面；其介在其东南，北面；西上，于西门。(宾立门外不当门。)主孤西面。(立于阼阶下。)相者受命，曰："孤某使某请事。"客曰："寡君使某如何不淑！"(受命，受主人命以出也。不言殡者，丧无接宾。淑，善也。为何不善，言君痛之甚，使某吊。)相者入告，出曰："孤某须矣。"(称其君名者，君薨，称子某，使人知通嗣也。须矣，不出逆也。)吊者入，主人升堂，西面。吊者升自西阶，东面，致命曰："寡君闻君之丧，寡君使某。如何不淑！"子拜稽颡。吊者降反位。(子，孤子也。降反位者，出反门外位。)
又曰：妇人非三年之丧，不逾封而吊。(逾封，越竟也。或为越疆。)
又曰：诸侯吊于异国之臣，则其君为主；(君为之主，吊臣恩为己也。子不敢主当，中庭，北面哭，不拜。)诸侯吊，必皮弁锡衰。所吊虽已葬，主人必免。主人未丧服，则君亦不锡衰。(必免者，尊人君为之变也。未丧服，未成服也。既殡成服。)
又曰：殷人吊于圹，周人吊于家，示民不偝也。(既葬，哀而哭踊，于是吊之。)
《传》曰：宋大水，公使吊焉。曰："天作淫雨，害于粢盛。若之何不吊？"对曰："孤实不敬，天降之灾，又以为君忧。拜命之辱。"臧文仲曰："宋其兴乎？禹汤罪己，其兴也勃焉。桀纣罪人，其亡也忽焉。"
又曰：齐侯归，遇杞梁之妻于郊。(梁战死，妻行逆丧。)使吊之。辞曰："殖之有罪，何辱命焉？(言若有罪，不足吊。)若免于罪，则有先人之敝庐在，下妾不得与郊吊。"(妇人无外事，故不犹贱也。)齐侯吊诸其室。(传善妇人有礼。)
又曰：游吉相郑伯以如晋，亦贺虒祁也。史赵见见太叔曰："甚哉，其相蒙也！(蒙，欺也。)可吊也，而又贺之。"子太叔曰："若何吊也？岂特惟我贺，将天下实贺。"
又曰：琴张闻宗鲁死，(琴张，孔子弟子，字子开，名牢。)将往吊之。仲尼曰："齐豹之盗，而孟絷之贼，女何吊焉？"(言齐豹所以为盗，孟絷所以见贼，皆由宗鲁。)
又曰：晋顷公卒，秋八月，葬。郑游吉吊，且送葬。魏献子使士景伯诘之曰："悼公之丧，子西吊，子𫊸送葬。(在家十五年。)今吾子无二，何故？"
《汉书》曰：龚胜死，有老父来吊，其哭甚哀。既而曰："吁！薰以香自烧，膏以明自消。龚生竟夭天年，非吾徒也。"
又曰：蒋诩字元卿遭父忧，有吊者盈门。后母疾之，不与席，不得止旧庐，于侧作小庵，往如旧也。
《续汉书》曰：郭太字林宗，退身隐居教授，徒众甚盛。丧母，友人或千里来吊之。
《东观汉记》曰：祭遵病薨，丧至河南，诏遣百官皆诣丧所。上车驾素服往吊，望城门，举音遂哭，而至哀恸。复幸城门，遇丧车，瞻望涕泣。上亲临，祠以太牢，仪如孝宣帝临霍将军故事。
谢承《后汉书》曰：徐孺子不就诸公之辟，及有丧者，万里赴吊。常于家预炙鸡一只，以一两绵絮浸酒中，暴干，以裹鸡。径到所赴冢，遂以水渍绵，使有酒气，以鸡置前，祭毕便去。
王隐《晋书》曰：何劭为司徒，薨，养子岐为嗣。袁粲吊岐，岐辞以疾。粲独笑而出曰："今年决下歧品。"王诠谓之曰："知死吊死，何必见生？岐前多罪，尔时不下，今何公新亡便下岐品，人谓中正畏强侮弱。"粲乃止也。
邓粲《晋记》曰：阮籍能为青白眼，礼俗之士，辄以白眼对之。宗正嵇喜，康之兄也。闻籍丧，吊焉。籍以不哭，见其白眼。喜不怿而退也。
《晋中兴书》曰：周嵩兄𫖮既被害，王敦便人吊嵩。嵩曰："亡兄天下之罪人，为天下所杀，复何吊？"敦甚衔之。
《家语》曰：季桓子死，鲁大夫朝服而吊。子游问孔子曰："礼乎？"孔子不答。他日，又问。孔子曰："始死则羔裘玄冠者，易之而已，又何疑焉？"
又曰：孔子有母之丧，既练，阳虎吊焉。私于孔子曰："今季氏将大飨境内之士，闻诸乎？"曰："丘弗闻之。虽在衰绖，亦欲与往。"阳虎曰："子谓不然乎？季氏飨士不及子。"
《礼统》曰：吊生曰唁，吊死曰吊。生谓之唁何？非有丧之位，哭之事，但嗟叹以言，故谓之嗟。吊死谓之吊何？吊者，毒也。致有恩厚，礼无服属，但致伤哀痛毒，故谓之吊。
《白虎通》曰：《檀弓》记曰："天子哭诸侯，爵弁纯衣。"
又曰：遣大夫吊，辞曰："皇天降灾，子独遭离之，呜呼哀哉！"
《庄子》曰：孔子围于陈蔡之间，七日不火食。太公任吊之曰："几死乎？"曰："然。""子恶乎？"曰："然"。任曰："直木先伐，甘井先竭。子其意者，饰智以惊愚，修身以明污，昭昭乎若揭日月而行，故不免。"
又曰：庄子妻死，惠子吊之，则方箕踞，鼓盆而歌，曰："察其始，本无生。非徒无生也，本无形。非徒无形也，本无气。变而有生，今变而之死，人且寝于巨室，我嗷嗷随而哭之，自以为不通乎命，故止之。"
又曰：老聃死，秦失吊之，三号而出。弟子曰："非夫子之友耶？"曰："然。""然则吊焉若此，可乎？"曰："然。始也吾以为其人也，而今非也。向吾入而吊焉，有老者哭之如哭其子，少者哭之如哭其母。彼其所以会之，必有不蕲言而言、不蕲哭而哭者。是遁天倍情，忘其所受。"
《淮南子》曰：北塞上之人有喜游者，其马无故亡入胡中。人皆吊之。其父曰："此何知乃不为福？"居数月，其马将胡骏马而归。人皆贺之。其父曰："此何知乃不为祸？"家富良马，其子好骑，堕马而折髀。人皆吊之。其父曰："此何知乃不为福？"居一年，胡夷大出，丁壮者控弦而战，塞上之人死者十九。此独以跛之故，子父相保。
《符子》曰：陶之富者朱公丧其中子，邻人往吊之。朱公方拥膝蹲踞，捧头而笑。邻人曰："闻有丧，将唁子之哀。"朱公曰："生不致哀，死而唁，何邻人之不通也！"
《说苑》曰：孙叔敖为楚令尹，一国吏民皆来贺。有老父衣粗衣、冠白冠，后来吊曰："身已贵而骄人者，民去之；位已高而擅权者，君恶之；禄已尊厚而不知足者，患处之。"叔敖再拜："敬受命！愿闻馀教。"父曰："位已高而意益下；官益高而心益小；禄已厚而慎不敢取。君谨守此三者，足以治楚矣。"
《世说》曰：顾彦先性好琴，及丧，家人常以琴置灵床上。张季鹰往哭顾，不胜其恸，径上床鼓琴，作数曲竟，抚琴曰："彦先颇复赏此不？"因又恸哭，下，执孝子手而去。
贺循《丧服要记》曰：始吊，朝玄端之服也。皮弁绖，素弁而加环绖也。始死而往朝服者，主人未变，宾未可以变也。
又曰：古之吊者，皆因朝夕哭而入吊。宾至，主人出，即中门外，西面，北上，拜。宾入门，即位于堂下，当阼阶，西面。宾入，即位，皆哭。哭止，主人拜之。
又曰：大夫吊于大夫，始死而往，朝服裼裘，如吉时也。当敛之时而至，则弁绖，服皮弁之服，以袭裘也。主人成服而往，则皮弁绖而加锡衰也。大夫于士有朋友之恩，乃得弁绖。
谢兹《丧服图》曰：天王吊三公及三孤，弁绖锡衰。吊六卿，弁绖锡衰。吊大夫，弁绖疑衰。吊士，弁绖缌衰。吊畿内诸侯，弁绖缌衰。
《郭太别传》曰：贾淑字子厚，林亭乡人。虽世有冠冕，而性险害，邑里患之。林宗遭母忧，淑来吊之，而钜鹿孙咸直亦至。咸直以林宗贤而受恶人吊，心怪之，不进而去。林宗遽追而谢曰："贾子厚诚凶德，然洗心同善。仲尼不逆互乡，故许其进也。"淑闻之，改过自厉，终成善士。又林宗有母丧，徐稚往吊，置生刍一束于庐前而去。林宗曰："此必南州徐孺子也。《诗》不云乎：'生刍一束，其人如玉。'吾无德以堪之。"
《裴楷别传》曰：裴楷少知名，而风情朗悟。初，陈留阮籍遭母丧，楷弱冠往吊，籍乃离丧位，神志晏然。至乃纵情啸咏，傍若无人。楷不为改容，行止自若，遂便率情独哭；哭毕而退，威容举动无异。
《陶侃传》曰：侃丁母艰，在墓下，忽有二客来吊，不哭而退，仪服鳞异。知非常人，遣随而看之，但见双鹤孤而冲天也。
《列女传》曰：鲁黔娄先生之死，曾子与门人往吊焉。隐门而入，立于堂下。其妻出，衣褐袍。曾子吊之，上堂，见先生尸在牖下，枕{毄土}席稾，缊袍无表。覆以布被，首足不尽敛，覆头则足见，覆足则头见。
《皇览·逸礼》曰：君使大夫吊于国君，礼锡衰裳弁绖，有下大夫为介，亦如之。士介者，将命者缌衰裳弁绖，异姓葛，同姓麻。
《语林》曰：陈元方遭父丧，形体骨立，其母哀之，以锦蒙其上。郭林宗往吊，见锦被而责之，宾客绝百许日。
