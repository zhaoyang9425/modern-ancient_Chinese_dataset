○匣
《说文》曰：匣，匮也。
《论语·季氏》曰：孔子谓冉求曰："虎兕出于匣。"
《拾遗录》曰：含涂国人善服鸟兽鸡犬，皆使之能言。鸡犬牛豕死者，以玉为匣，埋海上。其主游戏海上，于地中闻犬豕鸡之声，主人犹识，掘而取之，还，养如昔焉。惟毛羽秃落，久更悦弈。
魏武帝《上杂物疏》曰：银镂漆匣四枚。
古歌曰：流尘生玉匣。
○匮
《说文》曰：匮，椟也，匣也。
《论语·子罕》云：韫椟而藏诸？求善价而沽诸？(椟，匮也。)
《论语·季氏》曰：龟玉毁于椟中。
《左传》曰：昭七年传曰：燕人归燕姬以瑶瓮玉椟。
《国语》曰：夏之衰也，褒人之神化为二龙，而言曰："余褒之二君也。"夏后布币而策告之。龙亡而漦在，椟而藏之。(漦，俟淄切。龙涎也。)
王隐《晋书》曰：甘卓家金匮鸣，声似棰镜，清而悲。师言："金匮将离，是以悲鸣。"寻而卓下，将军周虑等承望敦意害卓。
《唐书》曰：王伾下劣阘茸，不能如叔父有大志，惟务金帛宝玩。为无门大柜，上开一孔，使足以授物，夫妻寝止其上。
《韩子》曰：楚人卖其珠于郑者，为木兰之椟，薰以桂椒，缀以珠玉，饰以玫瑰，缉以翡翠。郑人买椟而还珠，未可谓善鬻珠也。
李尤《匮匣铭》曰：国有都邑，家有匣匮，货贿之用，我之利器。
○厨
《魏略》曰：扈累，字伯重，京兆人，常随青牛先生。先生字方正，晓知星历、风角、鸟情。累得其术。有妇无子，后亦丧妇，独居道侧，以砖为障，施一厨床，食宿其中。
《晋阳秋》曰：顾恺之尤好丹青，尝以一厨画寄桓玄，悉糊，题其前。玄乃发厨后而取之，封题如旧以还之。恺之见封题如初，但失其画，直云："妙画通灵，变化而去，犹人登仙也。"
沈约《宋书》曰：收范晔家乐器、服玩，并皆珍丽，妓妾亦盛饰。母住止单陋，惟有一厨，盛樵薪。
《齐书》曰：衡阳王钧母区贵人卒，钧哀毁甚。先是，贵人花钗厨子赐钧以为玩弄，贵人亡后，每岁时及朔望辄开，礼再拜鲠咽，见者皆为之悲。
又曰：陆澄，当世称为硕学，读《易》三年，不解文义。欲撰《宋书》，竟不成。王俭戏之曰："陆公，书厨也。"
《南史》曰：记谢弘微临终语左右曰："有上厨书，须刘领军至，可于前烧之，慎勿开也。"
《拾遗记》曰：郭况家富，以玉器盛食，故东京谓郭家为琼厨金窟。
《东宫旧事》曰：皇太子拜有柏书厨一，梓书厨一。
范宁敬曰：籍，官之大信，而比散在众曹，此不可也。可令作十五籍厨，一县一厨。
