○叙圣
《左传·成公上》曰：圣人与众同欲，是以济事。
又成公下曰：春秋之称，微而显，志而晦，婉而成章，尽而不污，惩恶勤善，非圣人谁能修之。
又曰：诸侯将见子臧于王而立之。子臧辞曰："圣达节(圣人应天命，不拘掌礼。)次守节，为君非吾节也。虽不能圣，敢失守乎！"
又曰：惟圣人能内外无患。自非圣人，外宁必有内忧。(骄亢则忧患生也。)
又襄公三年曰：臧武仲如晋，雨，过御叔。在邑将饮酒，(御叔鲁御邑大夫。)曰："焉用圣人！(武仲多知，时人谓之圣。)我将饮酒而已，雨行，何以圣为？"
又昭公四曰：季武子问于申丰曰："雹可御乎？"对曰："圣人在上，无雹，虽有，不为灾。"
又曰：《书》曰："圣作则。"(逸书则法也。)
又曰：臧孙纥有言曰："圣人有明德者，若不当世，其后必有达人。今其将在孔丘乎！"
又哀公下曰：圣人不烦卜筮，惠王其有焉。(不疑故不卜也。)
《礼记·乐记》曰：作者之谓圣，述者之谓明。明圣者，述作之谓也。
又《坊记》曰：圣人之制富贵也，使民富不足以骄，贫不至于约，贵不慊于上，故乱益亡。
又《中庸》曰：夫妇之愚，可以与知焉；及其至也，虽圣人亦有所不知焉。夫妇之不肖，可以能行焉；及其至也，虽圣人亦有所不能焉。
又曰：舜其大孝也与！德为圣人，尊为天子，富有四海之内。宗庙飨之，子孙保之。
又曰：诚者，天之道也；诚之者，人之道也。诚者不勉而中，不思而得，从容中道，圣人也。
又曰：大哉圣人之道！洋洋乎发育万物，峻极于天。
《毛诗·狼跋》：美周公也。周公摄政，远则四国流言，近则王不知。周大夫美其不失其圣也。(不失其圣者，闻流言不惑，王不知不怨，终立其志，成周之王道，致太平，复成王之位。)
又《节南山·巧言》曰：秩秩大猷，圣人莫之。
《周易·乾卦》曰：云从龙，风从虎，圣人作而万物睹。
又曰：其惟圣人乎？知进退存亡而不失其正者，其惟圣人乎？
又《蒙卦》曰：蒙以养正，圣功也。
又《豫卦》曰：圣人以顺动，则刑罚清而民服。
又《观卦》曰：圣人以神道设教而天下服矣。
又《咸卦》曰：天地感而万物化生，圣人感人心而天下和平。
又《恒卦》曰：圣人久于其道而天下化成。
又《鼎卦》曰：圣人亨以享上帝，而大亨以养圣贤。
又《系辞》曰：《易》有圣人之道四焉；以言者尚其辞，以动者尚其变，以制器者尚其象，以卜筮者尚其占。夫《易》，圣人之所以极深而研几也。惟深也，故能通天下之志；惟几也，故能成天下之务；惟神也，故不疾而速，不行而至。子曰"《易》有圣人之道四焉"者，此之谓也。
又曰：备物致用，立成器以为天下利，莫大乎圣人。是故天生神物，圣人则之；天地变化，圣人效之；天垂象，见吉凶，圣人象之；河出图，洛出书，圣人则之。《易》有四象，所以示也。
又曰：天地之大德曰生，圣人之大宝曰位。
又曰：上古穴居而野处，后世圣人易之以宫室。上栋下宇，以待风雨，盖取诸大壮。上古结绳而治，后世圣人易之以书契。百官以治，万民以察，盖取诸夬。
又曰：昔者，圣人之作《易》也，将以顺性命之理。是以立天之道曰阴与阳，立地之道曰柔与刚，立人之道曰仁与义。
《尚书·伊训》曰：敢有侮圣言，逆忠直，时谓乱风。(狎悔圣人之言而不行，拒逆忠直之规而不纳。)
又《说命》曰：股肱惟人，良臣惟圣。(手足具乃成人，有良臣乃成圣。)
又《洪范》曰：睿作圣。(于事无不通谓之圣。)
又曰：圣时风若。(君能通理则时风顺之。)
又《多方》曰：惟圣罔念作狂，惟狂克念作圣。(惟圣人无念于善，则为狂人；惟狂人能念于善，则为圣人。)
又《君陈》曰：凡人未见圣，若不克见。既见圣，亦不克由圣。
《论语·雍也》曰：子贡曰："如有博施于民而能济众，何如？可谓仁乎？"子曰："何事于仁，必也圣乎！尧舜其犹病诸！"
又《述而》曰：子曰："圣人吾不得而见之矣！得见君子者，斯可矣。"
又曰：子曰："若圣与仁，则吾岂敢？"(孔子谦，不敢自名仁圣。)
又《子罕》曰：太宰问于子贡曰："夫子圣者与？何其多能也？"子贡曰："固天纵之将圣，又多能也。"
又孔子曰：君子有三畏：畏天命，畏大人，畏圣人之言。小人不知天命而不畏也，狎大人，侮圣人之言。
又子贡曰：有始有卒者，其惟圣人乎？
《孝经》曰：非圣人者，无法。
《春秋潜潭巴》曰：里社鸣，此里有圣人，百姓归之。(社里之居也，鸣则教令行。□教令则圣人能行之也。)
《大戴礼》曰：哀公问曰："何谓圣人？"孔子对曰："所谓圣人者，知通于大道，应变而不泅拢配于天地，参于日月。"
又曰：圣人有国，则日月不食，星辰不孛。
《尚书考灵曜》曰：五百载，圣纪苻。(五百，法天地之数也。王命长，故以为五百载也。苻，图书也。)
又曰：四千五百六十岁，精及天数，握命人起，河出图，圣受思。(郑玄注曰："圣，谓尧也。天握命，人当起者，河乃出图，尧受而思之，以受历数也。)
《尚书大传》曰：圣人在位，其君子不诵无用之言，其工不作无用之器，其商不通无用之物。
又曰：圣人者，民之父母也。母能生之，能食之；父能教之，能诲之。圣王，曲备之者也，能生之，能食之，能教之，能诲之也。为之城郭以居之，为之宫室以处之，为庠序之学以教诲之，为之列地制亩以饮食之。故《书》曰："作民父母以为天下王。"此之谓也。
《韩诗外传》曰：舜生于诸冯，迁于负夏，卒于鸣条，东夷之人也。文王生于歧周，卒于毕郢，西夷之人也。地之相去千有馀里，然得志而行乎中国，如合苻节，孔子曰："先圣后圣，其揆一也。"
又曰：成王之时，有三苗贯桑而生，同为一秀。比三年，果有越裳氏重九译而至，献白雉于周公，曰："道路悠远，山川幽深，故重译而来朝。"周公辞曰："吾子何以见赐也？"译曰："吾受命国之黄发曰：久矣！天之不迅风疾雨也，海之不波溢也，三年于兹矣。意者中国殆有圣人，盍往朝之。"
又曰：辟土殖谷者，后稷也。决江疏河者，禹也。听狱执中者，皋陶也。然而有圣名者，尧也。
《史记》曰：周西伯猎，遇太公于渭之阳。与语，大说，曰："自吾先君太公曰：当有圣人适周，周以兴。子真是耶！"
又曰：王子比干，直言谏纣。纣怒曰："吾闻圣人之心有窍，信有诸乎？"
又曰：秦穆公谓内史廖曰："吾闻邻国有圣人，敌国之忧也。今由余贤，寡人之患，将如奈何？"
又曰：唐举相蔡泽，曰："吾闻圣人不相，殆先生乎？"
《管子》曰：圣人若天，然无私覆；若地，然无私载。
《老子》曰：绝圣弃知，民利百倍。
又曰：圣人无常心，以百姓心为心。
《庄子》曰：圣人之生也，天行；其死也，物化。静而与阴同德，动而与阳同波。不为福先，不为祸始。
又曰：以德分人，谓之圣。
又曰：夫圣人鹑居而谷(苦候切。)食，鸟行而无章。天下有道则与物皆昌，天下无道则修德就闲。
又曰：至人无己，神人无功，圣人无名。
又曰：夫川竭而谷虚，丘夷而渊实。圣人已死，则大盗不起。
《文子》曰：圣人同死生，愚人亦同死生。圣人之同死生，明于分理也；愚人之同死生，不知利害所在也。
又曰：圣人随时而举事，因资而立功。守清道，拘雌节，因循而变应，常后而不先。
又曰：圣人以仁义为绳。中绳之谓君子，不中绳之谓小人。
《列子》曰：龙叔谓文挚曰："吾有疾，子能已乎？"文挚即命龙叔背明而立，文挚向明而望之。既而曰："嘻！吾见子之心矣。方寸之地虚矣！几圣人也。子心六孔通流，一孔不达。今圣知为病者，或由此乎？"
又曰：商太宰见孔子曰："丘，圣者欤？"答曰："丘非圣者。""三皇圣者欤？"答曰："三王善任知勇者，圣则丘弗知。"曰："五帝圣者欤？"答曰："五帝善任仁者，圣则丘弗知。"曰："三皇圣者欤？"答曰："三王善因时者，圣则丘不知，"曰："然则孰者为圣？"孔子曰："西方圣者，不治而不乱，不言而自信，不化而自行，荡荡乎民无能名焉！"
又曰：庖牺、女娲、神农、夏后，蛇身、人面、牛首，此非人之状，而有大圣之德。
《尸子》曰：圣人之身犹日也。夫日圜尺，光盈天地。圣人之身小，其所烛远矣。圣人正己而四方治，故曰："天地之大府"。
《慎子》曰：天有明而不忧人之暗，地有财而不忧人之贫，圣人有德而不忧人之危。
《范子》曰：圣人之变，如水随形，形平则平，形险则险。
《随巢子》曰：大圣之行，兼爱万物，疏而不绝。贤则欣之，不肖则矜之。
《孙卿子》曰：神固之谓圣人。圣人者，道之管也。天下之道管此矣。
又曰：天下无二道，圣人无二心。神人无功，圣人无名。圣人者，天下利器也。
《商子》曰：圣人之制民也，如高下制水，如燥湿制火也。
《申子》曰：百世有圣人，犹随踵而生。
《韩子》曰：伊尹为宰，百里奚为虏。此二人者，圣人也，然犹不能无役身而进。
《孟子》曰：子夏、子张、子游皆有圣人一体，冉有、伯牛、闵子、颜渊，具体而微。自生民以来，未有盛于孔子者也。
又曰：孔子登东山而小鲁，登太山而小天下。故观于海者难为水，游于圣人之门者难为言。
《鹖冠子》曰：圣人者，后天地而生，而知天地之始；先天地而亡，而知天地之终。
《孔丛子》曰：悬子问子思曰："吾闻同声者相求，同志者相好。子之先君见子产则兄事，而世谓子产仁爱，称夫子圣人，是谓圣通事仁爱乎？未喻其人之孰先也？"子思曰："昔季孙问言，游亦若子之言也。子游答曰：'以子产之仁爱譬夫子，其犹浸水之与膏雨。'康子曰：'子产死，郑大夫舍玦佩，妇女舍珠填，巷哭三月，琴瑟不作；夫子之死，吾未之闻鲁人之若是也。'子游曰：'夫浸水所及也则生，所不及则死，民皆知焉。膏雨之所生也，广莫大焉。民之受赐也，普矣！莫识其由来者也。'"
《淮南子》曰：圣人不贵尺璧而重寸阴，时难得而易失。故圣人守清道而抱雌节。(清，和静也。雌，柔弱也。)
又曰：圣人之道犹中衢樽耶！过者，斟酌多少，各得所宜。
又曰：惟圣人为能知权。言而必信，期而必当，天下之高行也。
又曰：圣人若镜，不将不迎。
又曰：文王知而好问，故圣。
又曰：孔子无黔突，墨子无暖席。是故圣人蒙耻辱以干世主者，非贪禄慕位欲事天下之利，除万民之害也。神农憔悴，尧瘦臞，(其俱也。)舜微黑，禹胼胝。由此观之，忧劳百姓，亦甚矣！
又曰：古者，圣人劳形尽虑，为民兴利除害，焦天下之忧，而平海内之事。圣人之忧民也，如此其明矣。
《河图》曰：黄帝曰："凡人生一日，天帝赐算三万六千，又赐纪二千。圣人得三万六千七百二十，凡人得三万六千。一纪主一岁，圣人加七百二十。
《吕氏春秋》曰：圣人之于事，似缓而急，(缓谓无为，急谓无功。)似迟而速，待时也。
又曰：圣人南面而立，以爱利民为心。号令未出而天下皆延颈举踵矣，则精通乎民矣！
《家语》曰：所谓圣者，德合天地，睹者不识其邻。
又曰：圣人能以天下为一家，以中国为一人者，非意之所为也。必知其利，达于其患，然后乃为之。
又曰：孔子在卫，冉求言于季孙曰："国有圣人而不能用，欲以求治，是犹却步而欲求及前人也。"
《神异经》曰：西南大荒中，有人身长一丈，腹九尺。践龟蛇，戴朱鸟。左手冯青龙，右手冯白虎。知河海斗斛，识山石多少，知天下鸟兽言语，识士人所道，知百谷可食，识草木盐苦，名曰圣。(俗曰圣人。)一名哲，(俗曰睿哲。)一名先，(俗曰知先。)一名通，(俗曰通达。)一名无不达。凡人见拜，令人神知。此人天下神圣也。
《六韬》曰：太公曰："圣人守无穷之府，用无穷之财，而天下治。"
《说苑》曰：圣人之于百姓也，其犹赤子乎！饥者食之，寒者衣之，育之长之，惟恐其不至于大也。
杨方《五经钩沉》曰：圣人之生，必资于阴阳。阴阳之理，即圣人所尽。但尽阴阳之理，则玄照之本自见。此谓不求自知而理尽自然者也。
扬子《法言》曰：或问："孔子之时，诸侯有知孔子圣者欤？"曰："知之。""若知之，则曷为不用？"曰："不能。"曰："知圣而不能用，可得闻乎？"曰："用之，则弃其所习，逆其所从，强其所劣，损其所能。非天下之至圣，孰能用之！"
又曰：震风陵雨，然后知厦屋之为帡幪也。虐政虐世，然后知圣人之为郛郭也。
又曰：圣人之言似于水火，测之而益深，穷之而益远。火，用之而弥明，宿之而弥壮。
又曰：圣人之言远如天，贤者之言近如地。
又曰：或曰："圣人之道若天。天则常矣，奚圣人之多变也？"曰："圣人固多变。子游、子夏得其书矣，未得所以书也；宰我、子贡得其言矣；未得其所以言也；颜渊、闵子得其行矣，未得其所以行也。圣人之书、言、行，天也，其少变乎？"
又曰：圣人虎别，其文炳也；(如虎之别百兽，炳然殊异。)君子豹别，其文蔚也；(有蔚文章，次虎。)辩人理别，其文萃也。
又曰：或问圣人表里。曰："威仪文辞，表也；德行忠信，里也。"
《论衡》曰：上天之心在圣人之胸，其谴告在圣人之口。世无圣人，安得知天变动？
《风俗通》曰：圣者，声也，通也。言其闻声知情，通于天地，调畅万物。
荀悦《申鉴》曰：圣不至圣，何以尽性？
《傅子》曰：圣人之道如天地，诸子之异如四时。四时相反，天地合而通之。
袁准《正书》曰：圣人之治也，若平地焉，聋盲跛蹇皆能履之。法若丘陵也，非有逸足不能超也。
又曰：圣惟知圣，惟贤知贤，信乎！
蒋子《万机论》曰：圣不独立，知不独治。神武之主，亦须佐辅。
王衍论曰：圣人尽众妙，体至当，故不求有所示而物自亲之。
姚信《士伟》曰：圣人高不可极，深不可测，穷神知化，独见先识。仁若春阳，信若影响。此所禀于天也。
又曰：神州何以专生圣人？圣人曾不产于绝域乎？推此论之，明神州者处乾坤之正，锺日月之精，地形爽垲，源流清畅。其生民也，长短应数，仪状端正，音声得节，性理调良。
《图墓书》曰：青鸟乃默，皆圣人也。记人生死所由。
《琴操》曰：孔子使颜渊执辔，到匡郭外。颜渊举策指匡穿垣，曰："往，与阳虎正从此入。"匡人闻其言，孔子既似阳虎，告匡君曰："往者阳虎，今复来矣。"乃令桓魋围孔子，数日不解。弟子皆有饥色。于是，孔子仰天而叹曰："君子固穷乎？"子路闻孔子之言，悲感，勃然大怒，张目奋剑，声如钟鼓。孔子曰："由！来！今汝欲斗名为戮我于天下，为汝悲歌而感之，汝皆和我。"由等惟惟。孔子乃引琴而歌，音曲甚哀。有暴风击拒，军士僵仆。于是，匡人乃知孔子圣人，瓦解而去。
