○丰稔
《诗序》曰：华黍，时和岁丰，宜黍稷也。
又诗曰：我黍与与，我稷翼翼。我箱既盈，我庾维亿。(露积为庾，十万曰亿。)
又曰：彼有不获稚，此有不敛穧；彼有遗秉，此有滞穗：伊寡妇之利。(秉，把也。郑笺云：成王之时言百谷既多穗同齐，然收刈促遽，力皆不足，而有不获不敛遗秉滞穗，寡妇取之以利也。)
又《诗序》曰：丰年，秋冬报也。(报者谓尝也，蒸也。)《诗》曰丰年多黍多稌，亦有高廪，万亿及秭。(数万至万曰亿，数亿至万曰秭。《笺》云：丰年，大有年也。万亿及秭，言谷多也。)为酒为醴，烝畀祖妣。以洽百礼，降福孔偕。(偕，遍也。《笺》云：蒸，进也。畀，与也。)
《谷梁传》曰：宣公十六年冬，大有年，五谷大熟。
《汉书》曰：宣帝即位，用吏多选，百姓安土，岁数丰穰，谷每石数钱。
《汉记》曰：鲍德修志节，有名绩，累官为南阳太守。岁荒灾，惟南阳丰稔，吏民爰悦，号为神父。
又曰：建武二年秋，天下野谷旅生，麻菽尤盛。或生瓜菜果实，野蚕成茧被山，民收其絮，采获谷果，以为畜积。
京房《易逆刺》曰：天雨谷，岁大熟。
《尚书考灵耀》曰：春政不失，五谷孳；初夏政不失，甘雨时；季夏政不失，地无菑；(菑谓土不稼穑。)秋政不失，人民昌；冬政不失，少疾丧。五政不失，百谷稚熟，日月光明。(晚熟曰稚。《诗》曰：稙稚菽麦。)
《礼稽命征》曰：天子祭天地宗庙，六宗五岳得其宜，则五谷丰，雷雨时至，四夷贡物。
《礼斗威仪》曰：君乘木而王，则草木丰茂，嘉谷并生。
《春秋元命苞》曰：咸池主五谷，其星五者，各以其职以精委为谷也。(宋均曰：谷有五，故五星主之。)咸池之为言皆多也，言谷生于子，水含秀怀实，至秋精垂，故一名五车，取以载归之之义为言，扶而化之。
《孝经援神契》曰：岁星守心，年谷丰。
《晏子春秋》曰：景公伐鲁，得东门无泽，公问鲁年谷。对曰："阴冰厥阳，冰厚五寸。"公问晏子。晏子曰："君问年谷，答以冰，礼也。阴冰厥阳，冰厚五寸者，寒温节。寒温节则政平，政平则上下和，上下和则年谷熟。臣恐疲兵而无成，君盍(盍，何不也。)礼鲁以息吾愁怨"遂不伐鲁。
《汝南先贤传》曰：袁安为楚相，会楚王坐事互相牵引拘系者千余人。安受命即奔辔而行，先决狱，应时理遣，一旬之中，延千人之命。其时甘雨滂沛，岁大丰稔。
《南越志》曰：高兴县有野多鸡，其形如鸡而五彩，至则年穰。
《临海异物志》曰：独舂鸟声有似舂，其鸣声多者五谷伤，鸣声少者五谷熟。
《袁子正书》曰：语曰，岁在辛酉，乞浆得酒。
梅陶书曰：古人就食于安里，今三州米流出门，无如今年丰也。若以古人用之，则累年之储也。
《广雅》曰：年、稔、秋，谷熟也。
《桓子新论》曰：世俗咸曰，汉文帝躬俭约，修道德以先天下，天下化之。故致充实殷富，泽加黎庶，谷至石数十钱，上下饶羡。
《物理论》曰：正月朝朔，四面黄气，其岁大丰，此黄帝用事，土气均和，四方并熟。
《盐铁论》曰：周公时，天下太平，丘陵高下皆熟。
《山海经》曰：鳐鱼见，天下大穰。
古歌词曰：长安城西双员阙，上有一双铜雀宿，一鸣五谷生，再鸣五谷熟。
○凶荒
《礼》曰：岁凶年谷不登。君膳不祭肺，马不食粟，驰道不除，祭事不悬，大夫不食粱，士饮酒不乐。(皆为自损忧民，礼杀生则祭先，有虞氏以首，夏后氏以心，殷人以肝，周人以肺，不祭肺则不杀生也。天子食曰少牢，朔曰太牢，诸侯食曰特牲，朔曰少牢，除治道为妨民，取蔬食，悬乐器钟磬之属也。不乐，去琴瑟也。)
又曰：凶年，则乘驽马，祀以下牲。(自贬损，亦取易供也。驽，马六种最下也。下牲少牢，若特豕特豚也。)
《传》曰：五年春无冰。梓慎曰：今兹宋其饥乎？岁在星纪而淫于玄枵，以有时灾，阴不堪阳。(时灾无水也。阴盛用事而温无冰，是阴不胜阳，地气发泄也。)蛇乘龙，(蛇，玄武之宿，虚危之星，龙，岁星，岁星木也，为青龙。星失次为蛇所乘。)龙，宋、郑之星，宋、郑必饥。
又曰：晋荐饥，(麦米皆不熟也。)使乞籴于秦，秦伯谓百里奚与诸乎？对曰："天灾流行，国家代有，救灾恤邻，道也。行道有福。"丕郑之子豹在秦，请伐晋。秦伯曰："其君是恶，其民何罪？"秦于是乎输粟于晋，自雍及绛相继，命之曰泛舟之役。后秦饥，晋闭之籴。
又曰：宋公子鲍礼于国人，宋饥，竭其粟以贷之，年自七十已上，无不馈诒也。
《谷梁传》曰：一谷不熟谓之歉，(歉，食不足。)二谷不熟谓之饥，三谷不熟谓之馑。
《尔雅》曰：谷不熟为饥，蔬不熟为馑，果不熟为荒，仍饥为荐。
《汉书》曰：高祖二年，关中大饥，米斛万钱。
又曰：汉兴，接秦之弊，诸侯并起，民失作业而大饥馑，米石五千，人相食，死者过半。高祖乃命民得卖子就食蜀汉。
又曰：岁饥，民贫，卒食半菽。(或曰：半，五升器名也。臣瓒案，士卒食蔬菜，以菽杂半之。)
又曰：元帝二年，齐地饥，米石二千余。
又曰：王莽时，雒阳以东，米石二千，莽遣三公将运关东诸侯仓，赈贷贫乏。又分遣大夫谒者救民煮木为酪，(服虔曰：煮木实为酪。)酪不可食，重为烦扰。流民入关者数千万人，置养赡官以廪之，盗发其廪，民饿死者十七八。
《东观汉记》曰：王莽末，南方枯旱，民多饥饿，郡人于野泽掘{艹凫}(水草实也。)茨而食。
又曰：赤眉还入长安，邓禹与敌败走，至高陵，军士饥饿，皆食藻菜。帝乃征禹还。敕曰："赤眉无谷，自当来降，吾折(之舌反。)捶笞之，非诸将忧也。"
谢承《后汉书》曰：赵典兄子温，遭岁大饥，散家粮以赈穷饿，所活万余人。
王隐《晋书》曰：永嘉五年，洛中大饥。五月，挚虞饿死。
又曰：刘琨与丞相笺曰："夏则桑椹，冬则莹(音劳)。豆，视此哀叹，使人气尽。
《晋中兴书》曰：中原乱，中宗初镇江左，假郄鉴龙骧将军、兖州刺史镇邹山。又徐龛、石勒左右交侵，百姓饥馑，野无生草，时或掘野鼠蛰燕而食之。
又曰：太兴元年诏曰："亢旱谷贵，百姓嗷嗷，有资者贵籴，贫羸之民益困。汉世谷贵官贱籴，使价不超越，谓之平准。今虽无此，可出邸阁米万斛，使三分减一，以平其价，令贫困者悉行足以至秋也。"
《吴志》曰：骆公绪年八岁，与亲客归会稽，事嫡母甚谨。时饥荒，多有困乏，公绪为之饥，饮食衰少。其姊仁爱有行，寡居无子，公绪见甚哀之，姊问其故，公绪曰："士大夫糠不足，我亦问必独饱？"姊曰："诚知如是，何不告我，而自苦若此。"乃自以私粟与公绪。又以告母，母亦贤之。遂使分施，由是显名。
《周书》曰：天有四殃，水、旱、饥、荒，其至无时，非积畜何以备之。
《夏归藏》曰：士无兼年之食，遇天饥，妻子非其妻子也。大夫无兼年之食，遇天饥，舆马臣妾非其有也。国无兼年之食，遇天饥，百姓非所有也。戒之哉！
《国语》曰：大夫种谋曰：今吴既罢，(音疲。罢，劳也。)而大荒荐饥，市无赤米，(米之恶也。)而囷簏空虚，(圆者为囷，方者为簏。)其民必移就食蒲蠃于东海之滨。(蒲，蒲子。蠃，蚌蛤之属。滨，海涯。)
又曰：鲁饥，臧文仲以玉磬如齐告籴。(宋庙馨鸣球也。)
《典略》曰：从兴平元年至建安二年，其间四岁中，咸阳萧条，后贼李堪等始将部曲入长安，居卓故坞中，拔取酸枣梨藋(藋，从吊切。)以给食，发冢取衣盖形。
崔鸿《三十国春秋》曰：诸州自建武元年十一月不雨雪，至十二年八月谷价踊贵，金斤值米二升，民流散死者十有五六，百姓嗷然，人无生赖。
又曰：建元元年，襄国大饥，谷二升值银一斤，肉一斤值银一两。
《韩子》曰：秦大饥，应侯请发五苑果枣栗以活民。王曰："秦法赏有功，诛有罪，今发五苑，是有功无功俱赏也。"
《墨子》曰：百谷不收谓之旱，二谷不收谓之凶，四谷不收谓之馈，(音匮。)五谷不收谓之饥。
《淮南子》曰：畜者欲岁之荒饥。(谓将取厚利。)
《袁子正书》曰：问滑厘曰："今当凶年，有欲与子隋侯之珠者，又有欲与子一锺之粟者，子将何择？"厘曰："吾取粟可以救穷。"
《河图》曰：日月两重晕者，饥之样也。
《魏名臣奏》曰：太尉司马懿奏云，秋涝伤五谷，又无菜蔬，北方民已有食桑皮者。
《英雄记》曰：李傕等相次战长安中，盗贼不禁，白日掳掠。是时，谷一斛五十万，豆麦二万，人相食啖，白骨委积，臭秽满路。
又曰：幽州岁岁不登，人相食，有蝗旱之灾，民人始知采稆，以枣椹为粮，谷一石十万钱。公孙伯圭开置屯田，稍稍得自供给。(稆音吕。)
又曰：建安七年邺中大饥，芋一亩二万钱。
《博物志》曰：荒年暂辟谷法，但食蜡半斤，辄支十日不饥。
汉《应享应豫立赞序》曰：王莽居摄，以病告归，后赤眉贼攻其所居城，粒尽以私谷数千万斛赈城中，于时粟斛钱数万，无不称其仁。
晋《王洽集》曰：洽临吴郡，上表曰："编户僵尸，葬埋无主。或阖门饿馁，烟火不举。"
○旱
《春秋考异邮》曰：旱之言悍也，阳骄蹇所致也。
《诗》曰：旱既太甚，悠悠山川。
又曰：旱魃为虐，如惔如焚。我心瘅暑，(瘅，病也。)忧心如熏。(熏，灼也。)
又曰：旱既太甚，蕴隆虫虫。(雷而非雨。)
《书·说命》曰：若岁大旱，用汝作霖雨。
又曰：僣恒旸若。(君行僣差则常阳顺之。)
《礼》曰：缪公召弦子问曰："天久不雨，吾欲暴尫而奚若？"对曰："天则不雨，而暴人之疾子，虐，无乃不可乎？"暴巫而奚若？"对曰："天则不雨，望之愚妇人，于以求之，无乃已疏乎？"
《周礼》曰：司空掌群巫之政令，若国大旱，则率巫而舞雩。
又曰：女巫旱则舞雩。
《传》曰：卫大旱。宁庄子曰："昔周饥，克殷而年丰。今邢方无道，天其或者欲使卫讨邢乎？"从之，师兴而雨。
又曰：鲁僖公三年，自十月不雨，至于五月，不曰旱，不为灾。
又曰：卫大旱，卜有事于山川，不吉。
又曰：僖公二十一年夏大旱，公欲焚巫尫。臧文仲曰："非旱备也。修城郭，贬食省用，务啬(俭也。)劝分，无有相济，此其务也。巫尫何为？天欲杀之，则如勿生，若能为旱，焚之滋甚。"公从之。是岁饥而不害。
又曰：鲁文公十年正月不雨，至于七月。(周正月，今之十一月。周七月今之五月。)
又曰：鲁宣公九年，葬我小君敬嬴，旱，无麻，始用葛茀。(茀，所以引柩也。)
又曰：鲁昭公十六年秋，郑大旱，使屠击有事于桑山，(祭山也。)斩其木，不雨。子产曰："有事于山，艺山林也，(养护令繁植也。)而斩其木，其罪大矣。"夺之官邑。
《汉书》曰：百里嵩，字景山，为徐州刺史。时旱，嵩行部传车所经，即雨辄澍。东海祝其、合乡二县在山间，嵩不往，三县独不得雨，父老请之，入界即雨澍。
又曰：和帝永元六年秋旱。时洛阳有冤囚，帝录囚理冤，未还宫，雨澍。(邓太后事同。)
《续汉书》曰：郡国旱，公卿行雩礼求雨。闭诸阳门，衣皂衣，兴土龙，立土人，舞童二佾，七日一处。
又曰：郡国旱，各扫除社稷，公卿官长以次行雩礼，求雨也。
《魏志》曰：卫玠见黥面者，其妻子没为官僮。玠曰："使天下不雨者，盖由此也。"太祖乃怒玠。
《晋书》曰：督运令于伯刑于建康市，百姓喧哗，咸曰伯冤，于是大旱三年。
《京氏易》曰：人君无惠泽于下，则小旱。
《管子》曰：春不收枯骨朽胔，伐枯木而去之，则夏旱至矣。
《尸子》曰：汤之救旱也，乘素车白马，著布衣，身婴白茅为牲，祷于桑林之野。此时弦歌鼓舞者禁之。
《孟子》曰：七八月之间旱，则苗槁矣。(槁，干也。)
《晏子春秋》曰：齐景公时旱，欲祀灵山及河伯。晏子曰："夫山以石为身，以草木为毛发，今久不雨，毛发将焦，身且热，岂山不欲雨乎？祀之何益。君宜避殿暴露以索雨也。"公从之，出野，果大雨。
《世说》曰：汤时大旱七年，雒川竭，煎沙烂石，乃使持三鼎祀山川，祝词曰：政不节邪？使人疾邪？贿赂行邪？谗夫昌邪？宫室荣邪？(荣，华也。)女谒成邪？何不雨之甚？
《洪范五行传》曰：鲁宣公十年秋大旱，时公兴师与齐伐叶。夫伐国亢阳，益师旅、百姓所不欲也，应是而大旱。
《益部耆旧传》曰：赵瑶为阆中令，大旱。瑶请雨于灵星，应时降雨。
《搜神记》曰：周畅为河南尹，元初二年大旱。畅乃葬路旁露骸，为立义冢，应时注雨。
又曰：谅辅，字洪儒，新都人，为郡五官掾。时大旱，太守自暴中庭而雨不降。辅自誓曰，日中雨不降，请以身塞无状。(无状，谓祈雨不降。)乃积薪柴自焚，至日中时大雨，一郡沾润。
《神农求雨书》曰：春甲乙不雨，东为青龙，又为大龙，东方老人舞之，壬癸雨。
又曰：北如此不雨，命巫祝雨，曝之不雨，祷山神，积薪其旁，击鼓而焚之。
《瑞应图》曰：遇旱，责躬引咎，理察冤枉，退去贪残，侧修惠政，则降以灵雨。如其有道术，祷祝山川，致龙转石，闭阳从阴之类，诚非瑞应。是以鲁侯有暴尫之诮，齐景公祀山见讥。
董仲舒曰：春旱求雨，令县邑以水日令民祷社，家人祀户，无伐名木，无斩山林，曝巫聚尫八日，於邑东门外为四通之坛，方八尺，植苍缯八，其神共工，祭以鱼八。夏求雨亦以水日，家人祠灶，无举土功，浚井，曝釜鬲鬲杵臼于街七日，为四通坛于邑南门外，方七尺，植赤缯七，其神蚩尤，祭以赤雄鸡七。凡求雨之大礼，丈夫欲藏匿，女子欲和而乐。
《师旷占旱》曰：岁欲旱，旱草先生，旱草者，蒺藜是也。
《山海经》曰：太华之山，削成四方，有蛇名肥遗，六足四翼，见则天下大旱。(汤时也。)东荒之北隅，有山名凶犁，应龙处南极，杀蚩尤与夸父，不得复上，故下数旱。旱而作应龙之状，乃得大雨。(上无作雨者故也。令云土龙大此。)
又曰：傒昆之山有人，衣青衣，名曰黄帝女妖，蚩尤伐黄帝，请风伯雨师，帝乃下天女曰妖，(音魅。)雨止，遂杀蚩尤，妖不得复上，所居不雨。
又曰：𫚋鱼，鸡山黑水多焉，彘尾，音如豚，出则天下大旱。东荒之北隅有焉。(有子德元，中牟平秩人也。姑夫。)
