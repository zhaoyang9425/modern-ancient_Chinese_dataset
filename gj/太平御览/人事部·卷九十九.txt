○鉴戒上
《易》曰：防患曰戒。
又曰：君子终日干干，夕惕若。厉，无咎。
又曰：见群龙无首。吉。
又曰：履霜，坚冰至。
又曰：积善之家必有馀庆，积不善之家必有馀殃。
又曰：其亡其亡，系于苞桑。
又曰：当忧其悔吝之时，其介不可慢也。
又曰：言行者，君子之枢机。枢机之发，荣辱之主也，可不慎乎！
《尚书》曰：兢兢业业，一日二日万机。
又曰：无稽之言勿听，弗询之谋勿庸。
又曰：不矜细行，终累大德。
又曰：功崇惟志，业广惟勤，位弗期骄，禄弗期侈。
又曰：先王克谨天戒。
又曰：作德心逸日休，作伪心劳日拙。
又曰：戒惧无虞，罔失法度。
又曰：懔乎，若朽索之驭六马。
又曰：德惟一，动罔弗吉；德二三，动罔弗凶。
《毛诗》曰：惴惴小心，如临于谷。
又曰：战战兢兢，如临深渊，如履薄冰。
又曰：无念尔祖，聿修厥德。
又曰：白圭之玷尚可磨，斯言之玷不可为。
《左传》曰：晋入楚军，三日谷。范宣子立于戎马之前，曰："君幼弱，诸臣不佞，何以及此？天命不于常，有德之谓也。君其戒之！"
又曰：祸福无门，惟人自召。
又曰：臧孙云：季孙之爱我，疾疹也；孟孙之恶我，药石也。美疹不如恶石，孟孙死，吾亡无日矣。
又曰：吴公子札来聘，见叔孙穆子，悦之。谓穆子曰："子其不得死乎？好善不能择人。吾闻君子务在择人，吾子为鲁宗卿，而任其大政，不慎所举，何以堪之？祸必及子！"聘于郑，见子产，如旧相识，与之缟带，子产献纻衣焉。谓子产曰："郑之执政者侈，难将至矣！政必及子。子为政，慎以礼。不然，郑国将败。"适晋，说叔向曰："吾子勉之！君侈而多良，大夫皆富，政将在家。吾子直，必思自免于难。"
又曰：正考父三命益恭，故鼎铭云："一命而偻，再命而伛，三命而俯。循墙而走，亦莫予敢侮。"
《礼》曰：毋不敬。俨若思。安定辞。
又曰：敖不可长，欲不可纵，志不可满，乐不可极。
又曰：安安而能迁。临财无苟得，临难无苟免。很毋求胜，分毋求多。
又曰：不登高，不临深，不苟訾，不苟笑。孝子不服暗，不登危，惧辱亲也。
又曰：管仲镂簋、朱纮，山节、藻棁，君子以为滥矣。晏平仲祠其先人，豚肩不掩豆，浣衣濯冠以朝，君子以为隘矣。是故君子之行礼也，不可不慎也。
又曰：莫见乎隐，莫显乎微，故君子慎其独也。
《孝经》曰：在上不骄，高而不危；制节谨度，满而不溢。
《论语》曰：君子有三戒：少之时戒之在色，及其壮也戒之在斗，及其老也戒之在得。
又曰：如有周公之才之美，使骄且吝，其馀不足观也已。
又曰：三思而后行，再思可矣。
《家语》曰：孔子之周，观于太庙，右阶之前有金人焉，三缄其口而铭其背曰："古之慎言之人也，戒之哉。无多言，多言多败；无多事，多事多患。安乐必戒，无行所悔。勿谓何伤，其祸将长；勿谓何害，其祸将大；勿谓莫闻，神将伺人。荧荧不灭，炎炎奈何；涓涓不壅，终为江河；绵绵不绝，将成网罗。毫末不紥，将寻斧柯。诚能慎之，福之垠也；口是何伤，祸之门也。强梁者不得其死，好胜者必遇其敌。盗憎主人，民怨其上。君子知天下之不可上也，故下之；知众之不可先也，故后之。温恭慎德，使人慕之；执雌持下，人莫逾之。人皆趋彼，我独守此。"孔子顾谓子弟曰："此言虽鄙，而中事情。"又孔子观于周庙而有欹器焉。孔子问守庙者曰："此谓何器？"对曰："盖谓右坐之器。"孔子曰："吾闻右坐之器满则覆，虚则欹，中则正，有之乎？"对曰："然。"孔子使子路取水而试之，满则覆，中则正，虚则欹，孔子喟然叹曰："呜呼！恶有满而不覆者哉！"子路曰："敢问持满有道乎？"孔子曰："持满之道，挹而损之。"子路曰："损之，有道乎？"孔子曰："高而能下，满而能虚，富而能俭，贵而能卑，智而能愚，勇而能怯，辩而能讷，博而能浅，明而能暗，是谓损而不极。能行此道，惟至德者及之。《易》曰：不损而益之，自损而终益故也。"
《家语》曰：孔子行游中路，闻哭者声甚悲。孔子驱之前，有异人者少进见之；吾丘子也，拥锁带索而哭。孔子辟车而下，问曰："夫子有丧也，何哭之悲也？"吾丘子对曰："吾有三失。"孔子曰："愿闻三失。"吾丘子曰："吾少好学问，周通天下，还后吾亲亡，一失也。事君骄奢，谏不遂，是二失也。厚交友而后绝，三失也。树欲静而风不止，子欲养而亲不待。往而不来者年也，不可得再见者亲也。请从此辞。"则自刎而死。孔子曰："弟子记之，此足以为戒矣。"于是弟子归养亲者十三人。
又曰：曾子曰："狎甚则简，庄甚则不亲。是故君子狎足以交情，庄足以成礼而已。"孔子闻斯言也，曰："二三子志之！孰为参也而不知礼者乎？"
又曰：卫孙文子得罪于献公，居戚。公卒，未葬，文子击锺焉。延陵季子适晋，过闻之曰："异哉，夫子之在此也！犹燕之巢于幕，惧犹未也，又何乐焉？君又在殡可乎？"文子于是终身不听琴瑟。孔子闻之曰："季子能以义正人，文子能克己复义，可谓善讥善改矣。"
《国语》曰："知襄子为室美，士窋夕焉。知伯曰："室美夫！"对曰："美则美矣，抑臣亦有惧也。"曰："何惧？"对曰："臣以秉笔事君。记有之曰：'夫高山峻原。不生草木；松柏之地，其土不肥。'今土木胜，臣惧其不安人也。"室成，三年而知氏亡。
《汉书》：张安世曾孙勃嗣，每登阁殿，常曰："桑、霍为我诫，岂不厚哉！"
又曰：俊不疑，字曼倩，渤海人也。为郡文学，进退必以礼，名闻州郡。武帝末，郡国盗贼群起，暴胜之为直指使者，衣绣衣，持斧捕盗。素闻不疑贤，至渤海，遣吏请与相见，屣履迎之。坐定，不疑据地曰："窃伏海濒，闻暴公子旧矣，乃今承颜接辞。凡为吏，太刚则折，太软则废，威行施之以恩，然后树功扬名，永终天禄。"胜之纳其诫，深接以礼。
又曰：杨恽失爵位，居处治产业，起室宅。其友人安定守孙会宗，与书诫之曰："大臣废退，当阖门惶恐，为可怜之意，不当通宾客，有誉称也。"恽内怀不服，骄奢不悔，坐腰斩。
望前列曰：玄帝时，京房以言灾异数召见，又为吏考课事奏之，因问上曰："幽、厉之君何以危，所任者何人也？"上曰："主不明而任巧佞。"房曰："知巧佞而任之邪，将以为贤而任之耶？"上曰："贤之。"房曰："然则何以知其不贤也？"曰："以其时乱而君危知之。"房曰："今治乎，乱乎？"上曰："乱。"房曰："然则有所任乎？"上曰："幸其未至于彼也。"房曰："臣恐后世之视今，犹今之视古也。"玄帝默然矣。
又曰：韩延寿善为政，坐法弃市，吏民数千人送至渭城，老小扶持车毂，争奉酒炙。延寿不忍拒逆，为饮酒石馀。使椽吏分谢，吏民百姓莫不流涕。延寿三子皆为郎吏。临死，属其子勿为吏，以己为戒。子皆以父言去官。
《东观汉记》曰：冯勤迁司徒。是时三公多见罪退，上欲令以善自终，乃因宴见从容戒之曰："朱浮上不忠于君，下陵轹同列，终以中伤，放逐受诛，虽复加赏赐，不足以偿不訾之身。忠臣孝子鉴照前世，以吻鉴戒。能尽忠于国，事君无二，则爵赏，先乎当世名利于不朽，可不勉哉！"
又曰：樊弘为人谦慎，常戒其子曰："富贵盈溢，未有能终者。天道恶满而好谦，前世贵戚明戒也。保身全己，岂不乐哉！"
《后汉书》曰：班超为都护，以任尚代超，尚谓超曰："君在外国三十馀年，而小人猥承君后，宜以诲之。"超曰："塞外吏士，本非孝子顺孙，皆以罪过徙补边屯，而蛮夷怀鸟兽之心，难养易败。今君情严急，水清无大鱼，察政不得下，宜荡佚简易，宽小过，绳大罪而已。"
又曰：马援出屯襄国。诏百官祖道。援谓黄门侍郎梁松、窦固曰："凡人贵富，当使可贱，如卿等欲不可复贱，居高自持，勉思鄙言。"松后果贵满致灾，固亦几不免。
后列曰：马援兄子严、敦并喜，通轻侠。援前在交趾，遗书戒之曰："吾欲汝曹闻人过失，如闻父母之名，耳可得闻，而口不可得言也。好论议人长短，是非正法，此吾所大恶也。宁死不愿闻子孙有此行。"
又曰：徐稚尝为太尉黄琼所辟，不就。及琼卒归葬，稚乃负粮徒步到江夏赴之，设鸡酒薄祭，哭卒而去，不告姓名。时会者四方名士郭林宗等数千人，闻之，疑其稚也，乃选能言生茅容轻骑追之。及于涂，容为设饭，共言稼穑之事。临决去，谓曰："为我谢郭林宗，大厦将颠，非一绳所维，何为栖栖不遑宁处也？"
《魏志》曰：傅嘏与锺会从平毌丘俭后，会有自矜色，嘏戒之曰："子志大量小，而勋业难为也，可不慎哉！"
又曰：吏部尚书何晏诣管辂，问曰："连梦青绳数头，来在鼻上，驱之不肯去，有何意故？"辂曰："今君侯位重山岳，势若雷霆，而怀德者鲜，畏威者众，殆非小心翼翼多福之人。又鼻者艮，此天中之山，高而不危，所以长守富也。今有蝇集焉，位峻者颠，轻毫者亡，不可不慎！"
又曰：曹爽饮食衣服，拟于乘舆，擅取武库禁兵。曹羲深以为忧，数谏止之。又著书三篇，陈骄淫盈溢之致祸败，辞旨甚切，不敢斥爽，托戒诸子以示爽。爽知其为己发也，甚不悦。羲或时以谏喻不纳，涕泗而起。
《吴志》曰：孙权每田猎，常乘马射虎，虎尝突前攀持马鞍。张昭变色而前曰："将军何用不当尔？夫为人君，谓能驾御英雄，驱使群贤，岂谓驰逐于原野，校勇于猛兽者乎？"
《江表传》曰：孙权征合肥还，为张辽所袭，几至危殆。贺齐时率三千兵在南津迎权。权既就大船，会诸将饮宴，齐下席涕泣而言曰："至尊人主，当持重。今日之事，几致祸败，群下震悕，若无天地，愿以此为终身戒。"权自前拭其泪曰："大惭！谨以刻心，非但书绅也。"
王隐《晋书》曰：庾衮兄女芳将嫁，美服具矣。衮刈荆苕为箕帚焉。召诸子集之于堂，男女以班，而命芳："来！汝少孤，汝逸汝豫，不汝疵瑕。今汝将适人，事舅姑，洒扫庭内，妇人道也，故赐汝以。匪器之美，欲汝之温恭朝夕，虽休勿休也。"
《晋书》曰：赵王伦篡位，嵇绍为侍中。惠帝复祚，绍居本职，上疏曰："愿陛下无忘金墉，大司马无忘颍上，大将无忘黄桥，则祸乱之萌，无由而兆。"
《隋书》曰：贺若弼，父敦，以武烈知名，仕周为金州总管，宇文护忌而害之。临刑呼弼，谓之曰："吾必欲平江南，然此心不果，汝当成吾志。且吾以舌死，汝不可不思。"因引锥刺弼舌出血，诫以慎口。
《唐书》曰：太宗尝谓长孙无忌等曰："朕闻主贤臣直，人不自知，公直面论，攻朕得失。"无忌奏言："陛下武功文德，跨绝古今，发号施令，事皆利物。《孝经》云：'将顺其美。'臣顺之不暇，实不见陛下有所愆失。"太宗曰："朕冀闻己过，公乃妄相谀悦。朕今面谈公等得失，以为鉴诫。言之者无过，闻之者可以自改。"因目无忌曰："善避嫌疑，应对敏速，求之古人，亦当无比；而总兵攻战，非所长也。高士廉涉猎古今，心术聪悟，临难既不改节，为官亦无朋党；所少者骨鲠规谏耳。唐俭言辞俊利，善和解人，酒杯流行，发言启齿；事朕三十载，遂无一言论国家得失。杨师道性行绝善，自无愆过，无情实怯懦，未甚更事，急缓不可得力。岑文本性过敦厚，文章自其所长；而持论恒据经远，自当不负于物。刘洎性最坚贞，言多利益；然其意尚然诺于朋友，能自补阙，亦何以尚。马周见事敏速，性甚贞正，于论量人物，直道而行，朕比任使，多所称意。褚遂良学问稍长，性亦坚正，既写忠诚，甚亲附于朕，譬如飞鸟依人，自加怜爱。"
又曰：阎立本虽有应务之才。而尤善图画，工于写真，《秦府十八学士图》及贞观中《凌烟阁功臣图》，并立本之迹也，时人咸称其妙。太宗尝与侍臣学士泛舟于春苑，池中有异鸟随波容与，太宗击赏数，赐诏座者为咏，召立本令写焉。时阁外傅呼云："画师阎立本。"时以为主爵郎中，奔走流汗，俯伏池侧，手挥丹粉，瞻望座宾，不胜愧赧。退戒其子曰："吾少好读书，幸免墙面，缘情染翰，颇及侪流。惟以丹青见知，躬厮役之务，辱莫大焉！汝宜深戒，勿习此末伎。"立本为性所好，欲罢不能也。及为右相，与左相姜恪对掌枢密。恪既历任将军，立功塞外；立本惟善于图画，非宰辅之器。故时人以《千字文》为语曰："左相宣威沙漠，右相驰誉丹青。"
《唐书》曰：房玄龄尝诫诸子以骄奢沉溺，必不可以地望陵人，集古今圣贤家戒，书于屏风，令各取一具，谓曰："若能留意，足以保身成名。"又云："袁家累叶忠节，是吾所向，汝即宜师之。"
