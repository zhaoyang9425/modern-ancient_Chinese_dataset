○觱篥
《乐部》曰：觱篥者，笳管也。卷芦为头，截竹为管，出于胡地。制法角音，九孔漏声，五音咸备。唐以编入卤部，名为笳管，用之雅乐，以为雅管。六窍之制，则为凤管，旋宫转器，以应律管者也。
《通典》曰：筚篥本名悲篥，出于胡中，其声悲。(或云儒者得传，胡人吹以惊中国马，后乃以笳为首，竹为管也。)
《通典》曰：桃皮，东夷有卷桃皮以为筚篥也。二具大蠡也，容可数升，并吹之，以节乐。亦出南蛮。
《乐府杂录》曰：筚篥者，本龟兹国乐也。亦名悲篥，有类于笳也。德宗朝有尉迟青，官至将军。大历中，有幽州王麻奴者，解吹觱篥，河北推为第一手，颇踞傲自负，除戎师外，莫有敢轻易请者。时有从事，姓卢，不记名台，拜将入京，临歧把酒，请麻奴吹一曲《子相送》，麻奴偃蹇，大以为不可，卢乃怒曰："汝艺亦未足称者，殊不知上国有尉迟将军冠绝今古！"麻奴大怒曰："某之此艺，海内岂有及者耶？今即往彼，定其优劣。"不数月，到京，访尉迟所居，即常乐里也。乃于侧近僦居，日夕加意吹之。尉迟每经其门过，如不闻。麻奴尚未分，因赂其阍者，方得通见。即设席于地，令坐，乃于高般涉调中吹一曲《勒部低》，曲终，流汗浃背。尉迟颔颐谓曰："此曲何必于高般涉，徒费许多气力也。"因自出银字管，于平般涉调中吹之。麻奴惊偾，垂泣拜之，曰："某生于偏远之方，偶有寡艺，实为无人。今日幸闻天乐，方悟前非。"遂将乐器碎之而归，终身不复言觱篥。
《明皇杂录》曰：明皇既幸蜀，西南行，初入斜谷，属霖雨涉旬。于栈道雨中闻铃声与山相应，上既悼念贵妃，采其声为《雨霖铃》曲，以寄恨焉。时梨园弟子善吹觱篥者张野狐，惟此人从至蜀。上因以其曲授野狐。洎至德中，车驾复幸华清宫，从官嫔御多非旧人。上于望京楼下命野狐奏《雨霖铃》曲，未半，上四顾凄凉，不觉流涕。左右感动，与之歔欷。其曲今传于法部。
○五弦
《国史补》曰：赵壁弹五弦，人问其术，壁曰："吾之于五弦也，始则心驱之，中则神遇之，终则天随之。方吾浩然，眼如耳，耳如鼻，不知五弦之为壁，壁之为五弦也。"
《音律图》曰：五弦，不知谁所造也。今世有之，比琵琶稍小，盖北国所出也。
又曰：二弦，未详所起，形如琵琶。二弦四隔，孤柱一合，散声二，隔声八，柱声一，总一十声，随调应律。
又曰：四弦秦汉未详所起，与琵琶同，以不开目为异。四弦四隔，合，散声四，隔声十六，总二十声，随调应律。
○六弦
又曰：六弦，史盛作。天宝中进，形如琵琶，而身长。六弦四隔，孤柱一合，散声六，隔声二十四，柱声一，总三十一声，隔调应律。
○七弦
又曰：七弦，郑善子作，开元中进。形同阮咸而大，近身旁有少缺，取其近身便也。七弦十三隔，孤柱一合，散声七，隔声九十一，柱声一，总九十九声，随调应律。
○太一
又曰：太一，司马滔作。开元中进。十二弦六隔，合散声十二，隔声七十二弦，散声应律吕，以隔声旋相为宫，合八十四调。今入雅乐，宫悬内用之矣。
又曰：天宝乐任历作，天宝中进。类石幢，十四弦设柱，黄锺一均足倍七声，后柱作调应律，每舞者执之。
○方响
《三礼图》：方响，梁有铜磬，盖今方响也。方响以铁为之。修八寸，广二寸，圆上方下，架磬而不设，倚架上以代锺磬。人间所用者，才三四寸。
《乐府杂录》曰：唐咸通中，有调音律官吴缤为鼓吹署丞，善打方响，其妙超群。本朱崖李太尉家乐人也。
○缶
《易》曰：日昃之离，不鼓缶而歌，则大耋之嗟，凶。
《毛诗·宛丘》曰：坎其击缶，宛丘之道。(缶者瓦器，所以盛酒浆。秦人鼓之以节歌也。)
《尔雅》曰：盎谓之缶。注云：盆也。
《史记》曰：秦王与赵王会渑池，蔺相如从。秦王曰："寡人闻赵王好音，请奏琴。"赵王鼓琴，秦御史书曰："某年某月，秦王命赵王鼓琴。"相如亦奉缶秦王，秦王不肯。相如曰："五步之内，请以颈血溅太王。"秦王不怿，为一击之。相如亦命赵御史书曰："某年某月，赵王使秦王击缶。"
《淮南子》曰：夫穷乡之社，扣瓮拊瓶相和而歌，自以为乐。常试为之击建鼓，撞巨锺，乃始知夫瓮瓶之足差也。
徐干《中论》曰：听黄锺之音，知击缶之细；涉庠序之教，知不学之困。
《吕氏春秋》曰：尧使质以麋鞅置缶而鼓之也。
《墨子》曰：农夫春耕、夏耘、秋敛、冬藏，息于吟缶。
《大周正乐》曰：今缶八。永泰初，司马滔进献广平乐，兼此八缶，具黄锺一均声。
《乐府杂录》曰：唐大中初，有调音律官天兴县丞郭道源，善击瓯。用越瓯、邢瓯共一十二旋，加减水，以箸击之，其音妙于方响也。
○铎
《周礼》曰：二十五人为两，置司马一人，因以名焉。木舌金铃曰铎，军中执之以通鼓也。
《后周书》曰：长孙绍远为太常，广召工创造乐器。土、木、丝、竹，各得其宜，惟黄锺不调，绍远每以为意。尝因退朝，经韩使君佛寺过，浮图三层之上有鸣铎焉。忽闻其音雅合宫调，取而配奏，方始克谐。绍远乃启世宗行取。
《通礼义纂》曰：铎，大铃，振之以通鼓也。
《大周正乐》曰：铎如铙，以木为舌，摇之以和鼓也。
《乐书》曰：木铎者，铃也。主铜为之，以木作舌。故天将以夫子为木铎，言施政教时。天将命以号令天下，文舞所执而鸣之，以振文教。
《乐书》曰：金铎者，形同木铎，以为金舌。号令为度，鸣而惊众，武舞所执，以振武教者也。
郑注《司马职》云：掩上振之为摝。摝者，止行息气也。六军三三而居，其间相远，故振铎以通之，使军众知可进可止之节也。
《司马法》曰：鼓声不过阊，鼙声不过阘，铎声不过其琅也。
《广古今五行记》曰：晋愍帝建兴四年，晋陵人陈宠在田得铜铎五枚，皆有龙虎形。
《大周正乐》曰：唐朝承周、隋离乱之后，乐悬散失，独无徵音，国姓所阙，知者不敢闻达其事。天后末，御史大夫李嗣真常密求之，不得。一旦秋爽，闻砧声有应之者，在今弩营，是当时英公宅。又数年，无由得之。其后敬业举兵，败走，后潴其宫，嗣真乃求得丧车一铎，入而振之，于东南隅果有应也。遂掘之，得石一段，裁为四具，补乐悬之散阙。今享宗庙郊天挂簨虡者，乃嗣真所得也。
○铙
《释名》曰：铙，铙也，宫悬用之，饰以流苏。
《礼记》曰：始奏以文，文击鼓以惊众也；复乱以武，武击铙而退也。
《周礼》曰：金铙止鼓。(铙，如铃无舌者，秉执而鸣之，以止鼓也。)
《乐书》曰：金铙，小者似铃，执而鸣之，以止鼓也。武舞工人所执，谓振而退武也。大者，悬而击之，像锺形。镈旁有二十四铙，应律音而和乐也。
《说文》曰：钲，铙也。铃柄中上下通，钲也。铣，小铙也。军法：卒长执铣。汉有鼓吹曲，有铙歌。
○镯
《周礼》曰：鼓人以金为镯，节鼓。形如小锺，行鸣之，以为鼓节也。近代有大铜叠，悬而击之。
又曰：卒长执铙，两司马执镯。言镯、铙之用，谓钲、铎之属，以金铙止鼓，而金镯节鼓。然是四金之数。故镯者，非雅乐器也。
○角
《通礼义纂》曰：长鸣，角也。按：蚩尤师蝄〈虫两〉与黄帝战于涿鹿。帝命吹角为龙鸣以御之。魏武帝征乌桓，军士思归，乃减角为中鸣，其声尤悲，以应胡笳。晋、宋以降，沿袭用之，有长鸣。唐礼大驾陈一百二十具，是承晋、魏之制也。
《宋乐志》曰：西蕊裥吹金者，铜角长可二尺，形如牛角。书记所不载。或云出羌胡，以惊中国马。
又曰：角长五尺，形如竹筒。本细，末稍大，未详所起。今卤部及军中用之。或以竹木，或以皮为之，无定制。按古军法有吹角也。此器俗名拔逻回，盖胡虏惊军之音，所以书传无之。海内乱离，至侯景围台城，方用之也。
○铜钵
又曰：铜钵是西凉乐也。以皮纽相击应节，令法里衩之。
《通典》曰：铜钵亦谓之铜盘，出西戎及南蛮。其围数寸，隐起如浮沤，贯之以韦，相击以和乐也。南蛮国大者围数尺，或谓齐穆士素所造也。
○壤
《风土记》曰：壤者，以木作，前广后锐，长尺三四寸。其形如覆节，僮少以为戏也。尧时有八九十老人，击而歌曰："日出而作，日入而息，凿井而饮，耕田而食，帝何力于我哉？"
《风俗通》曰：相，拊也。所以辅相于乐。奏乐之时，先击相。
又曰：雅形如漆筒，有椎，诗云"讯疾以雅"是也。
○抚相
《大周正乐》曰：抚相，以韦为之，实以糠，抚之以节也。
○舂牍
《周礼·笙师》曰：掌舂牍、应、雅。郑司农云：状如漆筒，而弇口大大围，长五尺六寸，以羊韦鞔之，有两组疏画。虚无底，举以顿地，如舂杵。亦谓之顿相。相，助也，以节乐也。或谓梁孝王筑睢阳城，方十二里，造时唱声，以小鼓为节，筑者下筑和之。后世谓此声为睢阳乐。
○拍板
《乐府杂录》曰：玄宗令黄幡绰撰柏板谱。幡绰乃于纸上画一耳进之，问其故，对曰："但有耳道，则无失其节奏也。"韩文公因为乐句。
