○逸民六
《隋书·隐逸传》曰：李士谦字子约，赵郡平棘人也。髫龀丧父，事母以孝。闻母曾呕吐，疑为中毒，因跪而尝之。伯父玚深所嗟尚，每称曰："此儿，吾家之颜子也。"后丁母忧，居丧骨立。服阕，舍宅为伽蓝，脱身而出。诣学请业，精研不倦。遂博览群籍，兼善天文术数。隋有天下，毕志不仕。自以少孤，未尝饮酒食肉，口无杀害之言。至于亲宾来萃，辄陈樽俎，对之危坐，终日不倦。李氏宗党豪盛，每至春秋二社，必高会极欢，无不沉醉喧乱。尝集士谦所，盛馔盈前，而先为设黍，谓群从曰："孔子称黍为五谷之长，荀卿亦云食先黍稷。古人所尚，容可违乎？"少长肃然，不敢弛惰。退而相谓曰："既见君子，方觉吾徒之不德也。"士谦闻而自责曰："何乃为人所疏，顿至于此！"家富于财，躬处节俭，每以赈施为务。开皇八年，终于家。
又曰：崔廓字士玄，博陵安平人也。少孤贫而母贱，由是不为邦族所齿。长为里佐，屡逢屈辱。于是感激，逃入山中。遂博览书籍，多所通涉，山东学者皆宗之。既还乡里，不应辟命，与赵郡李士谦为忘言之友，每相往来，时称崔李。及士谦死，廓哭之恸，为之作传，输之秘府。士谦妻卢氏寡居，每有家事，辄令人咨廓取定。廓尝著论，言刑名之理，其义甚精。大业中，终于家，时年八十。
又曰：徐则，东海剡人也。幼沉静，寡嗜欲。受业于周弘正，善三玄，精于论议。怀栖隐之操，杖策入缙云山。后学数百人，苦请教授，则谢而遣之。不娶妻，常服巾褐。陈太建时，应召来，憩于至真观，期月，又辞入天台山，因绝谷养性，所资惟松水而已。虽隆冬沍寒，不服绵絮。初在缙云山，太极真人徐君降之曰："汝年出八十，当为王者师，然后得道也。"晋王广镇扬州知其名，手书召之，遂诣扬州。其后夕中，命侍者取香火，如平常朝礼之仪，至五更而卒，支体柔弱如生。
又曰：张文诩，河东人也。父琚，开皇中为洹水令，以清正闻。有书数千卷，教训子侄，皆以明经自达。文诩博览文籍，特精三礼。高祖引致天下名儒硕学之士。文诩时游太学，学内翕然，咸共宗仰。其门生多诣文诩，请质疑滞。文诩辄博引证据，辨说无穷，惟其所择。右仆射苏威闻其名而召之，与语，大悦，劝令从官。文诩意不在仕，固辞焉。仁寿末，学废，文诩策杖而归，灌园为业，州郡频举，皆不应命。事母以孝闻。每以德化人，乡党颇移风俗。尝有人夜中窃刈其麦者，见而避之。盗因感悟，弃麦而谢。文诩慰谕之，自誓不言，固令持去。经数年，盗者向乡人说之，始为远近所悉。州县以其贫素，将加赈恤，辄辞不受。每闲居无事，从容长叹曰："老冉冉而将至，恐修名之不立。"以如意击几，皆有处所，时人方之闵子骞、原宪焉。终于家，年四十。乡人为立碑颂，号曰张先生。
《唐书·隐逸传》曰：王绩字无功，绛州龙门人也。少与李播、吕才为莫逆之交。隋大业中，应孝悌廉洁，举授扬州六合县丞。非其所好，弃官还乡里。绩河渚中，先有田数顷。邻渚有隐士仲长子先，服食养性，绩重其真素，愿与相近。乃结庐河渚，以琴酒自乐。尝游北山，因为《北山赋》以见志。绩尝躬耕于东皋，故时人号东皋子。或经过酒肆，动经数日，往往题壁作诗，多为好事者咏讽。贞观十八年卒。临终自克死日，遗命薄葬，兼预自为墓志。
又曰：田游岩，京兆三原人也。初补太学生，后罢归，游于太白山。每遇林泉会意，辄留连不能去。其母及妻子并有方外之志，与游岩同游山水二十馀年。后入箕山，就许由庙东，筑室而居，自称许由东邻。调露中，高宗幸嵩山，遣中书侍郎薜元超就问其母，游岩山衣田冠，出拜。帝令左右扶止之，谓曰："先生养道山中，比得佳否？"游岩曰："臣泉石膏肓，烟霞痼疾。既逢圣代，幸得逍遥。"帝曰："朕今得卿，何异汉获四皓乎？"因将游岩就行宫，授崇文馆学士，令与太子少傅刘仁轨谈论。帝后将营奉天宫于嵩山，游岩旧宅先居宫侧，特令不毁，仍亲书题额悬其门曰："隐士田游岩宅。"
又曰：史德义，苏州昆山人也。咸亨初，隐居武丘山，以琴书自适。或骑牛带瓢，出入郊郭廛市，号为逸人。高宗闻其名，征赴洛阳，寻称疾东归，公卿已下皆赋诗饯别。德义亦以诗留赠，其文甚美。天授初，江南道宣劳使周兴表荐，则天征赴都，诏曰："苏州隐士史德义，志尚虚玄，素履贞确，谦冲彰于里闬，孝友表于闺庭；固辞征辟，长往严陵之濑；多谢簪裾，高蹈愚公之谷。朕承天革命，建极开阶，寤寐星云，物色林壑，顺贞期而损薜带，应休运而解荷裳，粤自海隅，来游魏阙，行藏之理斯得，去就之节无违，风操可知，启沃攸伫，特宜优奖，委以谏曹，授谏议大夫。"后放归丘壑。
又曰：王友贞，怀州河内人也。弱冠时，母病笃，医言惟啖人肉乃差。友贞独念无可求治，乃割股肉以饴亲，母疾寻差。则天闻之，令就其家验问，特加旌表。友贞素好学，读九经皆百遍，训诲子弟，如严君焉。口不言人过，尤好释典，屏绝膻味，出言未曾负诺。时论以为真君子。中宗在春宫，召为司议郎，不就。神龙初，又拜太子中舍人，仍令所司以礼征赴。及至，固以疾辞。玄宗在东宫，又表请礼征之，以年老，竟辞不赴。年九十馀，开元四年卒。特下制赠银青光禄大夫。
又曰：卢鸿一字浩然，本范阳人，徙家洛阳。少有学业，颇善籀篆楷隶，隐于嵩山。开元初，遣币礼再征，不至。五年，下诏征之。至东都，谒见不拜。宰相遣人问其故，奏言："臣闻老君言，礼者忠信之所薄，不足可依。山臣鸿一敢以忠信奉见。"上别召升内殿，赐之酒食，诏曰："卢鸿一应辟而至，访之政道，有会淳风，爰举逸人，用劝天下。特宜授谏议大夫，放之还山。"
又曰：王希夷，徐州滕人也。孤贫好道。父母终，时为人牧羊，收佣以供葬。葬毕，隐于嵩山，师道士黄赜向四十年，尽能传其闭气道养之术。颐卒，更居兖州徂徕山中，与道士刘玄博为栖遁之友。好《易》及《老子》，尝饵松柏叶及杂花散。景龙中。年七十馀，气益壮。刺史卢齐卿就谒致礼，因访以字人之术。希夷曰："孔子称：己所不欲，勿施于人。可以终身行之矣。"及玄宗东巡，敕州县以礼征召。至驾前，年已九十六。上令中书令张说访以道义，宦官扶入宫中，与话，甚悦。诏授朝散大夫，守国子博士，听致仕还山。
又曰：卫大经者，笃学善《易》，口无二言。则天降诏征之，辞疾不赴。与魏州人夏侯干童有旧，闻干童母卒，徒步往吊之。乡人止之曰："当夏溽暑，岂可涉千里？致书可也。"大经曰："尺书安能尽意！"遂行至魏州。会干童出行，大经造门设席，行吊礼，不讯其家人而还。开元初，毕构为刺史，谓解令孔慎言曰："卫生德厚，宜有旌异。古人式干木之闾，礼贤故也。"慎言造门就谒。时大经已年老，辞疾不见。尝预筮死日，先凿墓，自为志文。如筮而终。
又曰：李元凯者，博学，善天文律历。然性恭慎，口未尝言人之过。乡人宋璟，年少时师事之。及璟作相，使人遗元凯束帛，将荐举之，皆拒而不答。景龙中，元行冲为洺州刺史，邀元凯至州，问以经义，因遗衣服。元凯辞曰："微躯不宜服新丽，但恐不能胜其美，以速咎也。"行冲乃以泥涂污而与之，不获已而受。及还，乃以己之所蚕素丝五两，以酬行冲曰："义不受无妄之财。"年八十馀终。
又曰：徐仁纪者，圣历中征拜左拾遗，三上书论得失，不纳，谓人曰："三谏不听，可去矣。"遂移病归乡里。神龙初，宣慰使举仁纪之行可以激俗，又征拜左补阙，三上书，又不省，乃诣执政，求出，授灵昌令。妻子不之官，廨舍惟衣履及书疏而已，馀无所蓄。
又曰：孙处玄，长安中征为左拾遗，颇善属文，常恨天下无书以广所闻。神龙初，桓彦范等用事，处玄遗彦范书，论时事得失。彦范竟不用其言。乃去官还乡里，以病卒。
又曰：白履忠，陈留浚仪人也。博涉文史，尝隐居于古大梁城，时人号为梁丘子。景云中，征拜校书郎，寻弃官而归。开元十年，刑部尚书王志愔表荐履忠隐居读书，贞苦守操，有古人之风，堪代褚无量、马怀素入阁侍读。乃征赴京师。及至，辞以老病，不任职事。诏授朝散大夫，停留数月而归。履忠乡人左庶子吴竞谓履忠曰："吾子家室屡空，竟不沾斗米匹帛，虽得五品，何益于实也？"履忠欣然。寻以寿终。
又曰：崔觐，梁州城固人也。为儒不乐仕进，以耕稼为业。老而无子，乃以田宅家财分给奴婢，令各为生业。觐夫妻遂隐于城固南山，家事不问。约奴婢递过其舍，至则供给酒食而已。夫妇林泉相对，以啸咏自娱。山南节度使郑馀庆高其行，辟为节度参谋，累邀，方至府第。为吏无方略，若不达人事，馀庆以长者优容之。太和八年，左补阙王直方荐觐有高行，诏以起居郎征之，觐辞疾不起，卒于山。
皇甫士安《高士传》曰：王倪者，尧时贤人也，师被衣。啮缺又学于王倪，问道焉。啮缺曰："子不知厉害，则至人固不知利乎？"王倪曰："至人神矣。大泽焚而不能热，河汉冱而不能寒，疾雷破山，暴风振海而不能惊。若然者，乘云雨，骑日月，而游天地之外，死生无变于己，而况利害之间乎？"
又曰："善卷者，古之贤人也。尧闻其得道之士，乃北面师之，而问道焉。及舜受终之后，又以天下让卷。卷曰："昔唐氏之有天下，不教而民从之，不赏而民劝之。天下均平，百姓安静，民不知怒，不知喜。今子盛为衣裳之服，以观民目；调五音之声，以乱民耳，作皇韶之乐，以愚民心。耳目益荣，天下之乱从此始矣。吾虽为之，其何益乎！予立宇宙之中，冬衣皮毛，夏衣𫄨葛，春耕种形足以劳，秋收敛身足以休。日出而作，日入而息，逍遥于天地之间，而心意自得。何以天下为哉？"遂不受，去。入深山，莫知所终矣。
又曰：啮缺，尧时人。许由师事啮缺，尧又师由。问曰："啮缺可以配天乎？"既而啮缺遇由，由曰："子将何之？"曰："将逃尧。"曰："何谓也？"曰："夫尧知贤人之利天下，而不知其贼天下。"遂逃不见。
又曰："巢父，尧时隐人。年老，以树为巢而寝其上，故时人号曰巢父。尧之让许由也，由以告巢父。巢父曰："汝何不隐汝形，藏汝光？若非吾友也。"击其膺而下之。由怅然不自得，乃过清冷之水洗其耳，拭其目，曰："向者闻言，负吾矣。"遂去，终身不相见。
又曰：许由字武仲，隐乎沛泽之中。尧闻，乃致天下而让焉。由乃退而耕于中岳颍水之阳，箕山之下。(《史记》又载。)
又曰：壤父者，尧时人。年五十而击壤于道中。观者曰："大哉，帝之德也！"壤父曰："吾日出而作，日入而息，凿井而饮，耕田而食。帝何德于我哉？"
又曰：蒲衣者，舜时贤人也。年八岁而舜师之，遂让以天下。蒲衣不受而去，莫知所终。
又曰：老莱子者，楚公室乱，逃世，耕于蒙山之阳。蓬蒿为室，枝杖于床，饮水食菽，垦山播种。人或言于楚王，王于是驾至莱子之门。莱子方织畚，王曰："守国之政，孤愿烦先生。"老莱子曰："诺。"王去，其妻樵还，曰："子许之乎？"老莱子曰："然。"妻曰："妾闻之，可食以酒肉者，可随而鞭棰；夫可拟以官禄者，可随而𫓧钺。妾不能为人所制者！"妻投其畚而去。老莱子亦随其妻，至于河南。以莱子为老子，人莫知其所终也。
又曰：颜回字子渊，贫而乐道，退居陋巷，曲肱而寝。孔子曰："尔家贫，居卑，何不仕？"回曰："回有郭外田六十亩，足以供𫗴粥；有郭内圃六十亩，足以供丝麻；鼓宫商之音，足以自乐；习所闻于夫子，足以自娱。回何仕焉？"
又曰：弦高者，郑人也。郑穆公时，高见郑为秦晋所逼，乃隐不仕，为商人。及晋文公之返国也，与秦穆公伐郑，围其都。郑人私与秦盟，而晋师退。秦又使大夫杞子等三人戍郑。居三年，晋文公卒。襄公初立，秦穆公方强，使百里、西乞、白乙率师袭郑，过周及滑，郑人不知。时高将市于周，遇之，谓其友蹇他曰："师行数千里，又数经诸侯之地，其势必袭郑。凡袭国者，以无备也。示以知其情，必不敢进矣。"于是乃矫郑伯之命，以十二牛犒秦师，且使人告郑为备。杞子亡奔齐。孟明等返至殽，晋人要击，大破秦师。郑于是赖高而在。郑穆公以存国之赏赏高，而高辞曰：许而得赏，则郑国之信废矣；为国而无信，是败俗也。赏一人而败国俗，智者不为也。"遂以其属徙东夷，终身不返。
