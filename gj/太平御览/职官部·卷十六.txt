○刑部尚书
《六典》曰：刑部尚书、侍郎之职，掌天下刑法及徒隶勾覆、关禁之政令。其属有四：一曰刑部，二曰都官，三曰比部，四曰司门，总其职务而行其制命。凡中外百司之事，由于所属，咸质正焉。
《唐书》曰：柳公绰为刑部尚书。京兆人有姑鞭妇致死者，府断以偿死，公绰议曰："尊殴卑非斗，且其子在，以妻而戮其母，非教也。"竟减死。
又曰：李适之拜刑部尚书。适之雅好宾友，饮酒一斗不乱，夜则宴赏，昼决公务，庭无留事。
○刑部侍郎
《唐书》曰：太宗谓侍臣曰："张亮有义儿五百，畜养此辈，将何为也？正欲反耳。"命百僚议其狱，多言亮当诛，惟将作少匠李道裕言亮反形未具，明其无罪。太宗既盛怒，竟斩于市，籍没其家。岁馀，刑部侍郎有缺，令执政者妙择其人，累奏皆不可。太宗曰："朕得其人也。往者李道裕议张亮云反形未具，此言当矣。当时虽不即从，至今追悔。"遂授道裕刑部侍郎。
又曰：刘瑑转刑部侍郎。瑑精于法律，选大中已前二百四十四年制敕可行用者二千八百六十五条，分为六百四十六门，议其轻重，别成一家法书，号"大中统类"奏行用之。
○刑部郎中刑部员外郎
《六典》曰：刑部郎中、员外郎各二员，掌举其典宪而辨其轻重。凡文法之名有四：一曰律，二曰令，三曰格，四曰式。凡律一十有二章，一曰名例，二曰卫禁，三曰职制，四曰户婚，五曰厩库，六曰擅兴，七曰盗贼，八曰斗讼，九曰诈伪，十曰杂律，十一曰捕亡，十二曰断狱，而大凡五百条焉。
《唐书》曰：长庆中刑部员外郎孙革奏准："京兆府云阳县力人张莅，欠羽林官骑康宪钱米。宪征之，莅乘醉拉宪，气息将绝。宪男买德，年十四，将救其父。以莅角力人，不敢捴解，遂持木锸击莅之首见血，后三日致死者。准律文："为人所殴，人往救，击其人折伤，减凡斗三等，致死，依常律。"即买德救父难，是性孝，非暴；击张莅是心切非凶。以髫丱之岁，正父子之亲，若非圣化所加，童子安能及此？《王制》称：五刑之理，必原父子之亲以权之，测浅深之量以别之。《春秋》之义，原心定罪。周书所训，诸罚有权。今买德生被皇风，幼符至孝，哀矜之宥，伏在圣慈。职当谳刑，合分善恶。先具事由陈奏，伏冀赐下中书门下商量。"敕旨："康买德尚在童年，得知子道，虽杀人当死，而为父可哀。若从沉命之科，是失原情之义，宜付法司，减死罪一等处分。"
○都官尚书
《南史》曰：徐孝克为都官尚书。自晋已来，尚书官僚皆携家属居省，省在台城内下舍，门中有阁道，东西跨路通于朝堂。其第一即都官省，西抵阁道，年代久远，多有鬼怪。每夜昏之际，无故有声光，或见人着衣冠从井中出，须臾复没，或门阁自然开闭，居者多死云。尚书周确卒于此省，孝克代确，便即居之，经两载，妖变皆息。时人咸以为贞正所致。
《梁书》曰：羊侃迁都官尚书，时尚书令何敬容用事，与之并居，未尝游造。有宦者张僧胤候，侃曰："我床非阉人所坐。"竟不前之，时论美其贞正。
《后周书》曰：梁元帝以沈重领江陵，迁都官尚书，领羽林监察；又令重于合欢殿讲《周礼》。
○比部郎中比部员外郎
《六典》曰：比部郎中、员外郎，掌勾诸司百僚俸料、公廨、赃赎、调敛、徒役、课程、逋悬数物，以周知内外之经费而总勾之。凡内官料俸以品第高下为差，外官以州、县、府之上、中、下为差。
《魏志》曰：何贞奏《许都赋》，明帝奇之，擢为比部郎中。
李绰《尚书故实》曰：杜牧尝于宰执求小仪，不遂；请小秋，又不遂。尝梦人谓曰："辞春不及秋，昆脚与皆头。"后果得比部员外。
○司门郎中司门员外郎
《六典》曰：司门郎中、员外郎，掌天下诸门及关出入往来之籍赋，而审其政。凡关二十有六，而为上中下之差。所以限中外，隔华夷，设险作固，闲邪正禁者。
《周礼·司徒职·司门》：下大夫二人掌授管键，以启闭国门。几出入不物者，正其贿货。凡财物犯禁者举之，以财养死政之老与其孤。
○礼部尚书
《六典》曰：礼部尚书、侍郎之职，掌天下礼仪、祭飨、贡举之政令。其属有四：一曰礼部，二曰祠部，三曰膳部，四曰主客，总其职务而行其制命。凡中外百司之事，由于所属，皆质正焉。
《尚书·尧典》帝曰："咨！四岳，有能典朕三礼？"佥曰："伯夷！"帝曰："俞，伯夷，汝作秩宗。"
《家语》曰：父子不亲，长幼失序，君臣上下乖离异志曰不和，不和则饬宗伯。"(饬谓整摄。)
《后魏书》曰：孝文车驾征马圈，留宋弁以本官兼祠部尚书，摄七兵事。及行，执其手曰："国之大事在祀与戎，故令卿绾摄二曹。"弁顿首辞谢。(东晋始置祠部尚书，宋、齐、梁、陈、后魏、北齐皆同。东晋至隋乃更为礼部尚书。)
○礼部侍郎
《唐书》曰：韦陟为礼部侍郎。陟好引接后辈，尤鉴于文，虽词人后生靡不谙练。曩者主司取与，皆以一场之善，登其科目，不尽其才。陟先责旧，乃令举人自通所工诗笔，先试一日，知其所长，然后依常式考核，片善无遗，美声盈路。
又曰：贾至转礼部侍郎，是岁至以时艰岁歉、举人赴省者，奏请两都分试，从之。两都试举人，自此始也。
又曰：高郢拜礼部侍郎时，应进士举者多务朋游，驰声名。每岁冬，州府荐送后惟追奉宴集，罕肄其业。郢性刚正，尤嫉其风。既领职，拒绝请托，虽同列通熟无敢言者。志在经艺，专考程试。凡掌贡部三岁，进幽独，抑浮华，朋滥之风翕然一变。
又曰：贬刘太真为信州刺史。太真为礼部侍郎，性惬懦诡随。其掌贡举，宰臣、姻族、方镇子弟先收擢之。又尝叙陈少游勋𪟝拟之桓文，大招物议，因斯贬。
○礼部郎中
《六典》曰：礼部郎中、员外郎掌二尚书、侍郎，举其仪制而辨其名数。
《梁书》曰：武帝谓徐勉云："今帝业初构，须一人有学艺解朝仪者为尚书仪曹郎。"勉曰："孔休源识见清通，详练故事，自晋宋《起居注》略诵上口。"遂拜为仪曹郎。
○礼部员外郎
《唐书》曰：韦叔夏授春官员外郎，则天将拜洛及享明堂，皆别受制，共当时大儒祝钦明、郭山恽撰定仪注。凡所立议，众咸推服之。
○祠部郎中祠部员外郎
《六典》曰：祠部郎中、员外郎，掌祠祀享祭、天文漏刻、国忌庙讳、卜筮医药、僧尼之事。凡祭祀之名有四：一曰祀天神，二曰祭地祗，三曰：享人鬼，四曰释奠于先圣先师。其差有三：若昊天上帝、五方帝、皇地祗、神州、宗庙为大祀，日、月、星、辰、社稷、先代帝王、岳镇、海渎、帝社、先蚕、孔宣父、齐太公、诸太子庙为中祀，司中、司命、风师、雨师、众星、山林、川泽、五龙祠等及州县社稷、释奠为小祀。
《梁书》曰：贺德基少游学都下，积年不归，衣资罄乏，又车服故弊，盛冬止衣夹襦裤。尝于白马寺前逢一妇人，容服甚盛，呼德基入寺门，脱白纶巾以赠之，乃谓曰："君方为重器，不久贫寒，故以此相遗耳。"问姓名，不答而去。德基于《礼记》称为精明，位尚书祠部郎，虽不至大官，而三世儒学俱为祠部郎，时论美其不坠。
○主客郎中主客员外郎
《六典》曰：主客郎中、员外郎，掌二王后及诸蕃朝聘之事。
《后汉书》何远少有美望，公府中十辟，一无所就。由是名重华夏，起家为尚书主客郎。
○膳部郎中膳部员外郎
《六典》曰：膳部郎中、员外掌邦之牲豆、酒膳，辨其品数。凡郊祀天地、日月、星辰、岳渎，享祀宗庙、百神。在京都者，用牛羊豕，涤养之数，省阅之仪，皆载于廪牺之职焉。
《五代史·后唐书》曰：膳部郎中郑兟先奏："诸司诸使职掌人吏，乘暖坐带银鱼席帽，轻衣肥马参杂，庭臣尊卑无别，污染时风，请下禁止。"上嘉其事，促行之；中书覆为"不可"；赵凤亟言于执政曰："此礼诫人，不可不切。"为权吏所庇，竟寝其事。
○工部尚书工部侍郎
《六典》曰：工部尚书、侍郎之职，掌天下百工、屯田、山泽之政令。其属有四：一曰工部，二曰屯田，三曰虞部，四曰水部；总其职务而行其制命。凡中外百司之事，由于所属，咸质正焉。
《隋书》曰：长孙平为工部尚书，名为称职。时有人告大都督邴绍非毁朝廷为愦愦者，上怒，将斩之。平进谏曰："川泽纳污，所以成其深；山岳藏疾，所以就其大。臣不胜至愿，愿陛下弘山海之量，茂宽裕之德。鄙谚曰：不痴不聋，不堪作大家翁。此言虽小，可以喻大。邴绍之言不应闻奏，陛下又复诛之，臣恐百代之后，有亏圣德。"上于是赦绍。
《唐书》曰：阎立本代兄立德为工部尚书，兄弟相代为八座，时论荣之。
《五代史·晋书》曰：裴皞知贡举，擢桑维翰进士第。后维翰居相位，征拜皞工部尚书，舍于相国寺，维翰谒之，不迎不送。或问之，答曰："皞见维翰于中书则庶僚也，维翰见皞于馆则门生也，何送迎之有？"人重其耿介。
《五代史·周书》曰：卢文纪，嗣业之子，为工部尚书。时新除工部郎中于邺公参文纪，文纪以父名同音，不见。或谓邺曰："南宫故事：郎中入省，如本行尚书、侍郎，不容参，何以省上？"邺忧畏太过，一夕醉归，遂经于室。其甥郑镣以事闻，谪文纪为石州司马。
○工部郎中工部员外郎
《六典》曰：工部郎中、员外郎掌经营兴造之众务。凡城池之修浚，土木之缮葺，工匠之程式，咸经度之。凡兴建修筑，材木、工匠则下少府、将作，以奉其事。
○屯田郎中屯田员外郎
《六典》曰：屯田郎中、员外郎，掌天下屯田之政令。凡军州边防镇守，转运不给，则设屯田以益军储。其水陆腴瘠，播植地宜，功庸烦省，收率等咸取决焉。诸屯田役力，各有程数。
《三国典略》曰：裴让之十七举秀才，为屯田郎中，与祖班俱聘宋邢邵。省中语曰："多奇多能祖孝征，能赋能诗裴让之。"让之弟谳之、谋之、纳之、谒之并清立，杨愔曰："河东上族，京官不少；裴让兄弟，都无乡音，裴文季为不亡也。"
《隋书》曰：柳彧为屯田郎。时三品以上门皆列戟。左仆射高颖子弘德封应国公，申牒请戟。彧判曰："仆射之子更不异居，父之戟槊已列外门。尊有厌卑之义，子有避父之礼，岂有外门既设，内阁又施！"事竟不行，颖闻而叹伏。
《唐书》曰：沈扶字云翔，太和初为屯田郎中。五年，充山南道宣抚使。至邓州奏："内乡县行市、黄涧两场仓督邓琬等，先主掌湖南江西运到糙米至浙川县，于荒野中囤贮。除支用外，六千九百四十五石裛烂成灰尘。度支牒征元掌所由，自贞元二年邓琬父子兄弟至玄孙，相承系二十八年，前后禁死九人。今琬孙及玄孙见在枷禁者。"敕曰："如闻。盐铁度支两使，此类极多。其邓琬等四人，资产全已卖纳。禁系三代，瘐死狱中，实伤和气。邓琬等并疏放。天下州府监院，如有此类，不得禁经三年已上。速便疏理以闻，物议嘉扶，有宣抚之才。"
○虞部郎中虞部员外郎
《六典》曰：虞部郎中、员外郎，掌天下虞衡山泽之事，辨其时禁。凡采捕畋猎，必以其时。
○水部郎中水部员外郎
《六典》曰：水部郎中、员外掌天下川渎陂池之政令，以导达沟洫，堰坎河渠。凡舟楫溉灌之利，咸总而举。
《梁书》：刘孝绰兼尚书水部郎，奉启陈谢，手敕答曰："美锦未可便制，簿领亦宜稍习。"顷之即真。
