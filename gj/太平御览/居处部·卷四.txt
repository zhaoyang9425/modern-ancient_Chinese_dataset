○堂
《说文》：堂，殿也。
《释名》曰：堂，犹堂堂；高显貌也。
《礼记》曰：堂上不趋，堂上接武，堂下布武。
又曰：将上堂，声必扬。
又曰：礼有以高为贵者，天子之堂九尺，诸侯七尺，大夫五尺，士三尺。
又曰：觐礼，天子不下堂而见诸侯。下堂而见诸侯，天子之失礼也，由夷王以下。
《尚书大传》曰：天子堂广九雉，诸侯七雉，伯、子、男五雉。(雉，三尺也。)
《续汉书》曰：中平二年，造万金堂于西园。
《三十国春秋·西凉传》曰：李暠于南门外临水起堂，名曰靖恭堂，以议朝政，阅武事。堂成，图赞自古明王忠臣、孝子贞女，暠自为序，以明鉴戒。文武群僚亦皆图焉。是月，白雀翔于靖恭堂，暠颂之。
《梁书》曰：高祖五年，改阅武堂为德阳堂，改听讼堂为义贤堂。
《后魏书》：任城王澄从高祖于观德殿，高祖曰："躬以观德。"次之凝闲堂，高祖曰："名要有义，此堂天子闲居之义。不可纵奢以忘俭，自安以忘危，故此堂后作茅茨堂。"谓李冲曰："此东曰步元庑，西曰游凯庑。此坐虽非唐尧之君，卿等当无愧于元、凯。"冲对曰："臣既遇唐尧之君，不敢辞元、凯之誉。"高祖曰："光景垂落，朕同宗则有载考之义，卿等将出无远，何得默尔？"(示听德音。)即命黄门郎崔光、郭雅、邢峦、崔休等赋诗言志。烛至，公卿辞，高祖曰："在夜载考，宗族之义。卿等且还，朕与诸王宗室欲成此夜饮。"
和苞《汉赵记》曰：刘聪嘉平三年，廷尉陈元达极谏，聪怒，将斩之。聪时幸逍遥园李中堂，元达抱堂下树叫曰："臣所言者，社稷之计。"聪免之。于是易李中堂为愧贤堂。
《北史》：齐文襄于邺东起山池游观。河间王孝瑜遂于第作水堂龙舟，植幡槊于舟上，数集诸弟，宴射为乐。武成幸其第，见而悦之。故盛兴后园之玩习。于是贵贱慕效，处处营造。
又曰：若干惠事母以孝闻。周文帝造射堂，新成，与诸将宴射，惠窃叹曰："亲老矣。何时办此？"周文闻之，即日徙堂于惠宅。
《论衡》曰：王者之堂，墨子称尧舜堂高三尺，儒家以为卑下。假使之然，高三尺之堂，蓂荚生于阶下，须临堂察之，乃知荚数。夫起视堂下之荚，孰与悬日历于扆坐，顾辄见之也。
《风俗通》曰：殿堂象东井形，刻作荷菱。菱，水物也，所以厌火。
《晋宫阁名》曰：洛阳宫有则百堂、螽斯堂、休征堂、延禄堂、仁寿堂、绥福堂、含芳堂、乐日堂、椒华堂、芳音堂、显成堂、承先堂、五福堂、嘉宁堂。
《瑞应图》：帝琴堂前有二桔树连理，改琴堂为连理堂。
《华阳国志》曰：文翁立讲堂，作石室，一曰玉堂，在城南。永初后，堂遇火，太守更修立，又增二石室。
《虞氏家记》曰：虞潭为右卫将军，太夫人年高，求解职。被诏不听，特假百日，迎母东归。起堂养亲，亲集会，作诗言志。
《齐地记》曰：临淄城西门久有古讲堂，基柱犹存，齐宣王修文学处也。
《拾遗记》曰：董偃尝卧延清之堂，设火齐屏风。
又曰：海人献龙膏，为灯于燕昭王，王坐通云之堂。
王子年《拾遗记》：汉武息于延凉室，卧梦李夫人授帝蘅芜之香，帝惊起，而香气犹著衣枕，历明不歇。帝弥思涕，及改延凉室为遗芬梦堂。
《襄沔记》：白马泉，每年刺史三月上旬于此泉起曲水流杯堂，引泉水为祓禊之所，临时构造，事竟毁除。其流杯堂本在垒城西。
《郡国志》：王屋县有孔子学堂，西南七里有石室，临大河，水势湍急，五里之间，寂无水声，如似听义。
又曰：齐桓公宫城西门外有讲堂，齐宣王立此学也，故称为稷下学。莒子如齐，盟于稷门，此也。
《宋永初山川古今记》：永康县缙云堂，黄帝练丹处。
又曰：费北有积弩堂。
《益州记》：太文翁学堂，在城南。
《羊头山记》曰：学堂，洛阳南开阳门外，长十丈，广三丈。堂前石经四部，本碑凡四十八枚，西《尚书》、《周易》、《公羊》十六碑，南《礼记》五碑，东《论语》三碑，有谏议大夫马日䃅碑，议郎蔡邕铭。
又曰：圣寿堂，石虎造。垂王佩八百，大、小镜二万枚，丁香末为泥油瓦；四面垂金铃一万枚，去邺三十里闻响。
《十洲记》曰：昆仑山有光碧之堂，西王母所居。
《郡国志》：鸡陂之侧，即春申君子假君之殿也。后太守居之，以数失火，故涂以雌黄，遂名黄堂。
《说苑》曰：圣人之于天下，譬如一堂之上也。今有满堂饮酒者，一人独累然向隅而泣，则一堂之人皆不乐矣。
《管子》曰：堂上远于百里，门廷远于万里。今步者一日百里之情通堂上，有事十日而君不闻。步者十日千里之情通堂下，有事一月而君不闻，步者百日万里之情通门庭，有事期年而君不闻。此谓远于万里也。
《汉武内传》曰：上元夫人言："西王母有六甲之术，用之可以游景云之宫，登流霞之堂。"
《汉武故事》曰：玉堂去地十二丈，基阶皆用玉。
《东京赋》：金华玉堂，白虎麒麟。
潘尼诗曰：鸾凤栖堂庑，不若翔寥廓。
《文选·天台山赋》：玉堂荫映乎高隅。
《楚辞》曰：鱼鳞屋兮龙堂。
古诗云：黄金为君门，白玉为君堂，庭中生桂树，华灯何煌煌！
○堂皇(附)
《汉书》曰：坐堂皇上。室而无四壁，曰皇也。
《广雅》曰：堂皇，合殿也。
《洛阳记》曰：洛阳宫有桃间堂皇、杏间堂皇、柰间堂皇、竹间堂皇、李间堂皇、鱼梁堂皇、醴泉堂泉、百戏堂皇。
《晋宫阙名》曰：洛阳宫有水碓堂皇、择果堂皇。
陆机《四言诗序》曰：天子晏朝士于宣猷堂皇，遂命机赋诗。
○楼
《尔雅》曰：狭而修曲曰楼。
《说文》曰：楼，重屋也；樔，泽中守草楼也。
《释名》曰：楼有户牖，诸孔娄娄然也。
《史记》曰：方士言武帝曰："黄帝为五城十二楼以候神人。"帝乃立神明台、井干楼，高五十丈，辇道相属。
《汉书》曰：济南人公玉带上黄帝明堂图。图中有一殿，四面无壁，以茅盖，通水，水圜宫垣，为复道，上有楼，从西南入。盖楼之始也。
又《郊祀志》云：其南有玉堂，璧门大鸟之属，立神明台、井干楼，高五十丈，辇道相属焉。颜师古注云：《汉宫合疏》云："神台，高五十丈，上有九室。"
《东观汉记》云：公孙述造十层赤楼也。
《后汉书·张奂传》曰：初，奂为武威太守，其妻怀孕，梦带奂印绶登楼而歌。占者曰："必将生男，复临兹郡，命终此楼。"既而生子猛，以建安中为武威太守。杀刺史，州兵围之急，猛耻见擒，乃登楼自焚而死。
又曰：黄昌为郡守。陕县彭氏造高楼临道。昌行县，彭氏妇人辄升高楼而观，昌乃杀之。
《蜀志》曰：周群作小楼，多令奴更直台上视天灾，才有一气，即白群。群自上楼观之。
《晋书》曰：石崇作楼，令婢绿珠作歌舞于上。孙秀求绿珠不得。及崇被收，方在楼上，谓珠曰："我今为汝死矣。"珠乃坠楼而死。
又曰：于石头东城内起高楼，加累入于霄汉，连堞带于积水，署曰入汉楼。
《宋书》曰：大明元年五月壬子，紫气出景阳楼，状如烟，回薄久之。诏改景阳为景云楼。
《赵书》云：赵梁袭长安，秦王业奔射雁楼，格战至天明，不拔。
《齐书》曰：东昏侯后宫起仙华、神仙、玉寿诸殿，穷尽雕采，以麝香杂香涂壁。时世祖于楼上施青漆，世谓之青楼。帝曰："武帝不巧，何不绝用琉璃。"
又曰：焦度尝战败，逃于营亭湖中，江州刺史王景文诱降。复拒沈攸之于郢城，登楼辱詈攸之。攸之攻，不能下。至今呼此楼为焦度楼也。
又《魏虏传》云：虏自佛狸世至万民，世增雕饰。正殿西筑台，谓之白楼。楼南又有伺星楼。
《梁书·处士陶弘景传》云：弘景止于句容之句曲山。永明初，更筑三层楼。弘景处其上，弟子居其中，宾客至其下。
又曰：武帝大同十年，幸兰陵，固赋《归旧乡诗》。己酉，幸京口城北固楼，曰："此不足以固守，然北望江山，实为壮观。"乃改名北顾，因幸回宾亭，宴帝乡故老及迎候者少长数千人，各赉钱三千文与之。
《周书》曰：《长孙俭传》云："为荆州刺史，人安其业。吏人表请为俭构清德楼，树碑刻颂。朝议许焉。"
盛弘之《荆州记》云：西鄂城东有三女楼。周稚殁三女，造此楼于墓所。
《老君本记》云：周康王时，文始真人结草为楼，占星候气。
《登真隐诀》云：长绵楼上太清上宫，名玉晨道君所居。
《吴越春秋》云：会稽郡小城，勾践筑，周千一百二十步，西北立为龙翼楼。
《世说》云：桓征西，治江陵城甚丽，顾长康曰："遥望层城，丹楼如霞。"
《墨子》云：偏城三十步置坐候楼，楼出堞四尺；百步一木楼，楼前面九尺，高七尺。二百步一立楼，去城中二丈五尺。
《洛阳地记》曰：洛阳城内西北角有金墉城，东北角有楼，高百尺，魏文帝造也。
盛弘之《荆州记》曰：荆州城西百馀步有丹霞楼，临川康王之置。
《吴越春秋》曰：范蠡为勾践立飞翼楼，以象天门；为两蟉绕栋，以像龙角。
《羊头山记》曰：原城西门南角有万岁楼，俗传飞入江，常以铁锁维之。又楼上时见一道白气如烟，刺史必死，轻者贬谪，州人至为常候。
《郡国志》曰：定州安县城上楼，谓之神女楼。
又曰：马邑白楼，即后魏纳姚兴女为后，后悲思，因造此楼登望，饰以铅粉，故名之。
又曰：金华县，因山为名。城南临溪水高阜上有楼，名曰玄畅楼，宋沈约造以吟咏于此处。
韦述《两京新记》曰：上阳宫有丽青台浴日楼。
《十洲记》曰：昆仑山有玉楼十二层。
《虞氏家记》曰：吴小城白门，盖吴王阖闾所作也。至秦始皇帝守宫吏烛燕窟失火，烧宫而此楼故存。
《濑乡记》曰：老子庙有皇天楼、九柱楼、静念楼，皆画仙人云气。
袁彦伯《罗山疏》曰：仰望石楼，眇然在云中。
《金陵地记》：吴嘉禾元年，于桂林苑落星山起三重楼，名曰落星楼。
《吴都赋》曰：享戎旅于落星之楼。
《世说》曰：凌云台楼观极精巧，先称平众材，轻重当宜，然后造构，乃无锱铢相负揭。台虽高峻，恒随风摇动。魏明帝登台，惧其势危，别以大材持之，楼便即颓坏。论者谓轻重力偏故也。
《九江录》曰：庾亮在武昌，诸佐吏殷浩等乘秋夜佳景共登南楼，俄而，不觉亮至，众将避之，公曰："老子于此兴复不浅。"便坐谈咏。至今名庾公楼。
《幽明录》曰：邺城凤阳门五层楼，去地二十丈，安金凤凰三头于其上，一头飞入漳河，清朗见在水底，一头今独存。
《水经》：邓州伯陵山上有入乡楼。
《益州记》曰：成都有百尺楼。
《晋宫合名》云：洛阳有凤皇楼。
诗曰：西北有高楼，上与浮云齐。
《乐府诗》云：日出东南隅，照我秦氏楼。
《汉宫阁名》云：长安有马伯骞楼，又有贞女楼。
《晋宫阁名》：晋有伺星楼。
又曰：总章观、仪凤楼，在观上广望观之，南又别有翔凤楼，又有庆云楼。
