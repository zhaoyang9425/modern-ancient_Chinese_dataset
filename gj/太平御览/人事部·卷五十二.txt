○孝感
《孝经左契》曰：玄气混沌，孝在其中。天子孝，天龙负图，地龟出书，大孽消灭，云景出游。
《孝经援神契》曰：庶人孝则木泽茂，浮珍舒恪草，秀水出神鱼。(此庶人谓有德不仕，若曾子之孝，千里感母，能使其域致珍也。)
《东观汉记》曰：明帝，光武弟四子，阴后所生。即祚，长思远慕，至逾年，乃率诸王侯公主、外戚、郡国计吏上陵，如会殿前礼。正月，上谒原陵，梦先帝太后如平生，亲率百官上陵，其日降甘露，积于树，百官取以荐。会毕，上伏御床视太后镜奁中物，感恸悲涕，令易脂泽妆具。左右皆泣，莫能仰视。
又曰：姜诗，字士游，广汉雒人。遭值年荒，与妇佣作养母。贼经其里，束兵安步，云"不可惊孝子"。母好饮江水，儿常取水溺死。夫妇痛，恐母知，诈云行学，岁作衣投于江中，俄而涌泉，出于舍侧，味如江水，井旦出鲤鱼一双。
谢承《后汉书》曰：方储，字圣明，丹阳歙人。幼丧父，事母。母终，自负土成坟，种奇树千株，白兔游其下。
《魏略》曰：程坚，字谋角，南阳人。居贫，以磨镜给养。母丧，哀号。枥下有马，每闻坚哭辄泪出，暂辍刍草。
《晋书》曰：王祥，性至孝。继母朱氏不慈，犹令除扫牛下，祥愈恭谨。父母有疾，衣冠不解。母令守奈实，每风雨至，抱树而立。母又思黄雀炙，忽有十数黄雀飞入幕，以供母食。又母冬月欲食生鱼，祥脱衣剖冰求之，冰忽自解，双鲤跃出，乡里以为孝感所致。
又曰：吴隐之，字处默。年十岁，丁父忧，每号哭，行人为流涕。家贫，无人鸣鼓，每至号哭之时，有双鹤警叫，及祥练之夕，复有群雁俱集。时人咸以孝感所致。
《晋中兴书》曰：何琦，字万伦。遭母忧，停柩在殡，为邻火所逼，烟焰已交，家乏僮役，计无从出，乃匍匐棺所号哭而已。俄而风止火息，堂屋一间乃免。
又曰：乌程吴达往经饥馑，父母兄嫂及群从小幼之亲，十有三人。达病笃。邻里咸苇裹衣而埋之，亲属皆尽，存者惟达夫妇而已。家徒四壁，昼则佣赁，夜还烧砖伐木。夜在山中屡遇虎，虎下道避之。夫妻勤苦，期年中成七墓十二棺，邻里嘉上其志义，葬日悉出助之。太守张崇之义其志行，加羔雁之礼，命补功曹吏。达以门寒，固辞不就。
萧子显《齐书》曰：永兴王氏女，年五岁得毒病，两目皆盲。性至孝。年三十父死，临尸一叫，眼皆血出，小妹娥舐其血，左目即开。时人称为孝感。
崔鸿《十六国春秋·前赵录》曰：刘殷七岁丧父，哀毁过礼。曾祖母王氏，盛冬思堇。殷年九岁，乃于泽中恸哭，收泪视地，见有堇生焉，得斛馀而归。食而不减，至堇生乃尽。其夜梦人谓殷曰："西篱下有粟。"寤而掘之，得粟十五锺焉。铭曰："七年粟百石以赐孝子刘殷。"自是食之，七年乃尽。
又曰：王延，字延玄，西河人也。九岁丧母，后母卜氏遇之无道，延供事弥谨。卜恒取蒲穰及败麻头与延贮衣，其姑闻而问之，延知不言。卜盛冬敕延云：思生鱼。延求鱼不获，卜杖之流血。延寻汾叩凌而哭，得生鱼一只，长五尺。卜食之，积日不尽，尔乃心寤，抚延如亲子。
《秦记》曰：苻健皇始玄年，晋梁州刺史司马勋入秦州，获尚书赵琨，煞而弃其尸。琨子焕求父尸不得，乃悲号不已。俄有群鸟悲鸣，从山而来，来而复反，寻鸟向山而得父尸。
《南史》曰：潘综，吴兴乌程人也。孙恩之乱，妖党攻破村邑，综与父骠共走避贼。骠年老行迟，贼转逼，骠语："我不能去，汝走可脱，幸勿俱死。"玺因之坐地。综迎贼叩头曰："父年老，乞赐生命。"贼至，骠亦请贼曰："儿年少，自能走，今为孝子不去。老子不惜死，乞活此儿。"贼因斫骠。综抱父于腹下，贼斫综头面，凡四创。综当时闷绝。又一贼从傍来，相谓曰："卿欲举大事。此儿以死救父，尔何可煞？煞孝子不祥。"贼乃止，父子乃得免。
《齐书》曰：匡昕，字令先，庐陵人。有至性，隐金华山，服食不与俗人交。母病亡，已经七月，昕奔还号叫，母即苏，皆谓孝感所致。
《齐春秋》曰：宗玄卿，字希苻。早孤，为祖母所养。祖母病，玄卿在远辄心痛，大病则大痛，小病则小痛，如此常也。
又曰：焦华，父遗，曾病甚，冬中思瓜。华忽梦人谓之曰："闻尔父思瓜，故送助养。"呼从者进之，华跪受。寤而瓜在手，香非常也。父食之而病愈。
又曰：刘灵哲，字文明。母病，祈祷至多，忽梦一人以药与之曰："煮服之即馋拢"惊寤，于枕间得所梦之药，似竹根，服之立馋拢馀根于斋前种，叶似{艹凫}茈，莫有识者。
又曰：萧睿明，字景懠。(在计切。)母病风积年，昼夜祈祷。时寒，睿明下泪为冰，筋额上叩血出，亦冰不流。忽有一人以小石函授之，曰："此能治丈夫百病。"睿明受之，忽不见人，以函奉母，惟有三寸绢丹，书为"日月"字。母即平愈。
又曰：解叔谦，字楚梁。母有疾，于夜庭中祈祠，闻空中云："此疾无他，得丁公藤为酒便馋拢"即诣医及《本草》，皆无识者。乃求访至宜都，遥睹山中一老翁伐木，问其所用，答曰："此丁公藤，治风尤验。"叔谦伏地流涕，具款求意。此公与之四段，并示渍酒法。叔谦拜领受之。复视翁，不见。依法为酒，母疾顿愈。
《梁书》曰：陆襄，字师伯。常卒心痛，医方须三斗粟浆。时属凝冬，日又暮矣，求乞无所，忽有老人诣门货浆，量如方斛。始欲酬直，无何失之。时以襄孝感致焉。
又曰：臧盾有孝性，随父宿直廷尉。母刘氏在宅暴亡，盾左手中指痛，不得寝。及晓，宅信果报凶问，其感通如此。
又曰：甄恬，字彦约。数岁丧父，哀戚有若成人。年八岁，问其母，恨不识父，悲泣累日。忽云有见形状，即其父也。及母亡，庐于墓，有鸟玄黄色，集于庐树。恬哭即鸣，止则无声。
《陈书》曰：吴明彻幼孤，性至孝。年十四，感坟茔未修，家贫无以取给，乃勤力耕种。时天下亢旱，苗稼焦枯。明彻哀愤，每之田中号哭，仰天自诉。居数日，有田还者云："苗已更生。"明彻疑其欺己，及往如言。秋而大获，足充葬用。
《三国典略》曰：柳遐，母尝乳间发疽，医云须人吮脓，遐应声即吮，旬日遂瘳。咸以为孝感所致。
《后魏书》曰：王崇，字邕，阳夏雍丘人也。母亡，扶而后起，鬓发堕落。未及迁葬，权殡宅西。崇庐于殡所，昼夜哭泣，鸠鸽群至。有一小鸟，素质黑眸，形大于雀，栖于崇庐，朝夕不去。母丧始阕，复丁父忧，哀毁过礼。是年，阳夏风雹，所经之处，禽兽暴死，草木摧折。至崇田畔，风雹便止，禾麦十顷，无所损落，及过崇地，风雹如初。咸称至行所感。
又曰：吴悉达，河东闻喜人。父母为人所杀，四时号慕，悲感乡邻。及长报仇，避地永安。后欲改葬，岁月淹久，亡失坟墓，连年于闻喜旧乡推寻弗获，号哭之声，昼夜不止。周游巡历，叫诉神祇。忽于悉达足下地陷，得父铭记。因迁葬曾祖以下三世九丧。
《后周书》云：张玄，字孝始，芮城人。年十六，祖丧明三年，玄居常忧泣。遂请七僧，燃七灯，七日七夜，转《药师经》行道。言曰："玄为孙不孝，使祖丧明。今日燃灯光普施法界，愿祖目见明，玄求代暗。"如此七日。其夜，梦见一老翁以金鞞疗其祖目，谓玄曰："勿忧悲也，三日之后，祖目必馋拢"如期果明。
《唐书》曰：豫州人许坦，年十岁馀，父入山采药。父为猛兽所噬，即号叫，以杖击之，兽遂奔走，父以得全。太宗闻而谓侍臣曰："坦虽幼童，遂能致命救亲，至孝自衷，深可嘉尚。"授文林郎，赐物五十段。
又曰：博州梁文贞，虢州阌乡人。少从征役，比回父母皆卒。文贞恨不获终养，乃穿圹为门，磴道出入，晨夕洒扫其中。结庐墓侧，未尝暂息。自是不言三十年，家人有所问，但画字以对。其后山水冲断驿路，更于原上开道，经文贞墓前。由是行旅见之，远近莫不钦叹。有甘露降茔前树，白兔驯扰。开玄初，县令崔季友刊石以纪之。十四年，刺史许景先奏："文贞孝行特绝，泣血庐墓三十馀年，请宣付史官。"
又曰：安金藏，神龙初丧母，葬于都南阙口之北，庐于墓侧，躬造石坟石塔，昼夜不息。原上旧无水，忽有涌泉自出。又有李树盛冬花开，犬鹿相狎。
萧广济《孝子传》曰：杜孝，巴郡人也。少失父，与母居，至孝。充役在成都，母喜食生鱼，孝于蜀截大竹筒盛鱼二头，塞之以草。祝曰："我母必得此。"因投中流。妇出渚乃见筒横来触岸，异而取视，有二鱼。含笑曰："必我婿所寄。"熟而进之，闻者叹骇。
又曰：邢渠失母，与父仲居，性至孝。贫无子，佣以给父。父老齿落，不能食，渠常自哺之，专专然代其喘息。仲遂康休，齿落更生，百馀岁乃卒也。
又曰：隗通，字君相。母好饮江水，常乘舟楫置之，深浚艰辛，忽有横石特起，直趋江脊。后取水，无复劳剧。
又曰：辛缮，字幼文。母丧，精庐旁有大鸟，头高五尺，鸡首燕颔，鱼尾蛇颈，备五色而青，栖于门树。
又曰：文让养母至孝。及丧，不用僮仆之力，兄弟二人营筑其坟，暂归取粮，群鸟数千衔壤，俄而成坟。
《小说》曰：宋宜都王铿，三岁丧母。及有识，问母所在，左右告以早亡，便思慕蔬食，祈请幽冥求一梦见。至六岁，梦见一妇人，谓之曰："我是汝之母。"铿悲泣。旦说之，容貌衣服事事如平生也。
《世说》曰：郑子产善事母。奉命聘晋，道中心痛，遣人还家，起居问母。母曰："吾忽心体不调，忆想汝耳，更无他也。"
祖台《志怪》曰：吴中书郎盛仲至孝。母王氏失明，仲暂行，敕婢食母。婢乃取蛴螬蒸食之，母甚以为美，不知是何物。儿还，母曰："汝行后，婢进吾食甚甘，然非鱼肉。汝试问之。"既而问婢，婢服曰："实是螬蛴。"仲抱母恸哭，母目霍然立开。
宋躬《孝子传》曰：丘杰，字伟跱，吴兴乌程人也。遭母丧，以熟菜有味，不尝于口。病岁馀，忽梦见母，曰："死正是分别耳，何事乃尔荼苦！汝啖生菜，遇虾蟆毒，灵床前有瓯，瓯中三丸药可取服之。"杰惊起，果得瓯，瓯中有药，服之，下科斗子数升。丘氏世宝此瓯，宋大明七年灾火焚失之。
又曰：陈遗，吴郡人。少为郡吏，母好铛底焦饭，遗在役常带一囊，每煮食辄录其焦以贻母。后孙恩乱，聚得数升，常带自随。及逃窜，多有饿死，遗食此得祸拢母昼夜泣涕，目为失明，耳无所闻。遗还入户，再拜号咽，母豁然有闻见。
又曰：韩灵珍，东海郯人。丧母三年，贫无所葬，与弟灵敏共种瓜半亩，欲以营殡。及瓜熟采卖，每朝取，暮复生，大小如初。遂得充葬。
又曰：夏侯，字长况，梁国宁陵人也。母疾，屡经危困，衣不释带二年。母不忍见其辛苦，使出便寝息。出便卧，忽梦见其父来曰："汝母病源深痼，天常矜汝至孝，赐药在屋后桑树上。"乃惊起，如言得药，而取水和进之，便得痊馋拢
又曰：宋承，字世林，父资丧，葬旧茔，负土作坟，不役僮仆，一夕间土壤自高五尺，松竹生焉。
又曰：韦俊，字文高，京兆杜陵人。尝与其父共有所之，夜宿逆旅。时多虎，将晓，虎绕屋号吼，俊乃出户当之。虎弭耳屈膝伏而不动，俊跪曰："汝饥可食我，不宜惊吾亲老。"虎逡巡而退，屋人皆安全。
又曰：伍袭，字世长，武陵人。父没羌中，乃学羌语言、衣服，与宾客入构诸羌，令相攻。袭乘羌，负丧而归。葬毕，因居墓所。每哭辄有鹿踞坟而鸣。汉法，死事之孤，皆拜郎中，而袭不忍受。吏迫之，乃掘室逃其中，吏不知处。
又曰：缪斐，东海兰陵人。父忽患病，医药不给。斐夜叩头，不寝，不食，气息将尽，至三更中，忽有二神引锁而至，求斐曰："尊府君昔经见侵，故有怨报。君至孝所感，昨为天曹摄录。"斐惊起，视父已差，父云："吾昔过伍子胥庙，引二神像置地，当是此耳。"
又曰：纪迈，庐江人。本姓舒，以五月五日生，母弃之。村人纪淳妻赵氏养之。年六岁，本父母时来看，语曰："汝是我生。"迈泣涕告赵，赵乃具言始末。及年十岁，佣力所得，辄分二母各半。淳亡无子，迈乃斩衰三年；本父母继亡，又并齐衰心丧三年。赵欲为娶，赍酒米往婚家，道值醉人打赵，体闷。忽有一狗直至，衔迈衣若此者三。迈心动，走赴婚家，逢醉人适共举酌于草中。迈乃以担煞二醉人。赵归得平，乃诣县首，令宥之，乃誓不娶。后迈尝寝，忽有一女言姓卫，昨忽暴死，天神矜愍君无妻，故使相报。迈具说其状，母子至卫门外，果如言。送丧上车，牛不肯动，赵乃与主人具叙说之。主人开柩，女有气息，至晓便复苏语，具说始末，如赵所言，遂为夫妇。赵卒，迈绝复苏者日数四。迈年五十，尝病几死，梦神曰："君行至孝，延历将得百岁。"果九十七而卒。
又曰：王灵之，年十三丧父，二十年盐醋不入口。被病着床，忽有一人来问疾，谓之曰："餐橘当馋拢"俄而不见。之庭中，橘树隆冬乃有三实，食之病寻愈。咸以至孝所感。
《会稽典录》曰：虞国，少有孝行，后为日南太守。常有双雁宿厅事，每出行县，飞逐其车。既卒于官，逐丧，还至馀姚，于墓前历三年乃去。
又曰：沈震，字彦威，乌程人。十岁遭饥荒，忽夜中有人告震曰："西篱下地中有米五十石，可供养旦夕。"即掘之，果获焉。
《风俗通》曰：杨范，字文端，齐人。齐宋之乱，母在县贼中采椹，藏于地，夜取之进母。如是非一，忽于地中得米十斛，上有字云："米十斛，赐孝子杨范，以资给母。"
刘向《孝子图》曰：郭巨，河内温人，甚富。父没，分财二千万为两分，与两弟，己独取母供养寄住。邻有凶宅，无人居者，共推与之居，无祸患。妻产男，虑养之则妨供养，乃令妻抱儿欲掘地埋之，于土中得金一釜，上有铁券云："赐孝子郭巨。"巨还宅主，宅主不敢受，遂以闻官。官依券题还巨，遂得兼养儿。
又曰：前汉董永，千乘人。少失母，独养父。父亡无以葬，乃从人贷钱一万。永谓钱主曰："后若无钱还君，当以身作奴。"主甚悯之。永得钱葬父毕，将往为奴，于路忽逢一妇人，求为永妻。永曰："今贫若是，身复为奴，何敢屈夫人为妻？"妇人曰："愿为君妇，不耻贫贱。"永遂将妇人至。钱主曰："本言一人，今何有二？"永曰："言一得二，理何乖乎？"主问永妻曰："何能？"妻曰："能织耳。"主曰："为我织千匹绢，即放尔夫妻。"于是索丝，十日之内千匹绢足。主惊，遂放夫妻二人而去。行至本相逢处，乃谓永曰："我是天之织女，感君至孝，天使我偿之。今君事了，不得久停。"语讫，云雾四垂，忽飞而去。
《广州先贤传》曰：丁密，字靖公。遭父忧，寝于冢侧，致飞凫一双游密庐旁小池。后遭母丧，密至所居一宿，故时双凫复来。时人服其至孝。
《朝野佥载》曰：崔浑为侍御史，清白温恭，能尽色养父母。母小不康，辄祈幽请以身代。母尝有疾，浑跪请病受己。有顷，觉疾从十指入，俄而遍身，母所苦遂愈。丁父艰，勺饮不入口，毁脊骨立，无何，不胜哀而卒。朝野伤心。
《御史台记》曰：崔希乔，清河人也。以孝悌称，解褐临清尉。丁母忧，哀毁殆至灭性。服阕，补郑县尉，清介公方，闻乎京邑，转郑县丞。所居堂，芝草生焉，一暝而葩盖盈尺矣。州以状申，岁馀，迁监察，出授并州兵曹，转冯翊瘤拢人吏畏爱，风化大行，贫弱之辈，荷其仁恕，时有云如盖，当其厅事。斯须，五色杂彩周于县郭，道俗仰望。久之，以状闻，敕编诸国史。寻迁司勋员外。其并州厅前有丛苇，小鸟来巢，如鹪鹩矣。孕卵才数日，壳毁而见，己逾于母矣。枝且不胜，坠于地。月馀，五色成文，如鹅，驯扰闲暇，无复惊惧，泊能飞翔，时归旧所。人到于今称为"兵曹鸟"。初居丧管城，每一哭，群鸟毕集，至千万数，墙宇皆遍，至有树条折者。周于原野，村邻嗟称之。每所居，其巢燕敷乳必返哺，逾旬后分飞矣。此孝义感通也。
《史系》曰：赵俊，字子奇，平阳岳阳人也。父聃为县西曹书佐，嗜酒，夜归里墅，横卧途中。俊年十八，见父归迟，即寻迎之。父醉，负而不胜，脱己衣覆之。是时，冬中沍寒方甚，俊单衣而已。岳阳山多鸷兽，夜有豹，视之，为之歧道而去。将旦，与父同归，县吏异之。时人以俊孝感所致。父卒，不呼相者，自营丘封。有白鹊常游于其家枣树，俊每朝夕临，鹊为之悲鸣，终丧而去。会潞帅刘稹反，家近潞封，军士齐讨，民散走。时俊母年八十馀，惟一子，乃平其父墓，别以物识之。辇其母入文城西山，妻蹇步，舍之，至山数宿，妻方至。逃难者多，糇粮踊贵，俊拾橡实饴之，以木蜜供膳者终岁。建稹灭，复辇其母东归岳阳。丘陇悉为军盗所发，惟俊家墓得完，复起冢焉。母卒，哀毁过制，县令京兆韦伯伦知之，给米粟蠲其家。俊将葬母，贫鬻其子。质剂已定，其夜梦一人谓曰："尔舍东有钱百万。可自发之。"及旦，俊自舍东手掘之，果得钱苻梦数焉。
