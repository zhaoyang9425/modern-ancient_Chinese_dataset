○谚下
《汉晋春秋》曰：诸葛亮卒，杨仪整军而出，宣王不敢逼，百姓谚曰："死诸葛走生仲达。"
梁祚《魏国统》曰：王昶，字文舒。戒兄子云：谚曰："救寒无若重裘，止谤莫若自修。"斯言信矣。
张勃《吴录》曰：陆稠，字伯羸。为广陵太守，奸吏敛手。广陵谚曰："解结理烦，我国陆君。"
《韩诗外传》曰：夫知恶往古之所以危亡，而不知箦其所以安存，则无以异乎却行而求逮于前人也。鄙语曰："不知为吏，视已成事。"或曰："前车覆，后车戒。"
《江表传》曰：诸葛亮表都护李严：严少为郡职吏，用性深克，苟利其身。乡里为严谚曰："难可狎，李鳞甲。"
又曰：典韦容貌魁杰，名冠三军，其所持手戟，长几一寻。军中为之语曰："帐下壮士有典君，手提双戟八十斤。"
又曰：郭典，字君业，为钜鹿太守。与中郎将董卓攻黄巾贼张宝于曲阳。典作围堑，卓不肯，典独于西当贼之冲，昼夜进攻，宝由是城守不敢出。时人为语曰："郭君围堑，董将不许。几令狐貍，化为豺虎。赖我郭君，不畏强御；转机之间，敌为穷虏。猗猗惠君，保完疆土。"
又曰：柳琮，字伯骞。所拔进，皆为时所称，致位牧守。乡里为谚曰："得黄金一笥，不如为柳伯骞所识。"
皇甫谧《达士传》曰：缪斐，字文雅。代修儒学，继踵六博士，以经行修明，学士称之。故时人谓之语曰："素车白马缪文雅。"
《王祥别传》曰：晋受禅。时廊庙之士。莫不欢容，而祥色不加怡。时人为之语曰："王公恨恨，有送故之情也。"
张方贤《楚国先贤传》曰：谚曰："黄尚为司隶，奸慝自弭；左雄为尚书令，天下慎选举。"
《荀氏家传》曰：荀邃夫人有至行。时岁荒，每来籴者，夫人恒叩其斛，籴者归量，辄过其本，时人号曰"掾斛夫人"。
《陈留风俗传》曰：许晏字伟君，授《鲁诗》于琅琊。王改学曰："许氏章句，列在儒林。"故谚曰："殿上成群许伟君。"
《曹操别传》曰：吕布枭勇，且有骏马。时人为之语曰："人中有吕布，马中有赤兔。"
《文士传》曰：江应玄，时人谚曰：嶷然希言江应玄。
又曰：留侯七世孙张赞，字子卿，初居吴县相人里，时人谚曰："相里张，多贤良，积善应，子孙昌。"
习凿齿《襄阳记》曰：黄承彦谓诸葛亮曰："身有丑女，才堪相配。"即载送之，乡里语曰："孔明择妇，正得外丑也。"
和苞《汉赵记》曰：陈安奋刀，左右俱发。陇上语曰："陇上壮士有陈安，丈八蛇矛左右槃。"
《西京杂记》曰：韩嫣好弹，以金为丸，一日所失者十馀。长安为之语曰："若饥寒，逐弹丸。"京师儿童每闻嫣出弹，辄随之，望丸所落，便拾取焉。
《英雄记》曰：袁绍父成，字文开，贵盛，自梁冀以下，皆为交言，无不从。京师谚曰："事不谐，诣文开。"
《三辅决录》曰：冯豹，字仲文，后母遇之甚酷，豹事之愈谨。时人为之语曰："道德彬彬冯仲文。"
又曰：五门子孙，凡民之伍门。今在河南四十里，涧谷洛三水之交。傅闻马氏兄弟五人共居此地，作五门客舍，因以为名。主养猪卖豚。故民为之语曰："苑中三公，馆下二卿。五门嚾々，但闻豚声。"
又曰：贾彪兄弟三人并有高名，彪最优，故天下称曰："贾氏三虎，伟节最怒。"
又曰：游殷，字幼齐，为胡轸所害。月馀，轸得病，但言伏伏游幼齐将鬼来，于是遽死。关中谚曰："生有知人之明，死有贵神之灵。"
《临海异物志》曰：安家夷皆好啖猴头羹。谚言人宁负人千石之粟，不愿负人猴头羹臛。
又曰：{制鱼}鱼肥，炙食甚美，谚曰："宁去累世田宅，不去{制鱼}鱼额"
《风俗通》曰：赵王好大眉，人间半额；楚好广领，国人没项；齐王好细腰，后宫有饿死者。
又曰：延嘉中，中常侍单超、左琯、徐璜、具瑗、唐衡在帝左右，纵其奸逸。时人为之语曰："左回天，徐转日，具独坐，唐应声。"言信用甚于转圆也。
又曰：里语曰："县官漫漫，怨死者半。"
《六韬》曰：天下攘攘，皆为利往；天下熙熙，皆为利来。
《列子》曰：周谚曰："田父可坐杀。"晨出夜入，自以性之恒；啜菽茹藿，自以味之极；一朝处以软毛绨，荐以粱肉兰味，心体烦，内热生病矣。
又曰：杨朱曰："古语有之，生相怜，死相捐，此语至矣。"
又曰：赵子文曰："国谚有言，察见渊鱼者不祥，智料隐逸者殃。且君欲无盗，莫若举贤而任之。"
《孟子》曰：齐人有言："虽有智慧，不如乘势；虽有镃基，不如待时。"(齐人之谚语也。乘势，居富贵之势也。镃基，田器耒耜之属也。)
《孔丛子》曰：平原君与子高饮，强子高酒曰："昔有遗谚：尧舜千钟，孔子百觚。子路嗑嗑，尚饮百榼。古之贤圣，无不能饮也。吾子何辞焉？"
《韩子》曰：鄙谚曰："长袖善舞，多钱善贾。"此言多资之易为工。
又曰：古有谚曰："为政犹沐也。"虽有弃发之废，而有长发之利也。
慎子曰：谚云："不聪不明，不能为王；不瞽不聋，不能为公。"
蒋子《万机论》曰：学者如牛毛，成者如麟角。
又曰：猛虎不处卑势，劲鹰不立垂枝。
《抱朴子》曰：桓灵曰：举秀才，不知书；察孝廉，父别居。寒素清白浊如泥，高第良将怯如蝇。
又曰：古人欲达勤诵经，今世图官勉治生。
《商君书》曰：公孙鞅谓秦孝公曰：臣闻之，疑行无名，疑事无功。君亟定变法之虑，殆犹天下之议。语曰："愚者暗于成事，智者见于未萌。"
邯郸氏《笑林》曰：桓帝时有人辟公府掾者，倩人作奏记文，人不能为作，因语曰："梁国葛龚者，先善为记文，自可写用，不烦更作。"遂从人言，写记文，不去龚名姓。府公大惊，不答而罢归。故时人语曰："作奏虽工，宜去葛龚。"
贾谊《新书》曰：鄙谚曰："欲投鼠而忌器。"此善喻也。鼠近于器，尚惮而弗投，恐伤器也。况贵大之臣近于主帝乎？
桓子《新论》曰：关东谚语曰："人闻长安乐，则出门而西向笑，知肉味美，则对屠门而大嚼。"又谚曰："侏攘披一节而长短可知，孔子言举一隅足以三隅反。"观吾小时二赋，亦足以揆其能否。
崔实《政论》曰：每诏书所欲禁绝，虽重恳恻骂詈极，笔由复废舍，终无悛意。故里语曰："州郡记，如霹雳；得诏书，但挂壁。"
又曰：一岁再赦，奴儿噫唶。况不轨之民，孰不肆意？
应劭《汉官仪》曰：里语云："仕宦不止车生耳。"
蔡邕《独断》曰：古帻无巾，王莽头秃，乃始施巾，故语曰："莽头秃，帻如屋。"
王朗《贫窭语》曰：谚曰："鲁班虽巧，不能为乞丐者颜。"
魏武选令曰：谚曰："失晨之鸡，思补更鸣。"昔季阐在白马，有受金取婢之罪，弃而弗问，后以为济北相，以其能故。
曹植令曰：谚云："相门有相，将门有将。"夫相者文德昭，将者武功烈。
○斗争
《左传·隐公》曰：郑伯将伐许，授兵于太宫，公孙阏与颍考叔争车，颍考叔挟辀以走，(辀，车辕也。)子都拔戟以逐之。
又《襄五年》曰：秦伯之弟针如晋修成，叔向命召行人子员。(欲使答秦。)行人子朱曰："朱也当御。"(御，进也。言当次行。)三云，叔向不应，子朱怒曰："班爵同，(同为大夫。)何以黜朱于朝？"抚剑从之。叔向曰："秦晋不和久矣！今日之事幸而集，晋国赖之。不集，三军暴骨。子员道二国之言无私，子常易之。奸以事君者，吾所能御也。"拂衣从之。人救之。平公曰："晋其庶乎！(庶几于治。)吾臣之所争者大。"师旷曰："公室惧卑，臣不心竞而力争，不务德而争善，私欲已侈，能无卑乎？"
又《襄五年》曰：楚伐郑，至于城麇。郑皇颉戍之。出，与楚师战，败。穿封戌囚皇颉，公子围与之争之。正于伯州犁，(正曲直也。)伯州犁曰："请问于囚。"乃立囚。伯州犁曰："所争，君子也，其何不知？"上其手，曰："夫子为王子围，寡君之贵介弟也。"下其手，曰："此子为穿封戍，方城外之县尹也。谁获子？"(上下手以道囚意。)囚曰："颉遇王子，弱焉。"(弱，败也，言为王子所得。)戍怒，抽戈逐王子围。
《史记》曰：蔺相如功大，拜为上卿，位在廉颇右。颇曰："我为赵将，有攻城野战之功，相如徒以口舌为劳，位居我上。吾不忍为之下，必辱之。"相如闻之，不肯与会。每朝，常称病，不欲与颇争列。于是，舍人请辞去。相如曰："强秦不敢加兵于赵者，徒以吾两人在也。今两虎共斗，势不俱生。吾所以为此者，先国家之急而后私雠也。"
又曰：彭越，字仲。常渔钜野中为群盗。陈胜、项梁起，少年或谓越曰："豪杰相立叛秦，仲可效之。"越曰："两龙方斗，且待之。"
又曰：娄敬说上曰："夫与人斗，不扼其亢，(张晏曰：亢，喉咙。)拊其背，未能全其胜也。今陛下入关而都，案秦之故地。此亦扼天下之亢而拊其背也。"
又曰：孔子去陈，过蒲，会公叔氏以蒲叛，蒲人止孔子。弟子公良孺者，有勇力，谓曰："昔从夫子遇难于匡，今遇难于此，命也。吾宁斗而死。"斗甚疾。蒲人惧，谓曰："无适卫，吾出子也。"
《汉书》曰：项羽谓汉王曰："天下凶凶，徒以吾两人，愿与王挑战决雌雄。"汉王笑曰："吾宁斗知，不能斗力也。"
又曰：大将军霍光秉政，诸霍在平阳奴客持刀兵入市，吏不能禁。及尹翁归为市吏，莫敢犯者。
又曰：邴吉常出，逢群斗者，死伤横道。吉过之不问，掾史独怪之。吉曰："民斗相杀伤，长安令京兆尹职所当禁也。宰相不亲小事。"
又曰：原涉遣奴至市买肉，奴乘涉气与屠者争言，斫伤屠者。
又《汉书·张耳赞》曰：张耳、陈馀，世所称贤，始居约时，相然信死，岂顾问哉！及据国争权，卒相灭亡，势利之交，古人羞之。
《续汉书》曰：孝灵皇帝于后宫，人为列肆贩卖，使相偷盗争斗，上临视之以为乐
《东观汉记》曰：执金吾贾复在汝南，部将杀人颍川，捕得，寇恂乃戮之于市。复以为耻，过颍川，谓左右曰："吾今见恂，必手剑之。"恂知其谋，不欲与相见。恂曰："昔蔺相如屈于廉颇者，为国也。"乃敕属县盛供具，一人皆兼二人之馔。恂乃出迎于道，称疾还。贾复勒兵欲追之，而吏士皆醉，遂过去。恂以状闻，上乃征恂。恂至引见，时复先在座，欲起相避。上曰："天下未定，两虎安得私斗？"
又曰：周党，字伯况，太原人。乡佐发党徭道，于人中辱之。党学《春秋》长安，闻复雠之义，辍讲下辞归，到，与乡佐相闻，期斗日。乡佐多从兵往，使乡佐先拔刀，然后与相击。乡佐服其义勇。
袁山松《后汉书》曰：刘盆子居长乐宫，赤眉诸将日会论功名，自言欲为某王，欲得某官。争言号呼，拔剑相击。
《英雄记》曰：吕布，字奉先。刘备屯小沛，袁术遣将纪灵步士三万攻备。备求救于布，布率骑千馀驰赴之，遣人招备并请灵等响，因谓灵曰："布性不喜合斗，但喜解斗耳。"
《蜀志》曰：刘封与孟达分争不和，封夺达鼓吹，达遂降魏。
《山海经》曰：刑夭与帝争神，帝断其首，葬之常羊之山。
《神异经》曰：东北荒中有兽焉，其状如羊，一角，毛青，四足似熊。性忠而直，见人斗则触不直，闻人论咋不正。名曰獬豸，一名任法，今御史用法冠，俗曰："獬豸冠"也。
《续搜神记》曰：晋太原中，北地人陈良与沛郡民李焉共为贾，后大得利焉。杀良取物，死十许日，良忽苏活，得归家，说死时见周旋人刘舒。舒久已亡，谓良曰："去年春社日祠祠，家中斗争，吾实忿之，作一兕于庭前。"良故往报舒家，其怪亦绝。
皇甫士安《逸士传》曰：高凤邻里有争财斗者，兵刃相加。凤脱衣巾为叩头曰："仁义逊让不可废也。"争财者投兵谢之而罢。(《东观汉记》又载。)
又曰：管宁所居屯落，会有汲者，或男女杂错，或争井斗阋。宁患之，乃买器分置井傍，汲以待之，各自相责，不复斗也。
《会稽典录》曰：夏香，字曼卿。门侧有大井，上有瓦盆，里中儿童各竞饮牛，争水共斗。香豫为汲，多置盆器，由是无争。
《费祎别传》曰：魏延与杨仪并坐争论，延或举刃拟仪，仪涕泣横集。祎常入坐其间，谏喻分别。
《石勒别传》曰：勒微时居与邑人李阳相近，阳性刚愎，每轻勒，与争沤麻池，共相打楪，互有胜负。
《吴越春秋》曰：伍子胥始吴时，遇专诸于途。专诸方与人斗，将就之，适其怒，有万人之气。其妻一呼即还，子胥怪而问其状。专诸曰："夫屈一人之下，必伸万人之上。"
《列子》曰：昔共工与颛顼争为帝，怒触不周之山，折天柱，绝地维。
《胡非子》曰：胡非子修墨子教，有屈将子恃勇，闻墨者非斗，带剑危冠往见胡非子。劫而问之曰："将闻先生非斗而好勇，有说则可，无说则死。"胡非子为言五勇，屈将子悦服。
《尸子》曰：鲁人有孝者三为母北，鲁人称之。彼其斗则害亲，不斗则辱嬴矣，不若两降之。
《韩子》曰：郑人有相与争年者。一人曰："吾与尧同年。"一人曰："吾与黄帝兄同年。"讼此不决，以后息为胜。
《吕氏春秋》曰：楚之边邑名曰卑梁，其处女争桑于境上，戏而伤卑梁之女。卑梁人以让吴人，吴人应之不恭，怒而杀之。吴人往报之，尽屠其家。于是吴楚大争。
《淮南子》曰：佐祭者得尝救，斗者得伤。
又曰：三人同舍，二人相与争，争者各自以为直，不能相听。一人虽愚，必从而决之，非以智也，以不争也。
《说苑》曰：秦始皇太后不谨，幸郎嫪毒，封为长信侯，专国事，与侍中左右贵臣俱博，饮酒醉，争言而斗，瞋目大呼。
桓子《新论》曰：余前为典乐大夫，有鸟鸣于庭树上，而府中门下皆为忧惧。后余与典乐谢俟争斗，俱坐免去。
《风俗通》曰：临淮有一人持一匹缣到市卖之，道遇雨，披戴。后人求共庇荫，授与一头。雨霁当别，因共争，各云我缣，诣府自言。丞相薛宣呼骑吏中断缣，各与半。后人滥受，因前撮之，缣主称怨。宣然后知，责之具服。
又曰：俗说：二人共澡手，令人争斗，良无异器，当共澡者。其祝曰："人相爱，狗相啮。"言狗斗时，洒之以水，便自解也。
又曰：坐不移樽。俗说，移樽令人斗争。
《典论》曰：汝南许劭与族兄靖俱避地江东，保吴郡，争论于太守许贡座，至于手足相及。
郭璞《易洞林》曰：殷鸿乔令吾作卦，得《大壮》之《夬》，语之云："慎勿与许姓者共事田作也，必斗相伤。"殷还宣城，遂与许姓共田，田熟有所争。此人举杖欲撞之，乔退思中间之戒，辞谢，仅乃得休。
《梦书》曰：鹑鷃为斗。梦见鹑鷃，忧闲斗也。
嵇康《太师箴》曰：若会酒坐见人争语，其形势似欲转盛，便当舍去。此斗之兆也。
