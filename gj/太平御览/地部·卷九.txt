○关中蜀汉诸山
吴山
《周礼》曰：雍州，其山镇曰吴岳。孙炎曰：雍州镇有吴岳山也。郭璞曰：吴岳别名开山。
《汉书地理志》：吴山在汧县西，《国语》谓之西吴，秦都咸阳，以为西岳。
郦元《水经注》云：汧水发南山西侧，俗以此山为吴山。其山三峰，望之恒有落势。山下有石穴，广四尺，高七赤，水溢石穴，悬波倾注，涌澜奔荡，发源成川，北流注于汧是也。
骊山
《三辅故事》曰：始皇葬骊山，起陵高五十丈，下锢三泉，周回七百步，以明珠为日月，鱼膏为脂烛，金银为凫雁，金蚕三十箱，四门施缴，奢侈太过。六年之间，为项籍所发。放羊儿堕羊冢中，燃火求羊，烧其椁藏。
《述征记》曰：长安东则骊山，西侧白鹿原，北望云阳，悉见山阜之形，而恒若在云雾之中。孟康曰："昔周幽王悦褒姒，姒不笑，王乃击鼓举烽以征诸侯，至而无寇，褒姒乃笑，王甚悦之。及犬戎至，王举烽以征诸侯不至，王遂败，身死于骊山之北。"
龙首山
《辛氏三秦记》云：龙首山长六十里，头入渭水，尾连樊川，头高二十丈，尾渐下，高五六丈，土赤不毛。昔有黑龙从山出饮水，其行道成土山。今长安城即疏山为台殿，基址不假筑，其含元殿，即龙首山之东麓，高敞为京之城最，阶高于平地三十余尺。南去丹凤门四百余步，中无间隔，左右宽平，东西广百步。《两都赋》云："汉之西都，实曰长安，左据函谷、二崤之岨，右界褒斜、龙首之险，表以太华、终南之山，带以洪河、泾、渭之川。"即此山之形势也。
九蜺山
《四夷郡国县道记》曰：，嶻嵕山，东连仲山，西当泾水出焉。九嵕高六百五十丈，周十五里。在咸阳。
嶻嶭山
《四夷郡国县道记》曰：嶻嶭山，在云阳县东北十里，一名慈嵕峨山，山势嵯峨，山顶有云起即雨，里人以为候。昔黄帝铸鼎于此山。，表以太华、终南之山，带以洪河、泾、渭之川。"即此之形势也。
鸡头山
崔鸿《十六国春秋》云：石生不能守长安，欲西上陇，士卒散尽，遂入鸡头山，为追兵所害。山在鄠县东。
牛首山
《山海经》曰：牛首山，涝水出焉，而注于潏水，是多飞鱼，状似𫠐，可疗痔疾。
又曰：牛首山有鬼草，赤茎，叶如葵，秀如禾，服之使人不忧。
蓝田山
《后魏风土记》云：蓝田山，巅方二里，仙圣游集之所。刘雄鸣学道于山下，有祠甚严，亦灞水之源，此西又有尊卢氏陵次，北又有娲氏谷，则知此地是三皇旧居于是。
笄头山
《史记》云：黄帝西至于崆峒笄头山。
《图经》云：笄头山在泾阳西，《禹贡》泾水所出。
《淮南子》云：薄落山，一名笄头山。
注《水经》云：大陇之山，异名耳。《庄子》谓广成子学道于崆峒之山，亦黄帝问道于广成子，盖在此山。按今肃州又有崆峒山，未详孰是。今此见有柏堂在山顶上，不知何代所置也。后汉隗嚣使王孟塞鸡头道，谓此山也。
贺兰山
《泾阳图经》曰：贺兰山，在县西九十三里，山上多有白草，遥望青白如驳，北人呼驳马为贺兰，鲜卑等类多依山谷为氏族。今贺兰姓者，皆因此山名。
太白山
《辛氏三秦记》曰：太白山南有陈仓山，山有石与山鸡不别，赵高烧山，鸡飞去，晨鸣山头，声闻三十里，或谓是玉鸡。
《录异传》云：秦文公时，雍南山有大梓树，文公伐之，辄有大风雨，树生合不断。有一人病，夜往山中，闻有鬼语树神："秦若使人被发，以朱丝绕伐树，汝得不忧否？"文公如其言伐树，树断，中有一青牛出，走入澧水中，复出，使骑击之不胜，骑堕地，复上，发解，牛乃畏之，入水不出。故置髦头骑也。
五将山
崔鸿《十六国春秋》云：苻坚为慕容冲所逼，长安城中有书曰：帝出五将，久长得免是。又谣曰：坚入五将长得。坚大信之，率骑数百出五将，宣告州郡，期以孟冬救长安。坚至五将山，姚苌遣将军吴忠围坚，众奔散，忠执坚以归新平。即此山也。
仇池山
《辛氏三秦记》云：仇池山，上有百顷地，平如砥。其南北有山路，东西绝壁百仞，上有数万家，一人守道，万夫莫向，山势自然有楼橹却敌之状，东西二门盘道可七里，上有罔阜泉源。《史记》谓秦得百二之固也。西晋末，为氐阳茂搜所据，于山上立宫室囷仓，皆为板屋，乃氐之所理于此，今谓之洛谷道是也。
《秦州记》曰：仇池山，本名仇维山，形似覆壶，上广百顷，周数十里，高二十余里，壁立千仞，自然楼橹却敌，分置均调，竦起数丈，有如人力也。
青城山
《福地记》曰：青城山，高三千六百丈，周匝五十里，有甘露芝草，天池醴泉。
《玉匮经》云：黄帝封为五岳丈人，乃岳渎之上司，真仙之崇秩。一月之内，群岳再朝，六时洒泉，以代晷漏。一名赤城，一名青城都，一名天谷山，亦为第五洞天，宝仙九室之天。对郡之西北，在岷山之南，群峰掩映，互相连接，灵仙所宅，祥异则多。
《益州记》云：岗峦岭崿相连千里，上有仙都。
《地理志》云：西徼之外，江水所出，天彭、青城，连峰不绝。
李膺记云：入山七里，至赤石城，有羊马台，三师坛，上五里至瀑布，水涧二百步，有二石梯，有一石笋，高三丈。过二石门，绝崖数百丈，下起常道观，高峰下有水，六时洒落。东北有二石室，名龙宫，可容百余人。从龙宫过石室，至石梯，名龙桥。又有一石梯，洞穴深浅，莫知所极。西北有石室，宛然见存。又有黄帝坛，石法天地，上圆下方，阔一丈二尺，有十二角，观东有石日月，各阔五尺，厚一尺二寸，相对柱上乌兔辉铄，方圆磅礴可观。
《五岳真形图》云：洞天所在之处，其下别有日月分精以照，其中龙桥处二山，相去百余步，其峰危竦相对，桥在峰首，其桥中半渐渐促小，可六七寸，长一丈五尺，两边悬崖，俯临不测。山傍有誓石，天师张道陵与鬼兵为誓，朱笔画山，青崖中绝。今验断处，石并丹色，阔二十余丈，深六七丈，望之赩然。
邛崃山
《山海经》曰：崃山，江水出焉。(今在汉严道县南，中江所出有九折坂，出貘似熊。)其阳多黄金，其阴多麋，其木多檀柘也。
《华阳国志》曰：严道县，南有邛崃山，山上凝冰夏结，回曲九折，王阳去官之所。
岷山
《山海经》曰：岷山，江水出焉，而东流注于大江。其中多怪蛇。有鸟焉，其状如鸮而赤身白首，其名曰窃脂，可以御火。
石镜山
《华阳国志》曰：叠州合川县石镜山，在县西北四十五里。其山有石，光莹皎洁，照之莫不备见形体。故谓之石镜山。山下又有铜窟，隋初于此置监，鼓铸钱刀焉。
绥山
《列仙传》曰：葛由者，蜀之羌人，周成王时，刻木为羊卖之，一旦乘木羊之蜀，蜀中王侯宾之，上绥山，山在安固县东三十里随之人皆得仙术。
覆船山
《十道录》曰：覆船山，尧遭洪水，维舟树下，船因覆焉。
又《益州记》云：覆船山中十五里，有七里坂，一名羊腹坂，屈曲有壁立难升之路。
牛头山
《九州记》云：牛头山，昔日葛仙翁多游于此，今为立寺，与白兽山相连。昔秦时有白兽为害，夷人射之，因刻白石于此山。今遗像尚存。
董政山
《十道记》曰：董政山，隋开皇中，县令董政封高雅之士，去官之后，民咸思其德，因指此山为董政山。
彭亡山
《十道记》曰：彭亡山，后汉将军岑彭征公孙述，于此山战死，故号曰彭亡山。
鼎鼻山
《十道记》曰：鼎鼻山，周道衰微，九鼎沦一于此山之下，其水清澄，今民犹或见其鼎耳。
灵台山
《十道记》曰：灵台山，在县北，一名天柱山，高四百丈，即汉张道陵升真之所。
《郡国志》曰：灵台山天柱崖下，有一桃树高五尺，皮是桃心，肉似柏，张道陵与王良、赵升试法于此，四百余年，桃迄今不朽，小碑记之。
黄厥山
《郡国志》曰：黄厥山，有锺乳穴十九。又西岸有自然石塞，其下流水，上有一悬石似磬，惊之有声可听。
灵山
《郡国志》曰：灵山，昔有神女于此捣衣，因号捣衣山。山南绝岩，有方石明莹，谓之玉女捣练砧。又有盘龙山，以山形如盘龙也。
猿门山
《益州记》云：猿门山，在涪县之北二十五里，上多猿，其山二峰磔坚如门，故曰猿门。
金山
《益州记》曰：金山，在涪县东五十步，东临涧水，光照映川。
又李膺记云：金山长七八里，每夏潦雨有崩处，即金粟散出是也。
五妇山
《蜀记》云：梓橦县有五妇山，一名五妇台。秦王遗蜀王美女五人，蜀王遣五丁迎女，至梓橦，五丁蹋地大呼惊五女，并化为石。蜀王筑台，登而望之，因名为五妇台焉。
玉女山
《梁州记》云：肥城东南有玉女山，山有一石穴，中若房宇，有玉女入穴不出，穴前有修竹，下有石坛，风微动竹，拂坛如帚。
祁山
《关山图》曰：汉阳西南有祁山，九州之名阻，天下之奇峻。
《蜀志》云：建兴六年，诸葛亮率师攻祁山不拔，即谓此也。
又按《九州志》云：祁山上有高楼，武陟二神祠，每岁郡邑祀之。
又《周地图地记》云：其城即汉时守将所筑。
阆山
《阆山图经》曰：阆山四合于郡，故曰阆中。按《名山志》云："阆山多仙圣游集焉。"
盘龙山
李膺《益州记》云：阆中盘龙山南，有一石长四十丈，高五尺，当中有户及扇，若人之掩闭，古老以为玉女房。
铜梁山
左太冲《蜀都赋》云：外负铜梁于宕渠。张孟注云：铜梁，山名也。按其山有桃枝竹，西东连亘二十余里，山岭之上平整，远望诸山，而此独秀也。(山在州南九里。)
高梁山
《江源记》云：南浦郡高梁山，尾东跨江西，首剑阁，东西数千里。山岭长峻，其峰崔嵬，于蜀市望之，若长云垂天。一日行之，乃极其顶，俯视众山，泯若平原，《剑阁铭》谓"岩梁山，积石峨峨"，即述此也。
青石山
《益州记》云：昔巴蜀争界，久而不决。汉高帝八年，一朝密雾，石为之裂，今犹如之，自上及下，破处直若引绳焉，于是州界始判。山上有古神祠，甚灵。今名青石山。
云南山
《九州要记》云：云南郡山，山有神处石室，称黄石公。祀之必用纸一百张，笔一双，墨一丸。室内有启，必知吉凶，但不见其形。
禺同山
《九州要记》曰：禺同山，有金马碧鸡之祠。
吊鸟山
《九州要记》曰：吊鸟山，在叶检县，叶榆则云南郡废邑也。山上有鸟，千百群飞啁啾，一岁必一度大集，即凤凰死也。
