○歌四
司马相如《琴歌》曰：凤兮凤兮归故乡，遨游四海索我皇。时来通遇无所将，何悟今夕升斯堂。有艳淑女在此房，室迩人遐毒我肠，何缘交接为鸳鸯？
崔琦《四皓颂》曰：昔南山四皓者，盖角里先生、绮里季、夏黄公、东园公是也。秦之博士，遭世暗昧，道灭德消，坑黜儒术，《诗》《书》是焚。于是四公退而作歌曰："莫莫高山，深谷灭哉。晔晔紫芝，可以疗饥。唐虞世远，吾将何归？驷马高盖，其忧甚大。富贵畏人兮，不如贫贱之肆志。"
《乐志》：曹植尝为琴调歌曰："于嗟此转达，夙夜无休闲。东西经七陌，南北越七阡。愿为中林草，秋随野火燔。〈石靡〉灭岂不庸，愿与株叶连。"
司马相如《美人赋》曰：有女独处，婉然在床。奇葩逸丽，素姿艳光。睹臣微笑而言曰："上客何国之君子，无乃远乎？"遂设旨酒，进鸣琴，玉钗挂臣冠，罗袖拂臣衣，抚弦而为幽兰之曲。女乃歌曰："独处室兮郎无依，思佳人兮情伤悲。彼君子兮来何迟？日将暮兮华发衰。"
魏文帝《答繁钦书》曰：守宫王孙世有女曰璅，姑年九岁，梦与神通，寤而悲吟，哀声激切，体若飞仙，于今十五。是日戊午，祖于北园，博延众宾，迭奏名倡。世女须臾而至，厥状甚美。于是振袂徐进，扬蛾微眺，众倡腾逝，群宾失席。然后修容饰妆，改曲变席。激清角，扬白雪，接孤声，赴危节。于是商风振条，飞雾成霜。可谓声协锺石，气应风律，网罗《韶护》，囊括《郑》、《卫》者也。
繁钦笺与魏文帝曰：都尉薛访车子年始十四，能喉啭引声，与笳同音。白上呈见，果如其言。即日故共观试，乃知天壤之所生，诚有自然之妙物也。潜气内啭，哀音外激，大不抗越，细不幽散，声悲旧笳，曲美常均。
《国史补》曰：李衮善歌于江外而名动京师。崔昭入朝，密载而至。乃邀致宾客，请弟一部乐及京师之名倡，以为盛会。绐言表弟，请登末座。令衮披衣而出，满座皆笑。少顷，命酒。昭曰："请表弟歌。"座中又笑。及喉啭一发，乐人皆大惊，曰："是李八郎也。"乃罗拜之。
《乐府杂录》曰：踏摇娘者，生于隋末。河内有人丑貌而好酒，常自号郎中，醉归必殴其妻。妻色美善歌，乃自歌为怨苦之词。河朔演其曲而被之管弦，因写其夫妻之容。妻悲诉每摇其身，故号踏摇娘。近代优人颇改其制度，非旧旨也。
又曰：开元中，有人许和子者，本吉州永新县乐家女也。开元末，进入宫，因以永新名之，籍于宜春院。既美且惠，善歌，能变新声。韩娥、李延年殁后，千载旷其人，至永新始继其能。遇高秋朗月，台殿清虚，喉啭一声，响传九陌。明皇尝独召李谋吹笛，逐其歌，曲终管裂，其妙如此。一日，赐大酺于勤政楼，观者数十万众，喧哗聚语，莫得闻鱼龙百戏之音。上怒，欲罢宴。中官力士奏请命永新出楼，歌一曲必可止喧，上从之。永新乃撩鬓举袂，直奏慢声。至是，广场寂寂，若无一人。义者闻之血涌，愁者闻之肠绝。洎渔阳之乱，六宫星散，永新为一士人所得。韦青避地广陵，因月夜凭栏于小河上。忽闻舟中唱《水调》者，曰："此永新故歌也。"乃登舟省之，因与永新对泣久之。青始晦其事，后士人卒与其母之京师，终于狭斜间。
又曰：古之能者，即有韩娥、李延年、莫愁。(莫愁者，女子也。《乐府诗》云："莫愁在何处，莫愁石城西。艇子打两棹，催送莫愁来。")善歌者，必先调其气，氤氲自脐间发至喉，乃忆其词，即分抗坠之音。既得其术，即可致遏云响谷之妙也。
又曰：大历初，有才人张红者，本与父唱歌丐于衢路，因过将军韦青所居。(在昭国坊南门也。)青于看街窗中闻其歌喉寥亮，仍有美色，即纳为姬。其父亦舍于后户，优给之。乃自传其艺，颖悟绝伦。常有乐工自撰一曲，即古曲《长命西河女》也。加减其节奏，颇有新声。未进间，先印可于青。青潜令红于屏风后听之，红乃以小豆数合以记其节拍。乐工歌罢，青因入问红何如。红曰："巳唱得矣。"青出给云："某有女弟子久曾唱，非新曲也。"即令隔屏唱之，一声不失。乐工大惊异，遂请相见，叹伏不已。兼云："此曲先有一声不稳，今已正矣。"寻达上听。翌日，召入宜春院，宠泽隆异。宫中号为记曲娘子。寻为才人。一日，内史奏韦青卒。上告红，红乃于上前呜咽，奏云："妾本风尘丐者，一旦老父死有所归，致身入内，皆自韦青，妾不忍忘其恩。"因一恸而绝。上嘉叹久之，即赠昭仪。
又曰：韦青，本士人也。尝自为诗云："三代掌纶诰，一身能唱歌。"青官至金吾将军。
《明皇杂录》曰：唐玄宗自巴蜀回，因夜阑登勤政楼，凭栏南望，烟月满目。上因自歌曰："庭前琪树已堪攀，塞外征人殊未还。"盖卢思道之词也。歌歇，上问："有旧人乎？逮明为我访来。"翌日，力士潜求于里中，因召与同至，则果梨园子弟也。其夜上复与乘月登楼，左右惟力士及贵妃侍者红桃在焉。遂命歌《凉州词》，贵妃所制。上亲御玉笛为之倚曲，曲罢相睹，无不掩泣。上因广其曲。今《凉州》传于人间者，益加怨切焉。
又曰：乐工李龟年恃恩，寓于东都，大起第宅，僣侈之制，逾于公侯。宅在东都通远里，中堂制度甲于都下。(今裴晋公移于定鼎门南别墅，号绿野堂。)其后龟年流落江南，每遇良辰胜景，常为人歌数阕。座客闻之，莫不掩泣而罢。
刘叔敬《异苑》曰：临川聂包死数年，忽诣南丰相沈道袭共饮，其歌笑甚有伦次。每歌云："花盈盈，正闻行当归，不闻死复生。"
祖台《志怪》曰：建康小吏曹著见庐山夫人，夫人命女婉出与著相见。婉见著欣悦，命婢琼林令取琴出，婉抚琴歌曰："登庐山兮郁嵯峨，晞阳风兮拂紫霞。招若人兮濯灵波，欣良运兮畅云柯。弹鸣琴兮乐莫过，云龙会兮乐太和。"歌毕，婉便还去。
《搜神记》曰：淮南王安设厨宰，以俟宾客。正月上午，有八老公诣门求见，王曰："郡蛾子复来也。"公知不见，乃更形为八童子。王惊，见之，盛礼设乐以享八公，援琴而弦歌曰："明明上天照四海兮，知我好之公来下兮；公将与余生羽毛兮，升腾青云蹈梁甫兮；观见三光过北斗兮，驱乘风云使玉女兮。"今所谓《淮南操》是也。
《幽明录》曰：勾章人至东野还，暮不至门，见路旁有小屋灯火，因投寄宿止。宿有一小女，不欲与丈夫共宿。呼邻家女自伴，夜共弹琴箜篌。至晓，此人谢去，问其姓字，女不答，弹弦而歌曰："连绵葛上藤，一援复一縆。欲知我姓名，姓陈名阿登。"
又曰：吴县费升为九里亭吏，向暮见一女从郭中来，素衣哭入埭，向一新冢哭。曰暮不得入门，便寄亭宿。升作酒食，至夜，升弹琵琶令歌，女云："有丧仪，勿笑人也。"歌音甚媚。云："精气感冥昧，所降若有缘。嗟我遘良契，寄忻宵梦间。"中曲云："成公从义起，兰香降张碛。苟云冥分结，缠绵在今夕。"下曲云："伫我风云会，正俟今夕游。神交虽未久，中心已绸缪。"寝处向明，升去，顾谓曰："且至御亭。"女便惊怖。猎人至，群狗入屋，于床咬死，成大狸。
《搜神记》曰：吴王夫差小女名玉，悦童子韩重。韩重乃学于齐鲁之间。临去，属其父求婚。王怒不与，女玉结气亡，葬阊门之外。重三年归，闻其死，哀恸。至玉墓所，玉忽见，重与言，乃左顾宛颈而歌曰："南山有鸟，北山张罗。志欲从君，谗言孔多。悲结生疾，殁命黄垆。命之不造，冤如之何？羽族之长，名为凤凰。一日失雄，三年感伤。故见鄙姿，逢君辉光。身远心近，何尝暂忘。"
又曰：太康末，京洛始为《折杨柳》之歌，有兵车辛苦之辞。后杨骏被诛，太后幽死，折杨柳之应也。
《续搜神记》曰：庐江杜谦为诸暨令，县西山下有一鬼，长三丈，着赭布裤布褶，在草中相张。又脱褶掷草上，作《懊恼歌》，百姓皆看之。
《古乐志》曰：齐歌曰讴，吴歌曰歈，楚歌曰艳，淫歌曰哇。歌语裥清歌、高歌、安歌、缓歌、长歌、浩歌、雅歌、酣歌、怨歌、劳歌。(《韩诗》曰：饥者歌食，劳者歌事。)振旅而歌曰凯歌，堂上奏乐而歌曰登歌，亦曰升歌。古之善歌者，有咸黑、(帝唐时善歌者，见《吕氏春秋》。)秦青、(响遏行云，声振林木。)薛谈、(秦青弟子。)韩娥、(齐人馀响，绕梁三日以上。三人见《列子》。)王豹、(处于淇而河西善讴。)绵驹、(处高堂而齐右，善歌。)瓠梁、(见《淮南子》。)鲁人虞公、(见刘向《别录》。)李延年。(见《汉书》。)古歌曲有《阳陵》、《白霞》、《朝日》、《鱼丽》、《白水》、《白云》、《江南》、《阳春》、《淮南》、《驾辨》、《绿水》、《阳阿》、《采菱》、《下俚巴人》、(并见《襄阳耆旧传》及梁元帝《纂要》。)《八阕》、(葛天氏之歌，见《吕氏春秋》也。)《唐歌》、(帝喾之歌。)《南风》、《卿云》、(并虞舜歌。)《晨露》。(汤歌。并见《吕氏春秋》。)汉歌曲有《大风》、(高祖所作。)《芝房》、《白麟》、《朱雁》、《交门》、《天马》、《房中》、(已上并郊庙歌，见《汉书》也。)《盛唐》、《枞阳》、(武帝歌，见《汉书》。)《瓠子》、(武帝观决河所作歌。)《玄云》、《步云》。(西王母歌，见《汉武内传》。)古乐府有歌行，《艳歌行》、《长歌行》、《短歌行》、(魏武帝作。)《朝歌行》、《怨歌行》、《前缓声歌行》、《后缓声歌行》、《棹歌行》、《鞠歌行》、《放歌行》、《蔡歌行》、《陈歌行》。
又《古今乐录》：晋宋已后，歌曲有《淫豫歌》、《杨叛儿歌》、(南齐有杨昊母为师入官，童谣呼为杨婆儿。婆转为叛。)《扶风歌》、(晋刘琨作。)《百年歌》、(晋王道冲陆机并作。)《白日歌》、(宋沈攸之所作，亦曰"日落歌"。其歌曰："白日落西山。")《九曲歌》、(宋何承天作。)《采葛妇歌》、(古越人作。)《桃叶歌》、(晋王献之所作。)《同声歌》、(汉张衡作。)《碧玉歌》、(晋孙绰作。)《四时歌》、(出于子夜。)《子夜歌》、(古有女名子夜，造此歌。)《上声歌》、(亦名捉，哀悲之古曲。)《白纻歌》、(起于吴孙皓时作。)《襄阳白铜鞮歌》、《前溪歌》、(晋车骑将军沈玩所作。)《叹闻歌》、(晋穆帝初歌毕，辄呼欢闻，因以为名。)、《团扇歌》。晋中书令王珉与〈女更〉婢芳姿有私爱，甚笃。苦捶挞之。婢素善歌而珉之好捉白团扇，因见珉之歌曰："白团扇，顦悴非昔容。羞与郎相见，愿得随郎手，因风从方便。"后人因歌之。《丁督护歌》，彭城内史徐逵之为鲁轨所杀，府内都护丁旿收殡敛之。逵之妻晋公主呼问事，每问辄叹息曰："丁督护。"其声哀切，后人因为曲焉。《懊恼歌》，崇安初，人间讹谣之曲。又云石崇为绿珠作。古有《丝布涩难》缝一曲而已，宋太祖谓之《中朝曲》也。
