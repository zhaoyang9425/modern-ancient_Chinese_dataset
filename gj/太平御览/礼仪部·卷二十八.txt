○尸
《礼记·曲礼下》曰：在床曰尸。
《左传·哀下》曰：陈候使公孙贞子吊焉，及良而卒，将以尸入。吴子使太宰嚭营劳，且辞上介。芋尹盖对曰："寡君闻楚为不道，荐伐吴国，灭厥民人。寡君使盖备使，吊君之下吏。无禄，使人逢天之戚，大命殒坠。今君命逆使人曰：'无以尸造于门。'是我寡君之命委于草莽也。且臣闻之：'事死如事生，礼也。'于是乎有朝聘而终、以尸将事之礼，语裥朝聘而遭丧之礼。若不以尸将命，是遭丧而还也，无乃不可乎？以礼防民，犹或逾之。今大夫曰：'死而弃之'，是弃礼也。苟我寡君之命达于君所，虽陨于深渊，则天命也。"吴人内之。
《礼统》曰：尸之言矢也，陈也。
《家语》曰：史鱼将卒，命其子曰："吾在朝，不能进蘧伯玉，退弥子瑕，是吾为臣不能正君。生而不能正君，死不可以成礼。我死，汝其陈尸牖下。"灵公吊焉，怪而问之。其子以父言告公。公曰："寡人过也。"命殡于客位，进蘧伯玉，退弥子瑕。孔子曰："史鱼死而尸谏，可谓直乎？"
《史记》曰：崔杼杀庄公。晏婴立崔杼门外，曰："君为社稷死，死之；为社稷亡，亡。若为己死，非其私昵，谁敢任之。"门开而入，枕公尸而哭，三踊而出。人谓崔杼杀之。杼曰："民之望也，舍之得民。"
又曰：吴兵入郢，伍子胥求昭王，既不得，乃掘楚平王墓，出尸，鞭之三百。
又曰：吴王取子胥尸，盛以鸱夷，(应劭曰：取马皮以为鸱夷盖形也。)浮之江。吴人怜之，为立祠于江上，因命曰胥山。
《魏志》曰：宣王讨王陵，乃穷治其事。发凌及令狐愚冢，剖棺暴尸于所近市三日。
王隐《晋书》曰：王浚在幽州，谣曰："幽州城门似藏户，中有伏尸王彭祖。"
又曰：赵王伦害张华之时，洛中震悚。惟阎缵敢独诣东市号哭，吊尸而抚之，曰："早语君逊位而不肯去，今果不免祸。"
车频《秦书》曰：初，幕容暐在邺，居石虎宫，梦虎啮其臂，募人求虎殡所在。女子李葂告暐，在东明观下。掘得之，尸僵不毁。暐裸而骂之曰："死胡，敢梦生天子！"鞭挞毁辱，投之漳河。河流迅疾，终不移转。暐后为臣虎所执，乃悟而悔焉。符坚以李葂无状，无少长，悉坑之。
《李固别传》：梁冀诛固而露尸于四衢，命有敢临者加其罪。固弟子汝南郭况，年始成童，游学洛阳，乃左提章铖，右秉𫓧锧，诣阙上书，乞收固尸。不许。往临哭，陈辞于前，遂守丧不去。
《白虎通》曰：尸者何谓也？尸之为言陈也。失气亡神，形体独陈。
《释名》曰：死曰尸。尸，舒也。骨节解舒，不能复自胜敛。
《搜神记》曰：初，钩弋夫人有罪，以谴死。殡，尸不臭而香。及昭帝即位，改葬之，棺空无尸，独丝履存焉。
《异苑》曰：河内荀儒字君林，乘冰省舅氏，陷河死。兄伦求尸，积日不得。设祭水侧，又笺与河伯。投笺一，宿岸侧。冰开，尸手执笺浮出。伦又笺谢。
又曰：浔阳周虓字孟威。宁康中，镇于巴西，为苻坚所摧，守节不屈。坚使使者请通。虓躬治逵陌，谓使者云："烦君语贼苻坚何至耳！烦国士如此。"又潜图袭。坚闻之，曰："小人正欲觅死，杀之适足成名耳。"乃苦考楚，不食而卒。敛已经旬，坚怒犹未歇，剖棺临视，虓尸欻回眸，鬓髭张烈，精瞳明亮，回盼瞩。坚睹而嘉称，乃厚加赠赙。
又曰：元嘉中，豫章胡家奴开昌邑王冢，青州人开齐襄公冢，并得金钩，而尸骸露在岩中俨然。兹亦未必有凭而然也。京房尸至义熙中犹完具。僵尸人肉堪为药，军士分割之。
《列女传》曰：齐人杞梁袭莒，战而死。其妻无所归，乃就夫尸，于城下而哭之，七日而城崩。妻遂投于淄水而死。
《博物志》曰：灵帝光和元年，元辽西太守黄翻言：海边有流灵冠绛衣，尸体完，令感梦曰："我伯夷弟孤竹君也。海水坏吾棺，求见掩藏。"
《吴会稽分地》曰：重山者，大夫种所葬也。在西乡郭外。后潮水穴山，漂去其尸。俗云：伍子胥乘渐水取以去。今山胁有缺处。
《临邑国记》曰：有灵鹫能知人吉凶。觇人将死，食尸肉尽乃去。
《晏子春秋》曰：景公操玉加于晏子尸上，涕下沾衿，尽哀而去。
又曰：景公伏晏子尸而号曰："今天降祸，不加寡人而加夫子，社稷危矣。
《论衡》曰：孟贲之尸，人不刃者，气绝也死；炭百斛，人不沃者，光灭也。
又曰：淮阳都尉尹齐为吏，酷虐。及死，怨家欲取其尸，尸亡归。
○复魂
《周礼·天官·夏采》曰：掌大丧，以冕服复于太祖，以乘车建绥，复于四郊。(复，招魂也。建绥者，去其旒。)
又《春官·司服》曰：大丧共复衣服。(衣服，今座上魂衣也。)
《礼记·檀弓》曰：复，尽爱之道也。有祷祠之心焉，(复谓招魂，且分祷五祀，庶几其精气之反。)望反诸幽，求诸鬼神之道也。(鬼神处幽暗，望其从鬼神所来。)北面，求诸幽之义也。(向其所来也。礼，复者升屋北面。)
又《檀弓》曰：邾娄复之以矢也。盖自战于升陉始也。(时师虽胜，死伤亦甚，无衣可以招魂。)
又曰《曾子问》曰："为君使而卒于舍，礼曰：'公馆复，私馆不复。'凡所使之国，有司所授舍，则公馆已，何谓私馆？"子曰："善乎问也。自卿大夫家曰私馆，公与公所为曰公馆。'公馆复'，此之谓也。"
又《礼运》曰：及其死也。升屋而号，告曰：皋某复。(招之于天。)
又《杂记》曰：复，诸侯以襃衣、冕服、爵弁服；(复，招魂复魄也。冕服者，上公五，侯伯四，子男三。褒衣亦始命为诸侯及朝觐加赐之衣也。褒犹进也。)夫人税衣榆狄、狄税素沙。(言其招魂用税衣上至褕狄也。狄税素沙，言皆以白纱縠为褒。)复西上。(北面而西上，赐长左也。复者多少，各如其命之数。)
又《杂记上》曰：大夫、士死于道，则升其乘车之左毂，以其绥复。如于馆死，则其复如于其家。
又《丧大记》曰：复，有林麓则虞人设阶，无林麓则狄人设阶。(复，招魂复魄也。阶，所乘以升屋者。虞人，主林麓之官也。狄人，乐吏之贱者。阶，弟也。簨虞之类。)小臣复。复者，朝服。君以卷，夫人以屈狄，大夫以玄赪，世妇以襢衣，士以爵弁，士妻以税衣。皆升自东荣。中屋履危，北面三号。卷衣投于前，司服受之。降自西北荣。其为宾，则公馆复，私馆不复。其在野，则升其乘车之左毂而复。(私馆，卿大夫之家也。不于之复，为主人之恶也。)复衣，不以衣尸，不以敛。(不以衣尸，谓不袭也。复者，庶其生也。若以其衣袭敛，是用生施死，于义相反。《丧礼》云：以衣衣尸，俗而去之。)妇人复，不以袡。(袡，嫁时上服，而非事鬼神之衣。)凡复，男子称名，妇人称字。(妇人不以名行。)惟哭先复，复而后行死事。(气绝则哭，哭而复，复而不苏，可以为死事。)诸侯行而死于馆，则其复如于其国。如于道，则升其乘车之左毂，以其绥复。(馆主所致舍绥旌旗。)
又《丧服小记》曰：复与书铭，自天子达于士，其辞一也。男子称名，妇人书姓与伯仲。如不知姓，则书氏。(此谓殷礼也。殷质，不重名，复则臣得名君。周之礼，天子崩，则同复曰：皋天子复。诸侯薨，复曰：皋某甫复。其馀及书铭。)
《礼记外传》曰：人之精气曰魂，(魂，阳也。云云而动。)形体谓之魄，(魄，阴也。漠然不动。)合阴阳二气而生也。(精气聚而为一物。)形劳则神逝，(谓死而魂游散。)死则难复生也。孝子之心不能忍也，故升屋而招其魂神也。神智无涯也。鬼者，复于土也。(人皆食土之物，养成形体也。)气绝而收其魂，使反复于体也。
《齐书》曰：张融，建武四年病卒，遗令白旐无旒，不设祭，令人捉麈尾登屋复魂。曰："吾生平所善，自当陵云一笑。三千买棺，无制新衾。左手执《孝经》、《老子》，右手执小品《法华经》。妾二人，事哀毕，各遣还家。"
○含
《周礼·天官·冢宰》曰：太宰之职，大丧赞赠玉、含玉。(助王为之也。赠玉既窆，所以送先王。含玉，死者实也。天子以玉。《杂记》曰："含者执璧将命曰：'寡君使某含。'"则诸侯含以璧。)小宰丧荒，受其唅、襚、币玉之事。(《春秋传》曰：口实曰含，衣服曰襚，凶荒有璧玉者，宾客所赒委之礼。)
又《天官·玉府》曰：大丧，共含玉。
又《春官·典瑞》曰：大丧，共饭玉、含玉、赠玉。(饭玉，碎玉以杂米也。)
《礼记·檀弓下》曰：邾娄考公之丧，(考公，益之曾孙也。考公或为定公也。)徐君使容居来吊含，(吊且含，非之也。)曰："寡君使容居坐含进侯玉，其使容居以含。"(欲亲含，非礼也。含不使贱者，君行则亲含耳。侯玉者，徐僣称王，自比天子。)有司曰："诸侯之来辱敝邑者，易则易，于则于。易于杂者，未之有也。"(易谓臣礼，于谓君礼也。容居以臣欲行君礼于徐，自比天子，使大夫敌诸侯，有司固拒之，是也。)容居对曰："容居闻之，事君不敢忘其君，亦不敢遗其祖。昔我先君驹王西讨，济于河，无所不用斯言也。容居鲁人也，不敢忘其祖。"(言我祖与今君，于诸侯初如是，不闻义则服也。驹王，徐先君，谓僭号者，容居，其孙也。济，渡也。言西讨渡于河，广大其国也。鲁，鲁钝也。言鲁钝者，欲自明不妄。)
又《檀弓下》曰：饭用米、贝，弗忍虚也。不以食道，用美焉尔。(尊之也。食道米、贝，美也。)
又《杂记上》曰：含者执璧将命曰："寡君使某含。"相者入告，出曰："孤某须矣。(含玉为璧制，其分寸大小未闻。)唅者入，升堂致命，再拜稽颡。唅者坐委于殡东南。
又曰：天子饭九贝，诸侯七，大夫五，士三。(此盖夏时也。《周礼》天子饭唅用玉。)
《左传》曰：叔孙豹会晋士丐于柯，盟于督阳。荀偃瘅疽，生疡于头，(瘅疽，恶疮。)二月卒，而视，不可含。(目开口禁。)宣子与抚之曰："事吴敢不如事主！"犹视。栾怀子曰："其为未卒事于齐故也。"(怀子，栾盈。)乃复抚之曰："主苟终，所不嗣事于齐，有如河。"乃瞑，受唅也。
又曰：公会吴子伐齐。将战，公孙夏命其徒歌虞殡。(虞殡，送终歌典，示必死也。)陈子行命其徒具唅玉。(亦示必死。)
《春秋说题辞》曰：口实曰含，缘生象食，孝子不忍虚其欲。(不忍虚，故欲实其口。)天子以珠，诸侯以玉，大夫以璧，士以贝。唅之为言含也。(生常食，故死亦有所含。)
《说文》曰：唅，送终口中玉也。
《释名》曰：唅以米、贝，含其口中也。
《庄子》曰：青青之麦，生于陵阪。生不布施，死何唅珠为？
《吕氏春秋》曰：含珠鳞施，今葬皆用之。注云：含珠口实。鳞施，施玉匣于死者之体如鱼鳞。
○绞𫄛衾冒
《仪礼·士丧礼》曰：死于适室，抚用敛衾；(幠，覆也。敛衾，大敛所用之衾也。衾，被也。)奉尸于室，抚用夷衾。(夷衾，覆尸柩之衾也。)
又曰：冒，缁质，长与手齐。赪杀，掩足。(冒，韬尸者也。制如直囊，上曰质，下曰杀。杀韬足而上，质韬首而下。齐手上衣尤下，赤象地也。)
又曰：厥明，陈衣于房，南头。西上綪𫄛，横三缩一，广终幅，拆其末。(綪，屈也。𫄛，所以束衣服为坚急也，以布为之。缩从，横者三幅，从者一幅，折其末令可结之也。)
《礼记·杂记》曰：惟绞𫄛衾冒，死而后制。
又《丧大记》曰：君锦冒黼杀，缀旁七；大夫玄冒黼杀，缀旁五；士缁冒赪杀，缀旁三。
又《丧大记》曰：小敛：布绞，缩者一，横者三；大敛：布绞，缩者三，横者五；布𫄛，二衾。君、大夫、士，一也。
《礼记外传》曰：绞𫄛衾帽，死而后制。绞者，交束之名也；𫄛者，坚急之称也；衾者，单被也；帽者，小敛衣，故设帽以掩形也。小敛用一衾。大用二衾：一以覆之；一者将敛之时，先铺衾于𫄛之下，用以举尸入棺者也。
《释名》曰：绞，交也。交结之也。𫄛，禁也。禁系之也。
