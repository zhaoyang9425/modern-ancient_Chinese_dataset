○铜
《左传·僖中》曰：郑伯朝楚，楚子与之金。既而悔之，与之盟曰："无以铸兵！"故以铸三锺。
《史记》曰：秦使徐福入海还，伪辞曰："臣见海中大神，曰：'汝，秦王之神，薄得观而不得取！'即从臣往蓬莱山，见芝城宫阙，有使者铜色而龙形，光上照天。"
又曰：秦始皇收天下兵，聚之咸阳，为铜铸金人十二，各千石，置庭中。
又曰：张孟谈、董安于之治晋阳也，公室之堂皆以练铜为柱。
又曰：赵襄子使厨人以铜斗击代王，杀之，而取其地。
又曰：上使善相相邓通，当贫饿死。文帝于是赐通蜀严道铜山，得自铸钱。景帝立，有告通盗出徼铸钱，尽没入，一簪不得着，身寄死人家。
又曰：龙门、碣石多铜铁。
《汉书》曰：武帝即位，好鬼神之事。李少君以却老方见上。上有故铜器，问少君，少君曰："此器齐桓公十年陈于伯寝。"已而案其刻，果齐桓公器。
又曰：黄帝采首阳山铜，铸鼎于荆山之下。
又曰：王莽梦长乐宫铜人五枚并起立，莽恶之，使尚方镌灭铜人膺文。
又曰：吴有豫章郡铜山，招致天下人民亡命者盗铸钱。
又曰：凡律度量衡用铜者，所以同天下，齐风俗也。铜为物至精，不为燥湿寒暑变其节，不为风雨暴露改其形，介然有常，似于士君子之行，是以用铜也。
又曰：王莽天凤四年八月，莽亲之南郊，铸作威斗。威斗者，以五色铜为之。
又曰：无雷国有铜。
华峤《后汉书》曰：灵帝时，使掖庭令毕岚铸铜人四，列于苍龙玄武阙外。
又曰：修玉堂殿，铸铜人四，黄钟四及天禄、虾蟆。又铸四出文钱。
范晔《后汉书》曰：马援善别名马。于交址得骆越铜鼓，乃铸为马式。
又曰：马援征南海，铸铜柱于林邑国，以极汉南界。
又曰：崔烈纳钱为司徒。久之不自安，从容问其子钧曰："吾居三公，于议者何如？"钧曰："大人少有英称，历位卿守，论者不谓当为三公。而今登其位，天下失望。"烈曰："何为然也？"钧曰："论者嫌其铜臭。"烈怒，举杖击之。
又曰：蓟子训遁去，不知所止。后人复于长安东霸城见之，与老翁共磨娑铜人，相谓曰："适见铸此，而已近五百岁矣。"
《魏略》曰：明帝徙长安诸锺虡、骆驼、铜人、承露盘，惟铜人不可致。住霸城，又铸作铜人，列坐于司马门外。
《吴志》曰：朱异口赋弩曰："南岳之干，锺山之铜。应机命中，获隼高墉。"
《晋书》曰：南阳王模督秦雍时，关中饥荒，百姓相啖，加以疾疠，盗贼公行。模力不能制，乃铸铜人锺鼎为釜器以易谷。议者非之。
崔鸿《十六国春秋·后赵录》曰：石勒徙洛阳铜马、翁仲二于襄国，列之永丰门。
《北史》曰：后魏明帝初，尔朱荣与从弟世隆密议废立，乃以铜铸孝文及咸阳王禧等五王子像。成，当奉为主，惟庄帝独就。
《唐书》曰：开元中，许昌县之唐祠，掘地得古铜樽，又隐起双鲤篆书，文曰"宜子孙"。
又曰：开元十三年，宋州献古铜鼎十九，及锺、磬、甑、釜、樽、杓、盘、瓶各数四。时宋城尉晋日休，因板筑，获而献之。
又曰：初，天宝中，天下州郡皆铸铜，为玄宗拟其形容，首冠环焰，足承菡萏，与尊佛之像间列于殿堂，号为真容。及山东陷，率被熔毁，而恒州独存。
又曰：文宗问宰臣曰："币轻钱重，如何？"宰臣杨嗣复曰："此事已久，但且禁铜，不可遽变其法。法变，即必扰人。"李珏曰："今请加炉铸钱，他法不可。先有格令州府禁铜为器，当今以铜为器而不知禁。所病者，制敕一下，曾不经年，而州县因循，所以制令相次，而视之为常。今自淮而南，至于江岭，鼓铸铜器，列而为肆。州县不禁，市井之人逐锥刀之利，以缗范为他器鬻之，售利不啻数倍。是则禁铜之令，必在严切，斯其要也。"
又曰：五台山有金阁寺，铸铜为瓦，涂金其上，照耀山谷，计钱巨亿万。
《淮南子》曰：铜英青。
又曰：铜不可以为弩。
《抱朴子》曰：吴时，发广陵大冢，中有铜为人数十头，皆长五尺。
又曰：《金简记》云："以五月丙子日中时，铸五石，下其铜。五石：雄黄、丹砂、雌黄、矾石、曾青也。皆铸粉之，以金华池漆之，内太一神鼎中，下以桂薪烧之。铜成，以铜炭冶之。取牡铜以为雄剑，取牝铜为雌剑。带之以入河，则蛟龙、巨鱼、水神不敢进也。欲知铜之牝、牡，当令童男童女，俱以水灌铜，以其在火中尚赤时也，则铜自分为两段，有凸起者则牡铜也，凹陷者则牝铜也。"
又曰：山中夜见胡人，铜之精也。
《山海经》曰：昆吾之山，其上多赤铜。(此山出金，色赤如火，以切玉如泥。周穆王时，西戎为兵献，汲冢中得铜金剑一枚，长三尺五寸。故通以锡杂为兵器。)
《帝王世纪》曰：纣作铜柱，令男女裸形缘之，落则妲已笑。
《国语》：管仲曰："美金以铸戟剑，试诸狗马。恶金以铸锄、夷、斤、𣚚。"(恶，粗。夷，平也，所以削草平地也，形似鉏而小。𣚚，斫也。)
《广雅》曰：白铜谓之鋈，赤铜谓之锡。
《汉武内传》曰：上起神屋台，以铜为柱，黄金涂之。
《神异经》曰：入金山下四丈，得丹扬铜。(张华曰：此铜与金相似。《典术》曰：陶丹铜以为金也。)
《贾谊书》曰：下不得铸钱，则民反耕田矣。
《西京杂记》曰：高祖初入咸阳宫，周行库藏，见铜人十二枚，坐皆高三尺，列在一筵上，琴、筑、笙、竽皆有所执，皆缀花彩。俨然若生人。筵下有铜管，上口高数尺，出筵后。其一管内空，一管有绳，大如指。使一人吹管，一人纽绳，则琴筑笙竽皆作声音，与真乐不异。
虞喜《志林》曰：建武中，南郡男子献铜鼓，背有铭。及吴时，江水中锺上有百馀字，人莫有识者。
《地镜图》曰：草茎黄秀，下有铜器。
《士纬》曰：铜出于石，为铃则小，铸锺则大。
《南中八郡志》曰：云南旧有银窟数十。刘禅时，岁常纳贡。亡破以来，时往采取，银化为铜，不复中用。
《世语》曰：元康八年。陵云台上生铜。
贾谊《𫛳鸟赋》曰：阴阳为炭，万物为铜。
张莹《汉南记》曰：安帝见铜人，以问侍中张陵，对曰："昔秦始皇时，有大人十二，身长五丈，履六尺，皆夷狄之服，见于临洮，此天将亡秦之证。而始皇误喜以为瑞，乃铸铜人以为像。"上曰："何以知之？"对曰："臣见传载，云其人胸上有铭。"
《林邑记》曰：林邑王范文铸铜为牛，铜屋行宫。
《荆州记》曰：衡阳重安县有{田石}塘。故老相传云：此塘中有铜神，今犹时闻铜声。水转变绿，鱼为之死。
《武当山记》曰：山有石室，中有铜杖长七尺。
《越绝书》曰：赤堇之山破而出锡，若耶之谷涸而出铜，欧冶因为纯钧之剑。
《玄中记》曰：铜之精为童奴。
《岭表异录》曰：蛮夷之乐，有铜鼓焉。形如腰鼓，而一头有面。鼓面圆二尺许，面与身连，全用铜铸。其身遍有虫鱼花草之状，通体均匀，厚二分已来，炉铸之妙，实为奇巧。击之响亮，不下鸣鼍。贞元年中，骠国进乐，有玉螺铜鼓。即知南蛮酋首之家，皆有此鼓也。咸通末，幽州张直方贬龚州刺史，到任后，修葺州城缘，掘土得一铜鼓，牵复载以归京。到襄汉，以为无用之物，遂舍于延庆禅院，用代木鱼。
○铁
《尚书》曰：华阳、黑水惟梁州，厥贡璆、铁。
《尚书·说命》曰：若金用汝作砺。(孔安国曰：铁须砺以成利器。)
《礼记·月令》曰：季春之月，命工师令百工审五库之量，金铁及革无或不良。
《左传·昭七年》曰：晋赵鞅赋晋国一鼓铁，以铸刑鼎，著范宣子刑书。(各出功力，共鼓石为铁，一鼓而足之。)
《春秋孔演图》曰：八政不中则铁飞。
《春秋繁露》曰：蒸石取铁，非人意也；祸福所从生，亦非人意乎！
《广雅》曰：铁朴谓之砺。
《史记》曰：邯郸郭纵以铁冶成业，与王者埒富也。
又曰：卓氏、宛氏，以铁冶致富。
《汉书·五行志》曰：武帝征和二年，涿郡铁官铸铁，消皆飞去。时刘屈厘为太守，后死象。
《汉书》曰：高祖又与功臣剖符作誓，丹书铁契，藏之宗庙。
又曰：张良以家财求客刺秦王，得力士，为铁椎重一百二十斤。秦始皇至博浪沙中，良与客俱击秦皇帝。
又曰：张敞弟武拜为梁相。武曰："当以柱后惠文冠弹治之耳！"(应劭曰：柱，后以铁为柱，本法官冠也。)
又曰：成帝河平二年，沛郡铁官治铁，飞。
又曰：李寻说王根曰："政感阴阳，犹铁炭之低仰，见效可信者。"(《天文志》曰：悬土炭也，以铁易土耳。先冬夏至，悬铁炭于衡各一端。冬阳气至，炭仰而铁低；夏至，炭低而铁仰。)
又曰：婼羌国有铁，自化为兵。
范晔《后汉书》曰：赤眉降，徐宣等曰："自今日得降，犹去虎口归慈母！"世祖曰："卿铁中枪枪，庸中佼佼耳！"
又曰：公孙瓒徙镇易京，虑有非常，乃居于高京，以铁为门。
《魏略》曰：弁辰国出铁，韩、𤞃皆从市之。诸市买皆用铁，如中国用钱也。
王隐《晋书》曰：石苞，字仲容。初为县吏，买铁邺市。市长沛国赵元儒见苞，异之，便与结交。
《晋阳秋》曰：肃慎土无盐铁。
《晋书》曰：林邑国王范逸死，奴文篡立。文日南西卷县夷帅范雅奴也，尝牧牛涧中，获二鳢鱼，化成铁，用以为刀。刀成，乃对大石障而咒之，曰："鳢鱼变化，冶成双刀。石障破者，是有神灵！"进斫之，石即瓦解。文知其神，乃怀之。
《晋书·载记》曰：赫连勃勃以"铁伐"为氏，曰："使我宗族子孙，刚锐如铁，皆堪伐人也！"
《齐书》曰：高祖素俭约，后宫物器栏槛，以铜为饰者，并改以铁。
《梁书》曰：康绚筑浮山堰，将合，淮水漂没，复决溃。众患之，或谓："江淮多蛟，能乘风雨决坏岸，其性恶铁。"因是引东西二冶铁器，大则釜鬲，小则锄，数千万斤，沉于堰所。
《后汉书》曰：崔挺为光州刺史。先是，州内少铁器，用皆求之他境。挺表复铁官，公私有赖。
《庄子》曰：金铁蒙以大绁，载六骥之上，则致千里。
《淮南子》曰：上古之时，未有铁器，磨蜃以耨。
又曰：铁不可以为舟。
又曰：丰水之深十仞，不受尘埃。投金铁焉，则形见于水。
《山海经》曰：克光之山、龙首之山，其阴多铁。
《神异经》曰：南方有兽焉，角足大小形状如水牛，皮毛黑如漆，食铁饮水，其粪可为兵器，其利如钢，名曰"啮铁"。(俗云："咋铁"。《玄黄经》曰：南方啮铁，粪利如钢，食铁饮水，腹中不伤。)
《河图》曰：赤帝有女，讹铁飞之异。
《新序》曰：公孙敖曰："夫玉石金铁，犹可琢磨，以为器用，而况于人！"
《论衡》曰：纣力能索铁申钩。
卢綝《四王起事》曰：张方请帝迁都，五千骑皆铁缠槊。
《魏武故事》曰：领长史王必是吾乡，披荆棘时吏，忠而勤事，心如铁石。
《语林》曰：许玄度出都为弟婚。弟少愚，恐人嘲弄，玄度为解而获免。真长笑曰："许玄度为弟张十重铁步障！"
《异苑》曰：楚王与群臣猎于云梦，纵良犬，逐狡兔，三日而获之。其肠似铁，良工曰：可以为剑。
《十洲记》曰：流沙在西海中，上多山川积石，为昆吾石。治其石成铁，作剑光明洞照如水精状，割玉如切泥土。
《广州记》曰：邓平县有铁石。
《南方草物状》曰：铁出耽兰州，裨夷庄船载铁至扶南卖之。
《华阳国志》曰：公孙述废铜钱，铸铁钱，百姓货卖不行。
○金钢
《晋起居注》曰：咸亨三年，敦煌上送金钢，生金中，百淘不消，可以切玉，出天竺。
《玄中记》曰：金钢出天竺大秦国，一名削玉刀，削玉如铁刀削木大者，长尺许，小者如稻米。欲刻玉时，当作大金镮，着手指，开其背如月以割玉，刀内环中以刻玉。
《南州异物志》曰：金钢，石也。其状如珠，坚利无匹。外国人好以饰玦环，服之能辟恶毒。
《南越志》曰：波罗基国出钢珠，朗照幽夜。
《林邑记》曰：林邑王范明达献金钢指环。
《抱朴子》曰：扶南有金钢，可以刻玉。体似紫石英，外国人名为千延。至于百丈底，着盘以铁槌打之，不能伤。以羖羊角扣之，则漼然冰泮。
服虔《通俗文》曰：乱金谓之钜。
○𨱎石
《广志》曰：𨱎石似金，亦有与金杂者，淘之则分。
锺会《刍荛论》曰：夫莠生似禾，𨱎石像金。
齐周舍谓沙门法云曰："孔子不饮盗泉之水，法师何以捉𨱎石香炉？"答曰："檀越既得戴纛，贫道何为不得执𨱎？"
《唐书》曰：高宗上元元年，诏九品服浅碧，并𨱎石带八胯。
王子年《拾遗记》曰：石虎为四时浴台，皆用𨱎石、珷玞为陡岸。
