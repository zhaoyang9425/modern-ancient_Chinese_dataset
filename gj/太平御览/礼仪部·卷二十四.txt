○丧纪下
《礼记·曾子问》曰："君薨而世子生，则如之何？"孔子曰："卿、大夫、士从摄主，北面于西阶南；(变于朝夕哭位也。摄主，上卿代君听政也。)大祝裨冕，执束帛，升自西阶，尽等，不升堂，命无哭；(将有事，宜清净。)祝声三，告曰：'某之子生，敢告。'升，奠弊于殡东几上。哭，降。"曾子问曰："如已葬而世子生，则如之何？"孔子曰："大宰、大宗，从太祝而告于祢。(告生。)三月，乃名于祢，以名遍告，及社稷、宗庙、山川。"
又曰："将冠子，冠者至，揖让而入，闻齐衰、大功之丧，如之何？"(冠者，宾及赞也。)孔子曰："内丧则废，外丧则冠而不醴，彻馔而扫，即位而哭。如冠者未至，则废。"
又曰："婚礼既纳币，有吉日，女之父母死，则如之何？"(吉曰谓娶女之日也。)孔子曰："婿使人吊。若婿之父母死，则女之家亦使人吊。父丧称父，母丧称母。(各以其正嫡自相吊问，礼之宜。)父母不在，则称伯父、世母。(吊礼不废也。)已葬，婿之伯父，致命女氏曰：'某之子有父母之丧，不得嗣为兄弟，(嗣，继。)使某致命。'女氏许诺而不敢嫁，礼也。婿免丧，女之父母使人请，婿弗娶而后嫁之，礼也。"
又曰："大夫、士有私丧，可以除之矣；而有君服焉，其除之也，如之何？"孔子曰："有君丧，服于身，不敢私服，又何除焉？于是乎有过时而弗除也。君之丧服除，而后殷祭，礼也。"(谓主人也。支子则否。)
又曰："君薨，既殡，而臣有父母之丧，则如之何？"孔子曰："归居于家，有殷事，则之君所，朝夕否。"曰："君既启，而臣有父母之丧，则如之何？"孔子曰："归哭而反送君。"曰："君未殡而臣有父母之丧，则如之何？"孔子曰："归殡，反于君所，有殷事则归，朝夕否。"
又曰："君出疆，以三年之戒，以椑从。君薨，其入如之何？"孔子曰："供殡服，则子麻弁绖、疏衰、菲、杖。(棺柩未安，不忍成服于外也。布弁如爵弁，而用布也。杖者，为己病。)入自阙，升自西阶。(阙谓毁宗也。柩毁宗而入异于生。)如小敛，则子免而从柩，入自门，升自阼阶。君、大夫、士，一节也。"
又《杂记》曰：恤由之丧，哀公使孺悲之孔子学《士丧礼》，《士丧礼》于是存乎书。
又曰：士之子为大夫，父母弗能主也，使其子主之。无子则为之置后。凡主兄弟之丧，虽疏亦虞。(丧事虞祔乃毕。)
又《杂记下》曰：姑姊妹其夫死，而夫党无兄弟，使夫之族人主丧，妻之党虽亲不主。(此谓姑姊妹无子寡死。)而夫若无族矣，则前后家、东西家；无有，则里尹主之。
又曰：或问于曾子曰："夫既遣而包其馀，犹既食而裹其馀乎？"(言遣既郑而又包之，是与食于人已而裹其馀将去何异。君子宁为是乎？言伤廉也。)曾子曰："吾子不见大飨乎？夫大飨既飨，卷三牲之俎，归于宾馆。父母而宾客之，所以为哀也。"
又《丧服小记》曰：大夫不主士之丧，(士之丧虽无主，不敢摄大夫以为主。)士不摄大夫，惟宗子。
又《丧大记》曰：疾病，外内皆扫，(为宾客将来问疾也。疾困曰病也。)君、大夫彻县，士去琴瑟。寝东首于北牖下，(谓君来视之时也。病者居北牖下。)废床，彻亵衣，加新衣，体一人，(人始生在地，去床，庶几气生也。彻亵衣，则所加者朝服也。)男女改服，属纩，以俟绝气。惟哭先复，复而后行死事。君设大槃，造冰焉；大夫设夷盘，造冰焉；士并瓦盘，无冰。设床襢第，有枕，唅一床，袭一床，迁尸于堂又一床，皆有枕席。君、大夫、士一也。始死，迁尸于床，幠用敛衾，去死衣。小臣楔齿用角柶，缀足用燕几。君、大夫、士一也。管人汲，授御者，御者差沐于堂上。君沐粱，大夫沐稷，士沐粱。甸人为垼于西墙下，陶人出重鬲，管人受沐，乃煮之。甸人取所彻庙之西北厞薪，用爨之。管人授御者沐，乃沐。用瓦盘，挋用巾，如他日。小臣爪手剪发。濡濯弃于坎。
又《三年问》曰："三年之丧何也。"曰："称情而立文，因以饰群，别亲疏贵贱之节，而弗可损益也。故曰无易之道也。"(称其情而立文，称人情之轻重而制其礼也。群谓亲之党也。无易犹不易也。)创钜者其日久，痛甚者其愈迟。三年者，称情而立文，所以为至痛极也。
又曰："然则何以至期也？"(言三年之义如此，则何以有降至于期也。期者谓为人后者父在为母也。)曰："至亲以期断。"(言服之正，虽至亲皆期而除也。)"是何也？"(问服断于期之义也。)曰："天地则已易矣，四时则已变矣，其在天地之中者，莫不更始焉。是以象之也。"(法此变易，可以期也。)"然则何以三年也？"(言法此变易可以期，何以乃三年为。)曰："加隆焉尔也，焉使倍之，故再期也。"(言于父母加隆其恩，使倍期也。下焉犹然。)"由九月以下，何也？"曰："焉使弗及也。"(言使其恩不若父母。)故三年以为隆，缌、小功以为杀，期九月为间。上取象于天，下取法于地，中取则于人，人之所以群居，和壹之理尽矣。(取象于天地谓法其变易也。自三年以至缌，皆岁时之数也。言既象天地，又足以尽人聚居，纯厚之恩也。)
《左传·哀下》曰：越围吴，赵孟降于丧食，(赵孟，襄子无恤，时有父简子丧。)楚隆曰："三年之丧，亲昵之极也。主又降之，无乃有故乎？"(楚隆，襄子家臣。)赵孟曰："黄池之役，先主与吴王有质，曰：'好恶同之。'今越围吴，嗣子不废旧业而敌之，(嗣子，襄子自谓，欲敌越救吴。)非晋之所能及也。吾是以为降。"
《论语·阳货》曰：宰我问："三年之丧期已久矣。君子三年不为礼，礼必坏；三年不为乐，乐必崩。旧谷既没，新谷既升，钻燧改火，其可已矣。"子曰："食夫稻，衣夫锦，于女安乎？"曰："安。""女安，则为之。夫君子之居丧，食旨不甘，闻乐不乐，居处不安。故不为也。今女安，则为之。"宰我出。子曰："予之不仁也。子生三年，然后免于父母之怀。夫三年之丧，天下之通丧也。予也有三年之爱于其父母乎？"(言子之于父母，欲报之恩，昊天罔极。而予也有三年之爱乎？)
《孝经援神契》曰：丧不过三年，以期；增倍五五二十五月。义断仁，(期，十二月也。再期，二十五月也。言期增倍则可矣。复云二十五月者，容有闰，故曰期而后三十五月也。《春秋》曰：闰月葬，斋，景公看数闰也。)示民有终，缘丧绝惰。(再期，万物再终，丧者弥远。远追慕杀，故因杀以绝。)
《家语》曰：孔子在卫，司徒敬子卒，夫子吊焉。主人不哀，夫子哭，不尽声而退。蘧伯玉谓孔子曰："卫国鄙俗，不习丧礼，烦吾子辱相焉。"孔子许之。掘中霤而浴，(中霤，室中。)毁灶以缀足，袭尸于床。及葬，毁宗葛行，(明不复有事于此。缀足，欲令不解戾也。毁宗庙之门，西而出行。神之位在庙门之外。)出于大门。及墓，男子西面，妇人东面。既封，而归，殷道也。孔子行之。子游问曰："君子行礼，不求变俗，夫子变之矣。"孔子曰："非此之谓也。丧事则从其质而已矣。"
又曰：孔子之丧，公西赤掌葬焉。唅以蔬米三具，(蔬米，粳米也。《礼记》曰"嘉蔬"。)袭衣十有一，称加朝服一，冠章甫之冠，佩象环，径五寸，而綦组绶。(綦，杂色也。)桐棺四寸，柏椁五寸，饰桐〈疒啬〉，置翣、设披，周也；设崇，殷也；绸练、设旐，夏也。(按柩行夹，引棺者也。崇牙，旌旗节也。绸练，旌旗之□葬乘车所建也。旌旗之旒，縿缁布广充幅长寻曰旐也。)兼用三王之礼，所以尊师，且备古也。
《续汉书·礼仪志》曰：登遐，皇后诏三公典丧事。百官皆衣白单衣，白帻冠。闭城门、宫门。近臣中黄门持兵，虎贲、羽林郎、中署皆严宿卫。官府各警，北军五校绕宫屯兵，黄门令、尚书、御史、遏者昼夜行陈三公所，手足色肤如礼。皇后、皇太子哭踊如礼，沐浴如礼。守宫令兼东园匠将女执事，黄绵、缇缯、金缕、玉押柙如故事。饭含珠玉如礼，冰盘如礼。百官哭临殿下。是日夜，下竹使符到，皆伏哭尽哀。小敛如礼。东园匠、考工合东园秘器，表里洞赤，文画日、月、乌、龟、龙、虎、连璧、偃明如故事。大敛于两楹之间。
干宝《晋记》曰：大鸿胪郑默有母丧，既葬，有司依常还摄职。默固陈，执久，乃许之。于是定令，听大臣得终丧焉。
《宋书·礼志》曰：郑玄《丧制》：二十七月而终。学者多云得礼。晋初用王肃议，祥禫共月，遂以为制。江左以来，惟晋朝施用，缙绅之士犹多尊玄议。
《齐书》曰：皇太子妃薨，左卫将军沈文季经为宫臣，未详服不。正俭议曰："汉魏已来，宫僚先备臣隶之节，具体在三。存既尽敬，亡岂无服。昔庾翼丧妻，王允、滕含犹谓府吏宜有小君之服，况臣节之重，宜依旧君之妻，齐衰，三月而除。"
《后周书》曰：葬文宣后叱奴氏于永固陵。帝袒跣至陵所，诏曰："齐斩之情，经籍彝训，近代沿革，遂亡斯礼。伏奉遗令，既葬便除，攀慕几筵，情实未忍。三年之丧，达于天子，古今无易之道，王者之所常行。但时有未谐，不得全制，军国务重，庶目听朝，缞麻之节，苫庐之礼，率遵前典，以申罔极。百寮以下，宜依遗令。"公卿上表固请俯就权制，过葬即吉。帝不许，引古礼答之，群臣乃止。于是，遂申三年之制。五服之内，亦令依礼。
《冲波传》曰：宰我谓："三年之丧，日月既周，星辰既更，衣裳既造，百鸟既变，万物既易，黍稷既生，朽者既枯，于期可矣。"颜渊曰："人知其一，莫知其他。俱知暴虎，不知凭河。鹿生三年，其角乃堕；子生三年，而离父母之怀。子虽美辩，岂能破尧舜之法，改禹汤之典，更圣人之文，除周公之礼。改三年之丧，不亦难哉！父母者天地，天崩地坏，三年不亦宜乎？"
《荀氏家传》曰：荀爽对策曰："臣闻火生于木，故其德孝。汉之谥帝称孝，其义取此也。故汉制天下皆诵《孝经》，选吏则举孝廉，盖以孝务也。夫丧亲，自尽孝之终也。今二千石不得行三年丧，非所以崇孝道而称火德也。顷者汉嗣数乏，枝叶不繁，其咎未必不由此。往者文帝劳谦自约，行过于俭，故有遗诏，以日易月。此所谓夷惠激俗，当身而已，贯万世为后嗣法者也。"
