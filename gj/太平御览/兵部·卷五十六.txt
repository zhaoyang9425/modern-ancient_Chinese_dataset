○乞师
《左传》曰：卫人伐齐，公子遂如楚乞师。(公子遂，鲁卿。)
又曰：东门襄仲、臧文如楚乞师。(襄仲居东门，故以为氏。臧文为襄仲副使，故不书。)
又曰：夏公使如楚乞师，以伐齐。(公不事齐，与晋盟，故惧而乞师于楚。)
又曰：晋侯使荀䓨来乞师。
又曰：十三年，晋侯使郗锜来乞师，将事不敬。(将事，敬君命也。)孟献子曰："郄氏亡乎？礼，身之干也；敬，身之阶也。郄子无阶，且先君之嗣卿，受命以求师，将社稷是卫，而惰弃君命也，不亡何为？"(郄锜，郄克子，故曰嗣卿。为十七年春杀郄锜传也。)
又曰：晋侯使士鲂来乞师。
又曰：郄犨如卫，遂如齐，皆乞师焉。栾黡来乞师，孟献子曰："晋有胜矣。"(卑让有礼，故知其将胜楚矣。)
又曰：秋，齐侯闻将有晋师，使陈无宇从䓕启强如楚，辞且乞师。(辞有晋师，未得相见也。)
《谷梁传》曰：师出不必反，战不必胜，故言乞也。
《战国策》曰：楚围雍氏，韩使求于秦，秦师不下。殽令靳尚使谓秦王曰："今韩已病矣。秦师不下，唇竭齿寒，愿大王熟计之。"宣太后召尚曰："妾事先王也，先王以髀加妾身，妾困弗支也。尽身妾上而弗重也，何也？以其少有利焉。夫救韩日费千金，独不使妾少有利耶。"靳尚归。韩襄王赂于太后，复使张翠至。甘茂曰："韩急。"翠曰："未也。"茂曰："先生言不急可乎？"翠曰："韩急则圻而入楚矣，臣安敢来？"茂曰："先生勿复言也。"乃言于秦王曰："今雍氏围而秦兵不下，是无韩也。楚韩为一，魏不敢不听，是楚以三国谋秦也。"秦王乃下师于殽以救韩。
《后汉书》曰：曹操与袁绍相持于官渡，绍遣人求救，刘表许之而不至，亦不援曹操，且欲观天下之变。从事中郎南阳韩嵩、别驾刘先说表曰："今豪杰并起，两雄相持，天下之重在于将军。将军若欲有为，起乘其弊，可也。"
○救援
《春秋后齐语》曰：秦攻赵长平，齐楚救之。赵人无食，请粟于齐，齐欲勿与。周子曰："不如与之，以退秦兵；不与，则秦兵不却。是秦之计中，而齐楚之计过也。且赵之于齐楚，捍蔽也，犹齿之于唇，唇亡则齿寒。今日亡赵，明日患及齐楚。是故赵之务宜若奉漏瓮沃燋釜也。夫救赵，高义也。却秦兵，显名也。义救亡国，威却强秦之兵，不务为此而务爱粟，为国计者，过矣。"齐王不听，秦破赵于长平。遂围邯郸焉。
又《韩语》曰：襄王十二年，楚围雍氏，韩令使者求救于秦。冠盖相望，秦师不出。使靳尚如秦谓秦王曰："韩之于秦，居为隐蔽，出为雁行，今韩病矣。秦师不出，唇亡齿寒，愿大王计之也。"
《史记》曰：赵平原君使者冠盖相属，让信陵君以请救。曰："胜所以结为婚姻者，以公子高义。今纵轻胜，独不怜公子之姊耶？"公子说："王不可。"乃将车骑欲与赵俱死。行过夷门，见侯嬴坐而去。公子曰："侯生无一言半辞送我哉？"乃复见之。生曰："知公子之必来！"乃谓曰："嬴闻晋鄙之兵符常在王卧内，而如姬最幸。可为如姬复父之仇，求其虎符，夺晋鄙军，此五霸之伐也。然恐鄙有所疑，臣客朱亥可与俱行。"至军，亥以四十斤铁椎杀晋鄙，引兵救赵却秦军。赵王再拜曰："自古贤人未有及公子！"公子惧，不归。赵以五城封之。
《魏志》曰：太祖征张绣，荀攸言于太祖曰："绣与刘表相恃为强，然绣以远军仰食于表，表不能供，势必离。不如缓军以待之。若急之，其势必相救。"太祖不从，遂进军至襄。绣战急，表果救之，军不利。太祖谓攸曰："不用君言，至是矣。"
《魏略》曰：曹洪为太祖族弟。兴平末，太祖尝与洪出，为寇劫失马，追者在后，洪下马与太祖。太祖辞曰："各自急。"洪言曰："天下诸将可无洪，不可无君也。"太祖乃乘之，遂相扶佐得济。(《魏志》曰：太祖为卓败，失马。)
《晋书》曰：桓宣屯马头山，为祖焕、桓抚所攻，求援于庐江太守毛宝。宣遣子戎重请，宝即随戎赴之。未至，而贼已与宣战。宝军缘兵少器仗滥恶，大为焕、抚所破。宝中箭，贯髀、彻鞍，使人蹋鞍拔箭，血流满靴。去船所百馀里，望星而行。到，先哭战亡将士，洗疮讫，夜还救宣。宝至宣营而焕、抚亦退。
又曰：淮南妖贼张昌，旬月之间，众三万皆绛绩，科头，攒面以毛。王歆上言："妖贼张昌、刘尼称神圣，犬羊万计，绛头毛面挑刀走戟，其锋不可当。请诸军以助。"
《三十六国春秋》曰：姚襄南至荥阳，与高昌李历战于麻田，马中流矢死。弟苌下马授襄曰："汝何以自免？"苌曰："但令兄济此，竖子何敢害苌？"会救至，俱不死。
《北史》曰：齐兰陵武王长恭一名孝瓘，文襄第四子。累迁并州刺史。突厥入晋阳，长恭尽力击之。芒山之败，长恭为中军，五百骑再入周军，遂至金墉之下，被围甚急。城上人不识长恭，免胄示之面，乃下弩手杀之，于是大捷。武士共歌谣之，为《兰陵王入阵曲》是也。
《后魏书》曰：齐将陈伯之进逼寿春沿淮为寇。时司徒彭城王勰、广陵侯衍同镇寿春，以九江初附，人情未洽，兼台援不至，深以为忧。诏遣傅永为统军，领汝阴之兵三千人援。永总勒士卒，水陆俱下，而淮水口伯之防甚固，永去二千余里，牵船上汝南岸，以水牛挽之，直南趋淮下船便渡。适上岸贼军追及，会时已夜，永乃潜进。时晓，达寿春城下。勰、衍闻外有军，共上门楼观望，然不意永至，永免胄，乃信之，遂引永上。勰谓永曰："北望已久，恐洛阳难复再见，不意卿能至也。"勰令永引军入城。永曰："执兵被甲，固敌是求，若如教旨，便共殿下同被围守，岂是救援之意？"遂孤军城外与勰并势，以击伯之，频有克捷。
又曰：辛渊私署凉王李暠骑将军。暠子钦亦厚遇之。钦与沮渠蒙逊战于蓼泉，军败失马。渊以所乘马授钦，而身死于难，以义烈见称西土。
又曰：裴骏值贼作乱于关中，汾阴人薛永宗聚众应之。残破诸县，来袭闻喜。县中先无兵杖，人情骇动，县令忧惶，计无所出。骏在家闻之，便率厉乡豪曰："在礼，君父危，臣子致命。府君今为贼所逼，是吾等徇节之秋，诸君可不勉乎？"诸豪皆奋激请行。骏乃简骑骁勇数百人奔赴。贼闻救至，引兵退走。刺史嘉之以状表闻。玄世祖亲讨盖吴，引见骏，骏陈叙事宜甚玄机理。世祖大悦，顾谓崔浩曰："裴骏有当世才，是且忠义可嘉。"补中书博士。浩亦深器骏，目为三河领袖。转中书侍郎。
《后周书》曰：萧詧。大统十五年，乃遣使称藩，请为附庸。太祖令丞相东阁祭酒营权使焉。詧大悦。是岁梁元帝令柳仲礼率众进图襄阳，詧惧，乃遣其妻王氏及世子寮为质以请救。太祖又令荣权报命，仍遣开府杨忠率兵援之。十六年，杨忠擒仲礼，平汉东，詧乃获安。
又曰：李贤时，有贼师达符显围逼州城，昼夜攻战，屡被摧衄。贤间赴雍州，诣天光请援。天光许之，贤乃返。而贼营垒四合，无因入城。候日向夕，乃伪负薪与贼樵采者俱得至城下，城中垂布引之，贼众方觉，乃弓弩乱发，射之不中，遂得入城。告以大军将至，贼闻之，便即散走。
又曰：邵惠公颢，太祖长兄。德皇帝娶乐浪王氏为德皇后，生颢及连次。太祖德皇帝与卫可孤战于武川，临阵坠马，颢奔救，击杀数十人，贼众披靡，德皇帝乃得上马引去。俄而，贼追骑大至，颢遂战殁。保定初，追赠太师，寻追封邵公。
又曰：太祖率轻骑追侯景于河上。景等北据河桥、南属邙山为阵，与诸军合战。太祖马中流矢，惊逸，遂失之。因此军中扰乱。都督李穆下马援太祖，军以复振。于是大捷，斩高敖曹及其仪同李猛。
《隋书》曰：张须陀为齐郡丞，贼裴长才、石子河等众二万奄至城下，纵兵大掠。须陀未暇集兵，亲率五骑与贼竞赴之，围百馀重，身中数疮，勇气弥厉。会城中兵至，贼稍却。须陀督军复战，长才败走。后数旬，贼帅秦君弘、郭方预等合军围北海，兵锋甚锐，须陀谓官属曰："贼自恃强，谓我不能救，吾今速去，破之必矣。"于是简精兵倍道而进，贼果无备，击，大破之，斩数万级，获辎重三千两。
《唐书》曰：李晟兼左金吾大将军、泾原四镇都知兵马使并总游兵。无何，节度使马璘与吐蕃战于监仓，兵败。晟率所部横击之，拔璘出于乱兵，以功封合川郡王。璘忌晟威名，又遇之不以礼，令朝京师。代宗知之，留宿卫。上即位，吐蕃寇剑南，时节度使崔宁在京师，三川皆恐。诏晟将神策兵五百救援。晟乃逾漏天攻拔飞越，廓清肃宁三城，绝大渡河。获虏首千馀级，虏乃引去。因留成都，数月而还。
又曰：裴度征蔡州，计筑赫连城于池口。未毕役，度领师及宾从往观之。导骑将及城门，左右曰："五沟贼至。"言未毕，贼以突来，哮呼争进，城震坏者十馀板，注弩挺刃，势将及度。赖李光颜决战于前以却之。时光颜先虑其来，使田希以二百骑伏于沟中。出贼不意，交击之，方得入城。希又先扼其沟中归路，贼多弃骑越沟，相牵堕压而死者千馀人。是日非光颜救，度几陷。
又曰：辛谠性慷慨，重然诺，专务赈人之急。年五十，不求苟进，有济时匡难之志。咸通十年，庞勋乱徐、泗，时杜慆守泗州。贼以郡当江淮要害，极力攻之。时两淮郡国皆陷，独慆守临淮。久之，援军虽集，贼未解围。时谠寓居广陵，乃仗剑拏小艇趋泗口，贯贼栅入城见慆。慆素闻有义而不相面，喜谠至，握手谢曰："判官李延枢方话子为人，何遽至也？吾无忧矣！"时贼三面攻城，王师结垒于洪源驿，相顾不前。谠夜以小舟穿贼垒至洪源驿，见监军郭厚本，论泗州危急，且宜速救，厚本然之。淮南都将王公弁谓厚本曰："贼车众我寡，无宜轻举，当俟可行。"谠坐中拔剑瞋目谓公弁曰："贼百道攻城，陷在旦夕。公等奉诏赴援，而逗留不进，心欲何为？不惟有我负国恩，丈夫气义亦宜感发，假如临淮陷贼，淮南即是寇场，公何独存耶？"即欲挥刃向公弁，厚本持之。谠望泗州大哭者经日，帐下为之流涕。厚本义其心，选甲士三百随谠入泗州。夜半斩贼栅，大呼由水门而入，贼军大骇。既知援兵入城，贼乃退舍，人心遂固。浙西观察使杜审权遣大将翟行约率军三千赴援，屯莲塘驿。慆欲遣人劳之，将吏皆惮其行。谠曰："杜相公以大夫宗盟，急难相赴，安得令使者无言而还。"即赍慆书币犒其使。淮南大将李湘率师五千来援，受贼诈降，败于淮口。湘与郭厚本皆为贼所执，自是无援。贼并兵急攻，以铁索断淮流，梯衡云合，凡周七月，昼夜不息。乘城之士，不遑寝寐，面目疮生，军储渐少，分食稀粥。赖谠犯难仗义求救于淮北诸军。既而，马举以大军至，贼解围而去。谠无子，犹子山僧、元老等寄在广陵，每出城则书二侄名谓慆曰："志之，得嗣为幸。"慆益感之。贼平。授谠泗州团练判官、侍御史。
繁钦《丘隽碑》曰：故右扶风都尉主簿，有丘隽者，从都尉讨叛胡，官兵败绩，卒伍奔散，都尉临阵坠马，隽于是下马援甲，以身御寇，遂致死战场。都尉乘隽马得免。
○擒获上
《左传》曰：郑将公子归生伐宋，战于大棘，宋师败绩。宋将狂狡辂郑人，郑人入于井，(辂，迎也。五驾切。)倒戟而出，获狂狡。君子曰："失礼，违命，宜其擒也。"戎昭果毅以听之谓礼，(听，谓常在放闻，身着于心，想闻其政令。)杀敌为果，致果为毅。
《谷梁》曰：宋华元帅师及郑公子归生，战于大棘，宋师败绩，获宋华元。获者，不与之辞也。
《史记》曰：汉六年，人有告楚王韩信反，高帝以陈平计，发使告诸侯会陈，伪游云梦，实欲袭信。信不知，谒高祖于陈。上令武士缚信，载后车。信曰："狡兔死，良狗烹。天下已定，我固当烹。"遂械系信至洛阳，赦信罪，以为淮阴侯。
《后汉书》曰：龟兹王攻破疏勒，杀其王而立龟兹人兜题为疏勒王。明年春，班超从间道至疏勒，去兜题所居槃橐城九十里，逆遣吏田虑光往降之。敕虑曰："兜题本非疏勒种，国人必不用命，若不即降，便可执之。"虑既到，兜题见虑轻弱，殊无降意。虑因其无备，遂前劫缚兜题。左右出其不意，皆惊而立定。虑驰报超，超即赴之，悉召疏勒将吏说以龟兹无道之状，因立其故王兄子忠为王。(《续汉书》曰：求得故王兄子榆勒立之，更名曰忠也。)国人大悦。
《蜀志》曰：先主入益州，还攻刘璋。张飞等氵斥流而上，分定郡县，破璋将巴郡严颜，先获颜。飞呵颜曰："大军至，何以不降而敢拒战？"颜曰："卿等无状，侵夺我州，我州有断头将军，无降将军也。"飞怒，令斫头。颜曰："斫头便斫，何为怒耶？"飞壮而释之，引为宾客。
《晋书·载记》曰：慕容皝将乘海讨慕容仁，群下咸谏以海道危阻，宜从陆路。皝曰："旧海水无凌，自仁反以来，冻合者三矣。昔汉光武因滹沱之水，以济大业，天其或者欲吾乘此而克之乎？吾计决矣！有沮谋者，斩！"乃率三军从昌黎践凌而进。仁不虞皝之至也，军去平郭七里，候骑乃告，仁狼狈出战，为皝所擒。杀仁而还。
又曰：王凌遣督护王昌等率疾陆眷及弟文鸯、从弟末杯攻石勒于襄国。勒败还垒，末杯追入垒门，为勒所获。勒质末杯遣使求和于疾陆眷，疾陆眷将许之，文鸯谏曰："受命讨勒，宁以末杯一人故纵成擒之寇，既失凌意，且有后忧，必不可许。"疾陆眷不听，以铠马二百五十匹，金银各一簏赎末杯，勒归之。
《吕氏春秋》曰：汤以良车七十乘，必死士六十人，戊子战于郕，遂擒推移大牺。(桀多力，能推移大牺，因以为号。)
