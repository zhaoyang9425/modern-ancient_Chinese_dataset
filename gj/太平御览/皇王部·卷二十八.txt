○后魏显宗献文皇帝
《后魏书》曰：显祖献文皇帝，讳弘，高宗文成皇帝之长子也，母曰李贵人。兴光元年秋七月，生于阴山之北。太安二年二月，立为皇太子。聪睿机悟，幼有济民神武之规，仁孝纯至，礼敬师友。和平六年夏五月，即皇帝位，大赦天下。秋七月，太尉乙浑为丞相，事无大小，皆决于浑。是岁，刘子业叔父彧杀子业僣立。天安元年春正月，大赦，改元，二月，丞相、太原王乙浑谋反伏诛。皇兴元年闰月，刘彧青州刺史沈文秀、冀州刺史崔道固并遣使请举州内属。二年夏四月，高丽、库莫奚、契丹、于阗、波斯诸国各遣使朝献。四年三月，诏宣告天下，民有病者，所在官司遣医就家诊视，所用药物，任医所须量给之。五年八月，帝欲禅位于叔父京兆王子推，群臣固请，帝乃止。后下诏曰："朕承洪业，运属太平，淮、岱率从，四海清晏。是以希心玄古，志存淡泊。躬览万务，则损颐神之和；一日或旷，政有淹滞之失。且子有天下，归尊于父；父有天下，传之于子。今稽叶灵运，考弘群心，爰命储宫，践升大位。朕方优游恭己，栖心浩然，社稷乂安，克广其业，不亦善乎？百官有司，其祗奉元子，以答天休。宣布宇内，咸使闻悉。"于是群公奏曰："三皇之世，澹泊无为，故称皇。是以汉高祖既称皇帝，尊其父为太上皇，明不统天下。今皇帝幼冲，万机大政，犹陛下统之。谨上尊号太上皇帝，"乃从之。太上皇帝徙御崇光宫，采椽不斫，土阶而已。国之大事咸以闻。承明元年，年二十三，崩于永安殿，在位六年，谥曰献文皇帝，庙号显祖，葬云中金陵。
○高祖孝文皇帝
《后魏书》曰：高祖孝文皇帝，讳宏，显祖献文皇帝之长子，母曰李夫人。皇兴元年八月，生于平城紫宫，神光照室，天地氤氲，和气充塞。帝生而洁白，有异姿，襁褓岐嶷，长而渊裕仁孝，卓然有君人之表。显祖尤爱异之。三年夏六月，立为皇太子。五年秋八月，即皇帝位于太华前殿，大赦，改元。延兴元年冬十月，沃野、统万二镇叛。诏太尉、陇西王元贺追击，至枹罕，灭之，斩首三万馀级；徙其遗逆于冀、定、相三州为营户。十二月，诏访舜后，获东莱郡民妫苟之，复其家毕世，以彰盛德之不朽。二年春二月，诏曰："尼父禀达圣之资，体生知之量，穷理尽性，道光四海。顷者淮、徐未宾，庙隔非所，致令祠典寝顿，礼章殄灭，遂使女巫妖觋，淫进非礼，杀生鼓舞，倡优媟狎，岂所以尊明神敬圣道者也。自今已后，有祭孔子庙，制用酒酺而已，不听妇女杂合，以祈非望之福。犯者以违制论。"夏四月，诏工商杂类，尽听赴农。诏沙门不得去寺浮游民间。是月，刘彧死，子昱僣立。秋七月，诏州郡县各遣二人才堪专对者，赴九月讲武，当亲问风俗。三年二月，诏县令能静一县劫盗者，兼治二县，即食其禄；能静二县者，兼治三县，三年迁为郡守。二千石能静二郡，上至三郡，亦如之，三年迁为刺史。三月，诏诸仓屯谷麦充积者，出赐贫民。夏四月，诏以孔子二十八世孙鲁郡孔乘为崇圣大夫，给以十户供洒扫。四年九月，以刘昱内相攻战，诏将军元兰将三万骑及假东阳王丕为后继，伐蜀汉。承明元年六月，太上皇帝崩。大赦，改年。尊皇太后为太皇太后，临朝称制。秋七月，追尊皇妣李贵人为思皇太后。太和元年七月，刘昱死，弟准僣立。二年夏四月，京师旱。祈天文于北苑，亲自礼焉。减膳，避正殿。澍雨大洽。曲赦京师。九月，龟兹国遣使献龙马。三年四月，吐谷浑国遣使献牛五十头。是年，岛夷萧道成废其主刘准而僣立，自号曰齐。四年春，罢畜鹰鹞之所，以其地为报德佛寺。五月，诏会京师耆老，赐锦纟采、衣服、几杖、稻米、蜜、面，复家人不徭役。六年三月，萧道成死，子颐僣立。七年闰四月，皇子生，大赦天下。定州上言，为粥给饥民，所活九十四万七千馀口。八年八月，诏曰："帝业至重，非广询无以至治。今制百辟卿士，工商吏民，各上便宜利民益治，损化伤政，直言极谏，勿有所隐，务令辞无烦华，理从简实。朕将亲览，以知世要，使言之者无罪，闻之者足以戒。"九年春正月，诏曰："图讠韱之兴，起于三季。既非经国之典，徒为妖邪所凭。自今图讠韱、秘纬及名为《孔子闭房记》者，一切皆焚之。留者以大辟论。又诸巫觋假称神鬼，妄说吉凶，及委巷诸卜非坟典所载者，严加禁断。"大飨群臣于大华殿，班赐《皇诰》。十年春正月，帝始服衮冕朝，飨万国。二月，初立党、里、邻三长，定民户籍。夏四月，始制五等公服。帝服以法服御辇，祀于西郊。八月给尚书五等品爵已上朱衣、玉佩、大小组绶。九月，诏起明堂，辟雍。冬十月，有司议依故事，配始祖于南郊。十有一年，春正月，诏定乐章，非雅者除之。十有一月诏罢尚方锦绣绫罗之工，四民欲造，任之无禁。其御府衣服、金银、珠玉、绫罗、锦，太官杂器，太仆乘具，内库弓矢，出其太半，班赉百官及京师民庶，下至工商皂隶，逮于六镇戍士，各有差。十二月，诏秘书丞李彪、著作郎崔光改析国记，依纪传之体。十有二年春正月，初建五牛旌旗。五月，诏云中、河西及关内六郡，各修水田，通渠灌溉。增置彝器于太庙。九月，起宣文堂、经武殿。十三年春正月，车驾有事于圆丘。于是初备大驾。七月，幸灵泉池，与群臣御龙舟，赋诗而罢。立孔子庙于京师。十有四年八月，诏议国之行次。九月，皇太后冯氏崩。冬十月，葬文明太皇太后于永固陵。车驾谒永固陵。群臣固请公除，帝不许。帝居庐，引见群寮于太和殿。太尉、东阳王丕等据权制固请，帝引古礼往复，群臣乃止。十五年春正月，帝始听政于皇信东室。初分置左右史官。夏四月，帝始进蔬食。自正月不雨，至于六月癸酉，有司奏祈诏百神，曰："昔成汤遇旱，齐景逢灾，并不由祈山川而致雨，皆至诚发中，澍润千里。万方有罪，在于一人。今普天丧恃，幽显同哀，神若有灵，犹应未忍安飨，何宜四气未周，便行祀事。惟当考躬责己，以待天谴。"五月，议改律令，上于东明观析，疑狱。八月，议养老，又议肆类上帝、禋于六宗之礼，帝亲临决。诏郡国有时物可以荐宗庙者，贡之。移道坛于桑干之阴，改曰："崇灵寺"。诏诸州举秀才先尽才学，亲定祫禘之礼，议律令。十有一月，诏二千石考在上上者，假四品将军，赐乘黄马一匹；上中者，五品将军；上下者，赐衣一袭。十有二月，帝为高丽王琏举哀于城东行宫。车驾迎春于东郊。十有六年春正月，飨群臣于太华殿。帝始为王公兴，悬而不乐。宗祀显祖献文皇帝于明堂，以配上帝。遂升灵台，以观云物。诏定行次，以水承金。制诸远属，非太祖子孙及异姓为王者，皆降为公，公为侯，侯为伯，伯为子，子为男。二月，诏祀唐尧于平阳。祀虞舜于广宁，夏禹于安邑，周文王于洛阳。改谥宣尼曰文圣尼父，告谥孔庙。夏四月，颁新律令，大赦天下。八月，司徒尉元以老逊位。以尉元为三老，游明根为五更。又养国老、庶老。诏曰："夫文武之道，自古并行，威福之施，必也相籍。故三、五至仁，尚有征伐之事；夏殷明睿，未舍兵甲之行，今则训文有典教，国家虽崇文以怀九服，修武以宁八荒。然于习武之方，犹为未尽。今则训文有典，教武阙然。将于马射之前，先行讲武之式。可敕有司豫修场埒。其列阵之仪，五戎之数，别俟后敕。"冬十月，太极殿成，大飨群臣。十有七年夏四月，立皇后冯氏。六月，帝将南伐，诏造河桥。立皇子恂为皇太子。秋七月，以皇太子立，诏赐民为父后者爵一级。是月，萧颐死，孙昭业僣立。八月，车驾发京师，南伐，步骑三十百馀万。太尉丕奏请以宫人从，诏曰："临戎不语内事，宜停。"车驾至泗州，幸并州。亲见高年，问所疾苦。车驾所经，伤民秋稼者，亩给谷五斛。戊辰，济河。诏洛、怀、并、肆所过四州，赐高年爵。百年以上假县令，九十以上赐爵三级，八十以上赐爵二级，七十以上赐爵一级，鳏寡孤独不能自存者，人粟五斛，帛二匹；孝悌廉义、文武应求者，皆以名闻。幸洛阳，周巡故宫基趾。帝顾谓侍臣曰："晋德不修，早倾宗祀，荒毁至此，用伤朕怀。"遂咏《黍离》之诗，为之流涕。观河桥，幸太学，观《石经》。诏六军发轸。帝戎服，执鞭御马而出，群臣稽颡于马前，请停南伐，帝乃止。仍定迁都之计。冬十月，幸金墉城。诏征司空穆亮与尚书李冲、将作大匠董爵经始洛阳。帝幸河南城。幸豫州。解严设坛于滑台城东，告行庙以迁都之意。大赦天下。还，幸邺城。十有八年春，朝群臣于邺宫。车驾南巡。幸洛阳西宫。二月，行幸河阳，规建方泽之所。车驾北巡，至平城宫。临朝堂，部分迁留。三月，罢西郊祭天。帝临太极殿，喻在代群臣以迁移之略。秋七月，以宋王刘昶为大将军。是月，岛夷萧鸾杀其主萧昭业，立业弟昭文。冬十月，亲告太庙，奉迁神主。车驾发平城宫。次于山中之唐湖。是月，萧鸾废杀其主萧昭文而僣立。车驾幸邺。经比干墓，伤其忠而获戾，亲为吊文，树碑而刊之。车驾至洛阳。萧鸾雍州刺史曹虎据襄阳降。十有二月，车驾至悬瓠。诏寿阳、锺离、马头之师，所获男女口皆放还南。十有九年春正月，飨群臣于悬瓠。讲武于汝水之西，大赍六军。车驾济淮。二月，幸八公山。路中雨甚，诏去盖；见军士病者，亲恤之。车驾至锺离，军士擒鸾三卒，帝曰："在君为君，其民何罪。"于是免归之。车驾发锺离，遣使临江，数萧鸾罪恶。幸小沛，遣使以太牢祭汉高祖庙。行幸瑕丘，以太牢祠岱岳。诏选诸孔宗子一人，封崇圣侯，邑百户，以奉孔子之祀。又诏兖州为孔子起圉柏，修饰坟垅，更建碑铭，褒扬圣德。行幸滑台，次于石济。车驾至自南伐。六月，诏始为汉语，不得以北俗之语言于朝廷，若有违者，免所居官。诏求天下遗书，秘阁所无、有裨时用者加以优赏。诏迁洛之民，死葬河南，不得还北。于是代人南迁者，悉为河南洛阳人。诏改长尺大升，依周制度，班之天下。八月，诏选天下武勇之士十五万人为羽林、虎贲，以充宿卫。九月，六宫及文武尽迁洛阳。十有二月，引见群臣于光极堂，宣示品令第，为大始之选。二十年春正月，诏改姓为元氏。二月，诏介山之邑，听为寒食，其馀禁断。帝以久旱，咸秩群臣；自癸未不食至于乙酉，是夜澍雨大洽。十有二月，开盐池之禁，与民共之。置常平仓。二十有一年春正月，立皇子恪为皇太子。夏四月，行幸长安。遣使者以太牢祭周文王于丰，祭武王于镐。六月车驾至自长安，帝亲为群臣讲丧服于清徽堂。八月，车驾南讨。九月，车驾至新野。冬十月，四面进攻，不克，诏左右军筑长围以守之。二十有二年，春正月，拔新野。三月，大破萧鸾平北将军崔惠景、黄门郎萧衍军于邓城，斩获首虏二万有馀。秋七月，诏曰："朕以寡德，属兹丧乱，实赖群英，凯清南夏，宜约躬赏效，以劝茂绩。后之私府，便可损半；六宫嫔御，五服男女，恒恤恒供，亦令减半；在我之亲，三分省一。"是月，萧鸾死，子宝卷僣立。九月，帝以萧鸾死，礼不伐丧，乃诏反旆。二十有三年春正月，朝群臣于邺宫。三月，车驾南伐，帝不豫，司徒、彭城王勰侍疾禁中，摄百揆。车驾至马圈，贼将蔡道福、成公期率万人弃顺阳遁走。帝疾甚，车驾北次谷塘原。诏司徒勰征太子于鲁阳践祚。夏四月，帝崩于谷塘原之行宫，在位二十九年，时年三十二，秘讳，至鲁阳发丧，还京师。上谥曰孝文皇帝，庙曰高祖。葬长陵。帝幼有至性，寡敬宽慈，每垂矜舍。进食者曾以热羹伤帝手，又曾于食中得虫秽之物。帝笑而恕之。宦者谮帝于太后，太后大怒，杖帝数十，帝默而不自明。太后崩后，亦不以介意。听览政事，从善如流；哀矜百姓，恒思所以济益。天地、五郊、宗庙二分之礼，常必躬亲，不以寒暑为倦。雅好读书，手不释卷。《五经》之义，览之便讲，学不师授，探其精奥。史传百家，无不该涉。善谈《庄》《老》，尤精释义。才藻富赡，好为文章，诗赋铭颂，有兴而作。有大文笔，马上口授，及其成也，不改一字。自泰和十年已后诏册，皆帝之文也。其馀文章，百有馀篇。爱奇好士，情如饥渴。待纳朝贤，随才轻重，常寄以布素之意，悠然玄迈，不以世务婴心。又少而善射，有膂力。年十馀岁，能以指弹碎羊膊骨。及射禽兽，莫不随志而毙之。至年十五，便不复杀生，射猎之事悉止。性俭素，常服澣濯之衣，鞍勒铁木而已。帝之雅志，皆此类也。
○世宗宣武皇帝
《后魏书》曰：世宗宣武皇帝，讳恪，高祖孝文皇帝之第二子母曰高夫人。初，梦为日所逐，避之床下，日化为龙，绕夫人数匝，寤而惊悸，既而有娠。泰和七年闰四月，生帝于平城宫。二十二年正月，立为皇太子。二十三年夏四月，即皇帝位于鲁阳，大赦天下。帝居谅暗，委政宰辅。秋八月，遵遗诏，高祖二夫人以下悉归家。景明元年春正月，车驾谒长陵。大赦，改年。丁未，萧宝卷豫州刺史裴叔业以寿春内属。二年春正月，帝始亲政。三月，诏曰："治尚简静，任贵应事。州府佐史，除授稍多，诚为损弊，无益政道。又京师百司，寮属殷杂，官有闲长者，亦同此例。苟非精要，悉从蠲省。"是月，萧衍立宝卷弟南康王宝融为主，年号中兴。宝卷东赴建业。九月发畿内夫五万五千筑京师三百二十三防，四旬而罢。立皇后于氏。十有一月，筑圆丘于伊水之阳，仍有事焉。是月，宝卷直后张齐杀宝卷降萧衍，衍克建业。三年三月，宝卷弟建安王宝寅来降。是月，萧衍又废其主宝融而僣立，自称曰梁。九月，车驾行幸邺。诏使者吊殷比干墓。阅武于邺南。冬十月，帝亲射，远及一里五十步，群臣勒铭于射所。四年春正月，车驾籍田于千亩。三月，皇后亲蚕于北郊。夏四月，南天竺国献辟支佛牙。正始元年春正月，大赦，改年。八月，诏洛阳令有大事听面敷奏。元英攻义阳，拔之，擒送萧衍冠军蔡灵恩等十馀将。英大破衍将，仍清三关。冬，十有一月，敕有司依汉魏旧章，营缮国学。十二月，以苑牧公田分赐代迁之户。诏群臣议定律令。二年，诏尚书李崇、太府卿于忠、散骑常侍游肇、谏议大夫邓羡，俱为大使纠断畿内。其守令之徒，咎失彰露者，即便施决，州镇重职，听为表闻。三年春正月，皇子生，大赦天下。十一月，帝为京兆王愉、清河王怿、广平王怀、汝南王悦讲《孝经》于式干殿。四年十一月，禁河南畜牝马。自碣石至于剑阁，东西七千里，置二十二都尉。永平元年六月，诏曰："慎重狱刑，著于往诰。朕御兹宝历，明鉴未远，断决烦疑，实有攸愧。可依洛阳旧图，修听讼观，农隙起功，及冬令就。当与王公卿士亲临录问。"八月，冀州刺史、京兆王愉据州反。假尚书李平镇北将军、行冀州刺史讨之。大赦，改元。平克信都，执愉。群臣请诛，帝弗许，诏送京兆，二年春正月，胡密步就磨、忸切密、盘是、悉万斤、辛豆那、越状切拔忸诸国并遣使朝献。嚈哒、薄知国遣使来朝，贡白象一。高昌国遣使朝贡。冬十月，郢州献七宝床，诏不纳。十一月，诏禁屠杀含孕，以为永制。己丑，帝于式干殿为诸僧、朝臣讲《维摩诘经》。三年冬十月，诏曰："朕乘干御历，年周一纪，而道谢击壤，教惭刑措。至于下人之茕鳏疾苦，心常愍之，此而不恤，岂为民父母之意也。可敕太常于闲敞之处。别立一馆，使京畿内外疾病之徒，咸令居处。严敕医署，分师疗治，考其能否，而行赏罚。虽龄数有期，修短分定，然六疾不同，或赖针石，庶秦扁之言，理验今日矣。又经方浩博，条流处广，应病投药，卒难穷究。更令有司，集诸医士，寻篇推简，务存精要，取三十馀卷，以班九服，郡县备写，布下乡邑，使知救患之术。"延昌元年三月，京师谷贵，出仓粟八十万石以赈贫者。夏四月，诏曰："肆州地震陷裂，死伤甚多，言念毁没，有酸怀抱，亡者不可复追，生病之徒宜加疗救。可遣太医、折伤医，并给所须之药，就治之。"大赦，改年。二年，夏四月庚子，以绢十五万匹赈恤河南郡饥民。三年春二月，诏曰："肆州秀容郡敷城县、雁门郡原平县，并自去年四月以来，山鸣地震，于今不已，告谴彰咎，朕甚惧焉，祇畏兢兢，若临渊谷，可恤瘼宽刑，以答灾谴。"四年正月，帝不豫，丁巳，崩于式干殿，时年三十三，谥曰宣武皇帝，庙号世宗。葬景陵。帝幼有大度，喜怒不形于色。雅性俭素。初，高祖欲观诸子志尚，乃大陈宝物，任其所取，京兆王愉等皆竞取珍玩，帝惟取骨如意而已。高祖大奇之。及庶人恂失德，高祖谓彭城王勰曰："吾固疑此儿有非常志相，今果然矣。"雅爱经史，尤长释氏之义，每至讲论，连夜忘疲。善风仪，美容貌，临朝渊默，端严若神，有君人之量矣。
○肃宗孝明皇帝
《后魏书》曰：肃宗孝明皇帝，讳诩，世宗宣武皇帝之第二子，母曰胡充华。永平三年三月，帝生于宣光殿之东北，有光照于庭中。延昌元年十月，立为皇太子。四年春正月丁巳夜，即皇帝位，大赦天下。诏太保、高阳王雍入居西柏堂，决庶政，又诏任城王澄为尚书令，百官总己以听于二王。二月，尊皇后高氏为皇太后。三月，皇太后出俗为尼，徙御金墉城。八月，尊皇太妃为皇太后。帝朝皇太后于宣光殿，大赦天下。群臣奏请皇太后临朝称制。九月，皇太后亲览万几。熙平元年，春正月，大赦，改年。二年八月，宴太祖已来宗室年十五已上于显阳殿，申家人之礼。九月，诏曰："察讼理冤，实惟政首，躬亲听览，民信所由。自今月望，当暂出城闉，亲决滞枉。主者可宣诸近远，咸使闻知。"神龟元年二月，诏以神龟表瑞，大赦改年。七月，开恒州银山之禁，与人共之。二年九月，皇太后幸崧高山。正光元年秋七月，侍中元义、刘腾奉帝幸前殿，矫皇太后诏曰："世宗宣武皇帝，以睿明承业，廓宁区夏，而鸿功未半，早年登遐。乃车书弗同，勍寇尚炽。幼主稚弱，夙纂宝历，曾是宗祏，莫克祗奉，朕所以敬慎群请，临朝总政。僶俛从事，以迄于兹。自此春来，先疹屡发，夏首及今，数加动剧，恐不堪日厘万务，巨细兼省。帝齿周星纪，识学逾跻，日就月将，人君道茂，足以抚缉万邦，谐决百揆。朕当率前志，敬逊别宫。"乃幽皇太后于北宫，杀太傅、领太尉、清河王怿。乂等，总勒禁旅，决事殿中，帝加元服，大赦改年。九月，蠕蠕(而蠢切。)主阿那环来奔。戊戌，以太师、高阳王雍为丞相。十月，诏曰："蠕蠕世雄朔方，擅制漠表，邻通上国，百有馀载。宜且优以宾礼，期之立功，疏爵胙土，大启河岳，可封朔郡公、蠕蠕王，食邑一千户，锡以衮冕，加之轻盖，禄秩仪卫，同于戚藩。"二年三月，驾幸国子学，讲《孝经》。祠孔子，以颜渊配。十有二月，诏司徒崔光，安丰王延明等议定服章。三年春正月辛亥，帝耕籍田。十有一月，车驾有事圆丘。诏曰："治历明时，前王茂轨，孝成正律，奕代通规。至神龟中，始命儒官，改度易宪，如会旅衡。今天正斯始，阳煦将开，品物初萌，宜变耳目，所谓魏虽旧邦，其历维新者也。便可颁宣内外，号曰《正光历》。思与亿兆共此维新，可大赦天下。"十二月，以牧守妄立碑颂，辄兴寺塔；第宅丰侈，店肆商贩，诏中尉端衡肃厉威风，以见事纠劾，七品六品，禄足代耕，亦不听锢店占肆，争利城市也。四年春二月，蠕蠕主阿那环帅众犯塞，遣尚书左丞元孚兼尚书，为北道行台，持节喻之。四月，阿那环执元孚驱掠畜牧北遁。诏骠骑大将军、尚书令李崇，中军将军、兼尚书右仆射元纂帅骑十万讨蠕蠕，出塞三十馀里，不及而还。五年，泰州城人莫折大提据城反，自称秦王，杀刺史李彦。诏雍州刺史元志讨之。南秦州城人孙獠、张长命、韩祖香据城反，杀刺史崔游以应大提。遣城人卜朝袭克高平，杀镇将赫连略、行台高元荣。太提寻死，子念生代立，僣称天子，年号天建，置立百官。孝昌元年春正月，徐州刺史元法僧据城反，害行台高谅，自称宋王，年号天启，遣其子景仲归于萧衍。遣其将朝龙牙、成景俊、元略等帅众赴彭城。诏秘书监、安乐王鉴回师以讨之。鉴于彭城南击元略，大破之，尽俘其众；既而不备，为元法僧所败。衍遣子豫章王综入守彭城，法僧拥其寮属，守令兵武及郭邑士女万馀口南入。夏四月辛卯，皇太后复临朝摄政，引群臣面陈得失。诏曰："神龟之末，权臣擅命，元义、刘腾阴相影响，遂使皇太后幽隔后宫。无君之心，积习稍久；不臣之迹，缘事弥彰。蔽耳目之明，专生杀之柄，天下为之不康，四郊由兹多垒。此而可忍，孰不可忍？腾身既往，可追削爵位。乂之罪状，诚合徽纆，但以宗枝舅戚，特全弘贷之法，可除名为民。"秋八月，诏断远近贡献珍丽，违者免官。九月，诏减天下租调之半。十二月，山胡刘蠡升反，自称天子，置官僚。二年春正月，五原降户鲜于修礼反于定州，号鲁兴元年。二月，帝、及皇太后临大夏门，亲览冤讼。六月，诏曰："自运属寇难，历载于兹，烽驿交驰，征鼓不息。朕威德不能遐被，经略无以及远，俾是苍生罹此荼炭，何以苟安黄屋，无愧黔黎。今便避居正殿，蔬餐素服。当亲自招募，收集忠勇。其有直言正谏之士，敢决徇义之夫，二十五日悉集华林东门，人别引见，共论得失。班告内外，咸使闻知。"八月，贼元洪业斩鲜于修礼，请降，为贼党葛荣所杀。都督尔朱荣于肆州执刺史尉庆宾，令其从叔羽生统州事。九月，葛荣败都督广阳王渊、章武王融于博野白牛逻，融殁于阵。荣自称天子，号曰齐国，年称广安。冬十一月，杜洛周攻陷幽州，执刺史王延年及行台常景。丙午，税京师田租，每亩五升，借赁公田者亩一升。闰月，税市人入者各一钱，居店舍为五等。三年春正月，葛荣陷殷州，刺史崔楷固执节死之。三月，诏金紫光禄大夫源子邕为大都督，讨葛荣。冬十月，以卫将军、讨虏大都督尔朱荣为车骑将军、仪同三司。雍州刺史萧宝寅据州反，自号曰齐，年称隆绪。武太元年春正月，定州为杜洛周所陷，执刺史杨津。是月，皇女生，秘言皇子，大赦，改元。二月，帝崩于显阳殿，年十九。皇子即位，大赦天下。皇太后诏曰："皇家握历受图，年将二百，祖宗累圣，社稷载安。朕以寡昧，亲临万邦，识谢涂山，德惭文母。属妖逆递兴，四郊多故。实望穹灵降祐，麟趾众繁。自潘充华有孕椒宫，冀诞储贰，而熊罴无兆，维虺遂彰。于时以国步未康，假称统胤，欲以厎定物情，系仰宸极。何图一旦，弓敛莫追，国道中胤，大行绝祀。皇曾孙故临洮王宝晖世子钊，体自高祖，天表卓异，大行平日养爱特深，义齐若子，事符当璧。及翌日弗愈，大渐弥留，乃延入清蒲，受命玉几。暨陈衣在庭，登策靡及，允膺大宝，即日践祚。朕是用惶惧忸怩，心焉靡诉。今丧君有君，宗祐惟固，宜议赏卿士，爰及百辟，凡厥在位，并加陟叙。"幼主即位。仪同三司、大都督尔朱荣抗表请奔丧，乃勒兵而入。三月，上尊谥曰孝明皇帝，葬于定陵，庙号肃宗。夏四月，尔朱荣济河。皇太后、幼主皆崩。
