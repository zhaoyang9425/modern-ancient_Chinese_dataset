○应梦
《礼记·文王世子》曰：文王谓武王曰："汝何梦矣？"武王对曰："梦帝与我九龄。"(帝，天也。)文王曰："汝以为何也？"武王曰："西方有九国，君王其终抚嘱拢"文王曰："非也，古者谓年为龄，齿亦龄也。我百，尔九十，吾与尔三焉。"(九龄，九十年之祥也。文王以忧勤损寿。武王以安乐延年。与汝三者，明傅业于汝，汝受而成之。)文王九十七而终，武王九十三而终。
《左传·僖公下》曰：楚子玉自为琼弁、玉缨，未之服也。先战，梦河神谓己曰："畀余，余赐汝孟诸之麋。"
又成公上曰：鞍之战，晋韩厥梦子与(厥父。)谓己曰："避左右。"故中御而从齐侯。邴夏曰："射其御者。君子也。"公曰："谓之君子而射之，非礼也。"射其左，越于车下；射其右，毙于车中。
又昭七曰：郑子产聘于晋。晋侯有疾，韩宣子曰："寡君寝疾，于今三月矣。并走群望，有加而无瘳。今梦黄熊入于寝门，其何厉鬼也？"对曰："以君之明，子为大政，其何厉之有？昔尧殛鲧于羽山，其神化为黄熊，以入于羽渊，实为夏郊，三代祠之。晋为盟主，其或者未之祠。"韩子祠夏郊，晋侯有间。(间，愈也。)
又昭七曰：铸刑书之岁二月，或梦伯有介而行，(介，甲也。)曰："壬子，余杀带也。明年壬寅，余又将杀段也。"及壬子，驷带卒。国人益惧。齐、燕平之月壬寅，公孙段卒，国人愈惧。
又昭四曰：晋荀吴帅师灭陆浑。韩宣子梦文公携荀吴而授之陆浑，(宣子，韩起。文公，晋文公。荀吴，仲行穆子也。)故使穆子帅师献俘于文宫。
又昭三十一年曰：十二月辛亥朔，日有蚀之。是夜也，赵简子梦童子裸而转以歌。(转，婉转也。)旦占诸史墨子曰："吾梦如是，今而日蚀，何也？"对曰："六年及此月也，吴其入郢乎？终亦弗克。"
《汉书》曰：孝文帝尝梦欲上天，不能进。有一黄头郎推之上天，顾见其衣后穿。觉而之渐台，见郎邓通衣后穿，即梦中所见也。因而宠之。
又曰：卫太子为江充所谮败。久之，田千秋上急变，讼太子冤曰："子弄父兵，罪当笞。天子之子过误杀人，当何罪哉？臣尝梦见一白头翁教臣言。"是时，上颇知太子惶恐无他意，乃大感寤。召见千秋谓曰："父子之间，人所难言也，公独明其不然，此高庙神灵使公教我，公当遂为吾辅佐。"立拜千秋为大鸿胪。
又曰：韦玄成为丞相，言孝文太后寝园宜如礼，勿复修。奏可。后岁馀上寝疾，梦祖宗谴罢郡国庙。上少弟楚孝王亦梦焉。上召问匡衡，议欲复之。衡深言不可。
《东观汉记》曰：桓帝时张奂为武威太守，其妻怀孕，梦带奂印绶登楼而歌。占曰："必生男。复临此郡，命终此楼。"既而生子猛，建安中为武威太守。前郡守邯郸商为猛所杀，据郡反。为韩遂所攻，自知必死，乃登楼自烧而死。
《魏志》曰：文帝问周宣曰："我昨夜梦有青气自地属天。"宣曰："天下当有贵女子死。"是时，帝已遣赐甄后玺书。文帝复问周宣曰："吾梦摩钱文欲令灭而更明。何？"曰："陛下家事，而太后不听，故更明耳。"时治弟植罪，逼于太后也。
《晋书》曰：明帝时，张茂梦得一大象。问人曰："何祥？"对曰："君为大郡，然而不善。"或问其故，曰："象者，大兽。兽者，守也。故当为大郡。然象以齿见焚，必为人害。"后为吴国内史沈充所害。
又曰：明帝太宁玄年，王敦谋逆。帝与王导、温峤等决计征之。敦屯于湖阴，帝欲察其营垒，乃乘骏马微行至湖阴。敦方昼寝，梦日环其城，惊起曰："此必黄须鲜卑奴来，何以不缚之？"
又曰：简文见谶云："晋氏祚尽。"昌明及孝武之在孕也，李太后梦神人谓之曰："汝生男以昌明为字。"及生，东方始明，因以名焉。简文后后悟，为之流涕。
《后魏书》曰：高祖迁洛，谓任城王澄曰："朕昨夜梦一老公，头鬓皓白，正理冠服，拜立路左。朕怪而问之。自云晋侍中嵇绍，故此奉迎。神爽卑惧，似有求焉。"澄对曰："晋世之乱，绍以身卫主，殒命御侧，亦是晋之忠臣。"于是求其兆域，遣使吊祭焉。
又曰：庄帝在藩，任城王顺梦一段黑云从西北直来，触东南上，日月俱破，复翳诸星，天地昼暗。俄云消雾解日出。庄帝复阊阖门入登太极殿，呼万岁者三。百官咸加朝服。既觉，占之曰："黑，云气之恶者，北方之色，必有北敌乱京师。日君象，月后象，星百官象，以此言之，京邑其当祸乎？"后如其梦。
又曰：卢玄明为中书侍郎。友人王由寓居颍川，忽梦见由携酒就之言别，因赋诗赠，乃觉。玄明忆其十字云："自兹一去后，朝市不复游。"玄明叹曰："必有他故。"经三日，果闻为乱兵所杀。寻其日，乃是发梦之夜。
又曰：郦范字世则，范阳涿人。范尝夜梦阴毛拂踝。他日说之。时齐人有占梦者曰史进云："豪盛于齐下矣。使君临抚东秦，道光海、岱，必当重牧全齐，再禄营丘矣。"范笑而答曰："吾将为卿，必验此梦。"果如其言，为青州刺史。
又曰：裴安祖闲居养志，不出城邑。曾行，值天热，舍于树下。有鸷鸟逐雉，雉急投之，遂触树而死。安祖愍之，乃取置阴地，徐徐护视，良久得苏。安祖喜而放之。后夜梦一丈夫，衣冠甚伟，着曲领，向安祖再拜。安祖怪而问之，此人云："感君前日见放，故来谢德。"闻者异焉。
《北齐书》曰：张亮字伯德，西河隰城人也。拜太中大夫。薛琡常梦于山上挂丝，以告亮，且占之曰："山上丝，幽字也。君其为幽州乎？"数月，出为幽州刺史。
又曰：宋颍为凉州刺史。颍前妻邓氏亡后十年，梦见向颍拜曰："新妇今被处分，为高崇妻，故来辞别。"颍见崇言之，崇数日而卒。
《梁书》曰：吉士瞻少时，梦得一积鹿皮，而数之有十一领。及觉，喜曰："鹿者，禄也。吾当居十一禄乎？"自其后，仕进莅者九，及除二郡，心恶之。遇疾，不肯疗。普通七年，卒于郡。
《梁后略》曰：初，贺革之往江陵也，意甚不悦。过别御史中丞江，革以情告之。答曰："吾尝梦主上遍见诸子，惟至湘东王所，手脱帽以与之。此人后必当辟，卿其行乎。"革因颔之，遂往荆州。
《三国典略》曰：江陵平梁御史中丞沈炯迁长安，太祖授仪同三司，甚礼待之。炯恐太祖爱其文才，恒闭门却扫，无所交游。时有文章，随即毁弃，不令流布。尝独行经汉武通天台，为表奏之，陈己思归之意。奏讫，其夜炯梦见有宫禁之所，兵卫甚严，炯便以情事陈诉。闻有人言："甚不惜，放卿几日可至，若一月内见关出，此恐不复由我。"寤而异之。当时以为恍忽，十馀日，便有命放还，遂与王克等并得东归。
又曰：阴子春尝为东莞太守。时青州刺史王神念毁坏，临海神庙，当座栋上有一大蛇，役夫下擒，入于海水。尔夜，子春梦见一人诣其府云："有人见苦，被坏宅舍，既无所托，欲憩此境。"子春心密记之。经二日，方知神念毁庙。因办牲醑，立宇祠之。数日，梦一朱衣人谢曰："得君厚惠，当以州相报。"经月馀，魏军欲袭朐山。子春预知，设伏摧破。梁武以为南青州刺史。
《陈书》曰：武帝初受禅之日，其夜有会稽人傅史普直省，梦人自天而下，着朱衣武冠，导从数十，手持板，板上有字。傅视之，其文曰："陈氏五主三十四年。"遂凌空而上。旦白黄门侍郎孔宗范，叹曰："吾事去矣，其为子孙忧乎！"自武帝已后并废帝五主，自永定初迄祯明末，共三十四年。
《晏子春秋》曰：景公举兵将伐宋，过太山。公梦见二丈夫，意怒甚盛。公问占梦，曰："师过太山不用事，太山神怒也。"公问晏子，晏子曰："非太山之神也。宋之先汤与伊尹也。汤修以长髯，兑上而丰下，倨身高声。伊尹黑短蓬头而髯，丰上兑下，偻身下声。"公曰："然。"
又曰：景公田于梧宫，夜犹早。公坐睡，梦有五丈夫北面称无罪。公觉，召晏子告所梦。公曰："我其尝杀无罪欤？"晏子对曰："昔先君灵公田，五丈夫骇兽，故并断其头葬之，命曰五丈夫之丘。岂此耶？"命人掘其葬处求之，则五头同穴而存焉。公嘉之，命吏葬之。
《庄子》曰：宋玄君夜半梦人被发而窥阿门，曰："予自宰之渊为清江使河伯之所，渔者豫且得予。"玄君觉，召占梦者占之。占梦者曰："此神龟也。"君乃刳龟以卜，七十钻而无遗策。
又曰：匠石之齐，至于曲辕，(曲辕之道。)见栎社树，其大蔽千牛。曰："是不材之木也，故能若是之寿。"匠石归，栎社见梦曰："汝将比予于文木耶？楂梨桔柚果蓏之属耶？实熟则剥，(剥，击也。)剥则辱，大枝折，小枝泄，(泄亦折也。)此以其能，苦其生者也。予求无所可用久矣，乃今得之。
《吕氏春秋》曰：尹儒学御三年而无得焉。夜梦受秋驾(卸法。)于其师。明日，往朝其师，而谓之曰："吾非爱道也，恐子之未可教也。今日将教子以秋驾。尹儒反走，北面再拜曰："今昔臣梦受之。"先为其师言所梦，因授秋驾也。
《贾谊书》曰：文王昼卧，梦人登城而呼己曰："我东北陬之腐骨也，速以人君葬我。"文王曰："诺。"觉召吏使视之，信有焉。文王曰："速以人君葬之。"吏曰："此无主，请以大夫礼。"王曰："吾梦中已许之矣，奈何背之也。
桓谭《新论》曰：扬子云亦言：成帝时上甘泉，召使作赋。子云为之，卒暴，倦卧，梦其五藏出在地，以手收内。及觉，大少气，病一岁，卒。
《世说》曰：王东亭尝梦人以大笔与之，管如椽子大。既觉，语人云："他日当有大手笔事。"少日，烈宗晏驾，哀策谥议，王所作。
《辛氏三秦记》曰：昆明池，汉武停船立之，习水战也。中有灵沼神池，云尧时治水讫停船池，通白鹿源。人钓鱼于此，纶绝而去，梦于汉武，求去其钩。明日，帝戏于池，见大鱼衔索。帝曰："岂非昔时所梦也。"取而去其钩，放之。
《博物志》曰：灵帝时，辽西太守黄翻上言：海边有流尸，露冠绛衣，感翻梦曰："我伯夷弟孤竹君也。求见掩藏。"吏民有嗤者，皆死。
《虞翻别传》曰：翻注《易》奏上曰："臣都吏陈挑梦臣与道士相遇，放发被鹿裘布，《易》六爻，烧其三以饮臣。臣乞尽吞之，道士曰：《易》在天，三爻足矣。岂臣受命应当知经？"
皇甫谧《高士传》曰：桓帝好老子之书。夜梦见老子，乃诏于陈为老子立祠。
《三辅决录》曰：予以去冬修夜思而未之得也。忽然而寝，梦此黄发之叟，姓为玄明，字曰子真，与寐言，言必有中。(梦中指言褒贬之事。)予授其人，子真评之析微通理，善否之间无所依违。因命操笔者书之，谓之决录。
《襄阳耆旧记》曰：楚襄王与宋玉游于云梦之野，将使宋玉赋高唐之事。望朝云之馆，上有云气〈山卒〉乎直上，忽而改容。须臾之间，变化无泅拢王问宋玉曰："此何气也？"对曰："昔者先王游于高唐，怠而昼寐。梦一妇人，暧乎若云，焕乎若星。将行未至，如浮如停。详而视之，西施之形。王悦而问焉。曰："我，帝之季女也，名曰瑶姬。未行而亡，封巫山之台。精魂依草，实为茎之媚而服焉，则与梦期。所谓巫山之女、高唐之姬，闻君游于高唐，愿荐枕席。"王因而幸之。
《汉武故事》曰：上自封禅后，梦高祖坐明堂。群臣亦梦。于是，祠高祖于明堂。
《列异传》曰：吴选曹令史长沙刘卓得病，梦一人以白越单衫与之，语曰："汝着此衫，汗，即火烧，便洁也。"觉，果有衫在侧。后汗，便火烧之。
《搜神记》曰：有周揽(力感切。)啧(音责。)者，贫而好道。夫妇夜耕，息卧，梦天公过而哀之，敕有以给与。司命案录籍云："此人相贫，限不过此。惟有张车子应赐钱千万，车子未生，请以借之。"天公曰："善。"曙，觉言之。于事，所为辄得，赀至千万。先时，有张妪者，常往揽啧家佣赁，合有身，月满当孕，便遣出，驻车屋下，产得儿。主人往视，问言："当名汝儿作何？"妪曰："今在车下，梦天告之，名为车子。"揽啧乃悟。自是居日衰减。车子长大，富于周家。
《续搜神记》曰：承俭者，东莞人。葬后十年，忽夜与其县令梦云："没故民承俭今见劫，明府急见救。"令便敕外内装束往冢上。日巳向出，天忽大雾，对面不相见，但闻冢中汹汹破棺声。有二人坟上望，但雾冥不见人往。令既至，收得冢内三人。坟上二人遂得逸走。棺未坏，令即使人修复之。即其夜，又梦俭云："二人虽得走，民悉志之。一人面上有青志如藿叶；一人扌豕其前两齿折。明府但得案此寻觅，自得也。"令从其言追捕，皆擒获。
又曰：宗渊字叔林，南阳人。晋太玄中，为寻阳太守。有数十头龟付厨，敕旦且以二头作臛。便着潘汁，瓮中养之。其暮，梦有十丈夫，并着乌布袴褶，自反缚，向宗渊叩头若求哀。明日，厨人宰二龟。其暮，复梦八人求哀如初。宗渊方悟，令勿杀。明夜，还梦见昨八人来跪谢恩。于是惊觉，明朝自入庐山放之，遂不复食龟。
又曰：荆州刺史殷仲堪布衣时，在丹徒忽梦见一人自说己是会稽上虞人，死亡浮丧飘江中，明日当至。君有济物之仁，岂能见移着高燥处，则恩及枯骨。殷明日与诸人共江上看，果见一棺逐水流下飘。飘至殷坐处，令人牵取题如梦所。即移着岗上，酹以酒饭。其夕，又梦此人来谢恩。
又曰：嘉兴徐泰，幼丧父母。叔父隗养之，甚于所生，隗病，侍甚谨。三更中，梦二人乘船持箱上泰床头，发箱出簿书示曰："汝叔应死。"泰即于梦中下地叩头。良久曰："汝县有同姓名人不？"泰思得，语鬼云："有张隗，不姓徐。"此人云："亦可强逼，念汝能事叔父，当为汝受之。"遂不复见。
《异苑》曰：高平檀茂崇，以义熙中丧亡。其母沛郡刘氏，昼眠梦见崇手捉团扇，云："崇年命未尽，横被灾厉，方永违离，今以此扇奉别。"母涕惊觉，果于屏风门得扇。上皆如蜘蛛网络，抚执悲恸。
又曰：海陵如皋县东城村边海岸崩，见一古墓，有方头漆棺，以朱题云："七百年堕水，玄熹二十年坠于县𪩘和盖。"从潮漂沉，辄溯流还本处。村人朱护等异而启之，见老姥年可七十许，璠头着袿，(古携切。)鬓发皓白，不殊生人。钗髻衣服，粲然若新。送终器物，枕履悉存。护乃赍酒酺施于柩侧。尔夜，护妇梦见姥云："向获名贶，感至无已，但我墙屋毁废，骸形飘露。今以值一千，托为治护也。"置钱便去。明觉，果得。即用改殓，移于高阜焉。
《述异记》曰：陈留周氏婢民与入山取樵，忽梦见一女子曰："吾目中有刺，烦为拔之，当有厚报。"此婢乃见朽棺髑髅，草生眼中，便为拔草。即于某处得一双金指环。
《灵魂志》曰：濡须口有一大舶船覆在水中，水小时便出见。尝有渔人夜宿其傍，以船系之。但闻筝笛弦管之音。梦人驱遣云："勿近官妓。"此人惊觉，即移船去。傅云是曹公载妓船覆于此。于今存在。
《知琼传》曰：弦超字义超，梦神女从之。自称天上玉女，姓成，字知琼。早丧父母，天帝愍之，遣令得下嫁。如此三四旦，觉寤钦想，显然来游。乃驾辎𫐌车。从八婢，自言我天帝玉女，遂为夫妇。赠诗二百馀言，又著《易》七卷。超皆能通其旨。
