○钓
《毛诗·何彼秾矣》曰：其钓维何？维丝伊缗。(伊，维。缗，纶也。《笺》云：钓者以此有求于何，彼以为之乎？以丝为之纶，则是善钓也。)
又《国风·竹竿》曰：籊々竹竿，以钓于淇。
又《小雅·采绿》曰：之子于钓，言纶之绳。(纶，约缴也。)其钓维何？维鲂及𫚈。维鲂及𫚈，薄言观者。
《论语·述而》曰：子钓而不纲。(钢，谓为大索横流属钓。)
《尚书大传》曰：周文王至磻溪，见吕望钓。文王拜之，尚父云："望钓得玉璜，刻曰：'周受命，吕佐检，德合于今，昌来提。'"
《战国策》曰：魏王与龙阳君共船而钓，龙阳君得十馀鱼而涕下，王曰："何谓也？"对曰："臣之始得鱼也，臣甚喜。后得益大，今欲弃臣前之所得矣。今臣与王拂枕席，爵至人君，走人于庭，避人于涂。四海之内，其美人多矣！闻臣之得幸王也，必裂裳而趋王，臣亦犹曩之所得鱼也，亦将弃矣。臣安能无涕乎！"魏王曰："有是心也，何不相告？"于是布令于四境之内，曰："有敢言美人者，族！"
谢承《后汉书》曰：郑敬隐于蚁陂，钓鱼大泽，折芰为坐，以荷荐肉，瓠瓢盈酒，琴书自娱。
《后汉书》曰：郭玉者，广汉人。初，有老父，不知何所出，常渔钓于涪水，自号涪翁。乞养民间，见有病者，时下针石，有效。玉从受术焉。
又曰：严光，字子陵，会稽余姚人。少有高名，与光武同游。及光武即位，乃变姓名隐身不见。帝思其贤，令以物色访之。后齐国上言：有一男子，披羊裘，钓泽中。帝疑其光也，备安车玄𫄸聘之。三反而后至，拜为谏议大夫。不屈，乃耕于富春山。后人名其钓处为严陵濑。
《晋书》曰：翟庄，汤之子也。少以弋钓为事，及长，不复猎。或问："鱼猎同是害生之事，而先生止去其一，何哉？"庄曰："猎自我，钓自物，未能顿去，故先节其甚者。夫贪饵吞钩，岂我哉？"时人以为知言。
《宋书》曰：王弘之性好钓。上虞江有一处名石头，弘之常垂纶于此。经过者不识之，或问："渔师得鱼卖不？"弘之曰："亦不得，得亦不卖。"日夕，载鱼入上虞郭，经亲故门，各以一两头置门内而去。
又曰：文帝尝与群臣临天泉池，帝垂纶，良久不获。王景文越席曰："臣以为垂纶者清，故不获贪饵。"众皆称善。
又曰：渔父者，不知姓名，亦不知何许人也。太康孙缅为寻阳太守，落日，逍遥渚际，见一轻舟，凌波隐显。俄而渔父至，神韵萧洒，垂纶长啸。缅甚异之，乃问："有鱼卖乎？"渔父笑而答曰："其钓非钓，宁卖鱼者耶？"缅益怪焉，遂褰裳涉水，谓曰："窃观先生有道者也，终朝鼓枻，良足劳止。吾闻：黄金白璧，重利也；驷马高盖，荣势也。方今王道文明，守在海外，隐沦之士，靡然向风。子胡不赞缉熙之美，何晦用其若是也？"渔父曰："仆，山海狂人，不达世务，未辩贱贫，无论荣贵！"乃歌曰："竹竿籊々，河水悠悠。相忘为乐，贪饵吞钩。非夷非惠，聊以忘忧！"于是悠然鼓棹而去。
《孔丛子》曰：子思居卫，卫人钓于河，得〈鱼睘〉鱼焉，(一作鳏鱼。)其大盈车。子思问之曰："〈鱼睘〉鱼，鱼之难得者也。子如何得之？"对曰："吾下钓，垂一鲂之饵，〈鱼睘〉过而弗视也；更以豚之半体，则吞之。"子思喟然曰："〈鱼睘〉虽难得，贪以死饵；士虽怀道，贪以死禄。"
《文子》曰：鱼不可以无饵钓，兽不可以空器召。
《列子》曰：詹何以独茧丝为纶，芒针为钩，荆条为竿，剖粒为饵，引盈车之鱼于百仞之川洎流之中，纶不绝，钩不申，竿不挠，因水势而施舍也。
又曰：渤海之东，有大壑焉，实惟无底之谷。其中有五山，常随潮波上下往还，不得暂峙。使巨鳌十五举首而载之，五山始峙而不动。而龙伯国有大民，暨五山之所，一钓而连六鳌，合负而趋，归其国，灼其骨以数焉。
《荀乡子》曰：自上莅下，犹夫钓者焉，隐于手而应于钓，则可以得鱼。
《鬼谷子》曰：古之善摩者，如操钓而临深渊，而投之必得鱼矣。
《阙子》曰：鲁人有好钓者，以桂为饵，黄金之钩，错以银碧，垂翡翠之纶，其持竿处位即是，然其得鱼不几矣。故曰："钓之务，不在芳饰；事之急，不在辩言。"
《庄子》曰：庄子钓于濮水之上，楚王使大夫二人往见焉，曰："愿以境内累夫子，"庄子持竿不顾。
又曰：任公子好钓巨鱼，为大纶巨钩，以犗牛为饵，蹲会稽，投东海，期年不得鱼。已而大鱼食之，牵巨钩，惊扬波而奋鬐，白波若山，海水振荡。任公子得若鱼，离而腊之。浙河以东，苍梧以北，莫不厌若鱼者。
《淮南子》曰：詹公之钓，千岁之鲤不能避。
又曰：圣人以道德为竿纶，以仁义为钩饵，投之天地间，万物孰非其有哉？
又曰：无饵之钓，不可以得鱼；遇士无礼，不可以得贤。
又曰：钓者静之，罛者舟之，罩者抑之，罾者举之，为之异，得鱼一也。
《孙绰子》曰：海人与山客辩其方物，海人曰："横海有渔，额若华山之顶，一吸万顷之波。"山客曰："邓林有木，围三万寻，直上千里，傍荫数国。"有人曰："东极有大人，斩木为策，短不可支；钓鱼为鲜，不足充饥。"
《抱朴子》曰：金钩玉饵虽珍，而不能制九渊之沉鳞；显宠丰禄虽贵，而不能致无欲之幽人。
《符子·方外》曰：太公钓隐溪五十有六年矣，而未尝得一鱼。鲁连闻之，往而观其钓。太公跪石隐崖，且不饵而钓，仰咏俯吟，及暮而释竿。
《傅子》曰：刘晔责杨暨曰："夫钓者，中大鱼则纵而随之，须可制而后牵之，则无不得也。人主之威，岂徒大鱼而已？子诚直臣，然计不足，不可不精思也。"
《穆天子传》曰：天子北征，舍于珠泽，(此泽出珠，因名之云。今越携平泽出青珠。)以钓于流水。
又曰：辛未，天子北还，钓于渐泽，食鱼于桑野。
又曰：天子乃钓于河，以观姑繇之木。(姑繇，大木也。《山海经》曰：寻木长千里，生河边。谓此木之类。)
《六韬》曰：吕尚坐茅以渔，文王劳而问焉。吕尚曰："鱼求于饵，乃牵其缗；人食于禄，乃服于君。故以饵取鱼，鱼可杀；以禄取人，人可竭。小钓钓川，而擒其鱼；中钓钓国，而擒其万国诸侯。"
《吕氏春秋》曰：善钓者，出鱼乎千仞之下，饵香也。
又曰：太公钓于兹泉，遭纣之世，文王得之而王。文王，千乘也；纣，天子也。天子失之而千乘得之，知与不知也。
又曰：若钓者，鱼有大小，饵有宜适，羽有动静。(羽，钓浮也。)
《说苑》曰：宓子贱为单父宰，过于阳书，曰："子亦有以送仆乎？"阳书曰："吾少也贱，不知治民之术。有钓道二焉，请以送子。"子贱曰："钓道奈何？"阳书曰："夫投纶饵，迎而吸之者，阳桥也，其为鱼也，薄而不美；若存若亡，若食不食者，鲂也其为鱼也，薄而味厚。"宓子贱曰："善。"于是未至单父，冠盖迎之者交接于道，子贱曰："驱驱之！夫阳书之所谓阳桥者至矣。"
焦赣《易林》曰：曳纶江海，钩挂鲂鲤，王孙利得，以飨仲友。
《列仙传》曰：吕尚，冀州人，避纣乱，钓于卞溪，三年不获鱼。比妪闻曰："自可止矣！"公曰："非尔所知矣。"果获大鲤，得兵钤于鱼腹中。后葬无尸，惟玉钤六荐在棺中。
又曰：涓子者，齐人，钓于泽，得符鲤中。
又曰：陵阳子明，铚乡人。钓施溪，得白龙子，解网拜谢放之。后数十年，得白鱼，腹中有书，教子明服食。遂上黄山采五石脂、石肺，服之三年，白宠来迎之。
《神仙传》曰：左慈，字元放，卢江人。少有神通，尝在曹公坐，公从容曰："今日高会，珍羞略备，所少吴松江鲈鱼耳。"元放下坐应曰："此可得也。"因求铜盘贮水，以竹竿饵钓于盘。须臾引大鲈鱼出。公大笑，会者咸惊。
《中论》曰：独思则滞而不通，独为则困而不就。善钓不易坻而得鱼，君子不降席而追道。
又曰：文王遇姜公于渭滨，皤然皓首，秉竿而钓。文王得之，灼若祛云而见日，霍若开雾而观山。
桓范《世论》曰：水则有波，钓则有磨，我欲更之，无如之何。言物动而衅已彰，形行而迹已著。
又曰：钓巨鱼不使婴儿轻预，非不亲，力不堪也。
《王子年拾遗记》曰：汉帝元凤中，季秋之月，泛冲澜灵鹢之舟，穷晷继夜，钓于台下。以香金为钩，霜丝为纶，丹鲤为饵。得白蛟，长三丈，大若蛇，无鳞甲。
又曰：吴主与潘夫人游，钓得大鱼。吴主喜，夫人曰："昔闻泣鱼，今乃为喜。有喜必忧，以为深诫。"至末年，渐相谮毁，稍见离退。时人谓夫人知几，钓台今犹存焉。
《世说》曰：刘道真少时常渔钓草泽，善歌啸，闻者莫不留连。有一老妪识异常人，甚乐歌啸，乃杀豚进之。道真食豚尽，了不谢。妪见不饱，又进一豚，食半还之。后为吏部郎，妪儿为小令史，道真超用之。儿不知由，复白母，母告之，于是赍牛酒诣道真，道真曰："去！去！无可复相报。"
《楚辞》曰：以直针为钓，又何鱼之能得？
宋玉《钓赋》曰：宋玉与登徒子偕受钓于玄渊，退而见于楚襄王。登徒子曰："夫玄渊之钓也，以三寻之竿、八丝之纶，饵以蛆〈虫尞〉，钩以细针，以出三尺之鱼于数仞之水中。"
卢植《与张然明书》曰：临江而钓，终日不获一鱼，鱼之不食其饵也。是以君子慎其举。
谢玄《与兄书》曰：居家大都无所为，正以垂纶为事，足以永日。此固下大有鲈鱼，一出手，钓得四十七枚。
又与书曰：昨日疏成后钓，出手所获鱼，以为二坩鲊，今奉送。
○筌
《周易》曰：筌者，所以在鱼。得鱼而忘筌。
《广雅》曰：篝筌谓之昆。
《庄子》曰：得鱼忘筌。
王朝之《与庾安笺》曰：此间万顷江湖，挠之不浊，澄之不清。而百姓投一纶、下一筌者，皆夺其鱼器，不输十匹则不得放。不知漆园吏何得持竿不顾，渔父鼓枻而歌沧浪也？
○罛
《说文》曰：罛，罟也。
《尔雅》曰：鱼罟谓之罛。(郭璞注曰：最大网罟也，今江东云。)
《毛诗·硕人》曰：河水洋洋，北流活活，施罛秽秽，鳣鲔发发。
《庄子》曰：函车之兽，介而离山，不免乎网罟。
《淮南子》曰：张天下以为笼，因江海以为罟，又何亡鱼失鸟之有乎。
○网罟(张兽事少，故并见渔部)
《广雅》曰：罻{罒会}。鱼网谓之罟。
《说文》曰：网，庖羲所结绳，以田以渔也。
《周礼·天官上》曰：兽人，掌罟田兽，辨其名物。(罟，网也。以网搏所当田之兽。)冬献狼，夏献麋，春秋献兽物。(狼膏聚，麋膏散。聚则温，散则凉。以救时之若也。兽物，凡兽皆可献也。)时田则守罟。(备兽触攫。)
《礼记·中庸》曰：子曰："人皆曰子知，驱而纳诸罟擭陷阱之中，而莫之知辟也。"
《毛诗·国风》曰：九罭之鱼，鳟鲂。(兴也。九罭，罟，小鱼之网也。鳟鲂，大鱼也。)
《周易》曰：庖羲氏结绳而为网罟。
《尔雅》曰：緵罟谓之九罭，九罭，鱼网也。(今之百襄罟是。亦谓之{罒畾}。今江东呼为緵。)
《韩诗》曰："九罭之鱼，鳟鲂。"九罭，取虾茈也。
《史记》曰：泉阳渔人豫且，举网获江东神龟。
《汉书》曰：豺獭未祭，罝网不布于野泽焉。
《魏志》曰：邴原在辽东十馀年，后乃潜遁还南。行已数日，而公孙度甫觉。度知原之不可复追也，因曰："邴君所谓云中白鹤，非鹑雉之网可能罗。始吾自遣之，勿复求也。"
《宋书》曰：孙法宗常居墓所，山禽野兽皆悉驯附。每逢鹿触网，必解放之，备以钱物。
《陈书》曰：张昭，宇德明，吴郡吴人也。幼有孝性，父常患消渴，嗜鲜鱼，昭乃身自结网捕鱼，以供朝夕。
《南史》曰：陈王固尝聘魏，宴昆明池。魏人以南人嗜鱼，大设罟网。固以佛法咒之，遂一鳞不获。
《文子》曰：临河欲鱼，不若退而织网。
《老子》曰：天网恢恢，疏而不漏。
《庄子》曰：鱼不畏网，而畏鹈鸪。(网者，公平无私；鹈鸪，有欲得之心，故鱼畏。)
又曰：丰狐文豹，不免于网罗之患者，文也。
《韩子》曰：善张网者引其钢，不一一摄万目而后得。一一摄万目而后得，则是劳而难获，引其钢而鱼已慕矣。故吏者，民之本钢也，故圣人治吏不治民。
又曰：靖郭君将城薛，客曰："君闻大鱼乎？网不能止，缴不能絓也；荡而失水，蝼蚁得意焉！"
《孟子》曰：数罟不入洿池，鱼鳖不可胜食也。
《抱朴子》曰：太昊师蜘蛛而结网。
《国语》曰：鲁宣公夏滥于泗渊，(滥，渍也。渍罟于泗水之渊以取鱼。泗在鲁城北。)里革断其罟而弃之，(罟，网。)曰："古者大寒降，土蛰发，(降，下也。寒气初下，谓季冬建丑之月，大寒之后也。土蛰发，谓孟春建寅之月，蛰虫始震，鱼上水，獭祭鱼。)水虞于是乎讲罛罶，取名鱼，登川禽，而尝之寝庙，行诸国，助宣气也。今鱼方别孕，不放鱼长，又行罣罟，贪无艺也。"公闻之，曰："吾过而里革匡我，不亦善乎？是良罟也，为我得法。(良，善。)使有司藏之，使吾无忘谂。"(言里此罟，则不忘里革言。谂，告也。)师存侍，曰："藏罟不如置里革于侧之不忘也。"
又曰：圣人贵让，且谚曰："兽恶其网，民恶其上。"(兽恶其网，为害己；民恶其上，为病己也。)
《古史考》曰：庖羲作卦，观像而作网。
《世本》曰：芒作网。(宋襄注曰：芒，庖牺臣。)
《吕氏春秋》曰：汤见设网者，四面张而祝之，曰："自天下者，自地出者，自四方来者，皆罹我网。"汤曰："嘻！尽之矣。非桀，其孰如此？"
又曰：舜之未遇时也，以其从属拙地财，取水利，编蒲苇，结罟网。
应璩《报东海相染季然书》曰：足下顿弥天之网，收万仞之鱼，量之以溪谷，数之以陔兆，何其壮乎！观夫任公子之所钓，此为鳅虾，未足为吾子之道！
○罶
《毛诗·鹿鸣》曰：鱼丽于罶，鲿鯋。
又《小雅·苕之华》曰：牂羊偾首，三星在罶。(牂羊，牝羊也。罶，曲梁寡妇之笱也。)
《尔雅》曰：嫠妇之笱谓之罶。(郭璞注曰：谓以薄为其鱼笱。)
《广雅》曰：曲梁谓之罶。(《纂文》曰：扬州取鱼罶也。吴人谓之为笱主。)
《说文》曰：罶，曲梁，寡妇笱，鱼所留也。
○罺。
《尔雅》曰：罺谓之汕。(郭璞注曰：今之撩罟也。犍为舍人曰：以簿摷鱼曰摷者也。)
《纂文》曰：以鱼乘水上为汕。
○罩
《尔雅》曰：籗谓之罩。(郭璞注曰：捕鱼笼也。)
《毛诗·小雅》曰：南有嘉鱼，蒸然罩罩。
《纂文》曰：以铁施棹，因以取鱼。
《符子》曰：天罗廓矣，野人犹有罩翳之勤。
○涔
《尔雅》曰：糁谓之涔。(郭璞注曰：今作椮者，聚柴于水中，鱼得寒，入其里藏隐，因以簿围捕取之。犍为舍人曰：以米投水中养鱼曰涔也。)
《纂文》曰：以铁施竹头取鱼为涔。
○罾
《说文》曰：罾，鱼网也。
《史记》曰：陈胜诈为书，置人所罾鱼腹中。
《风土记》曰：罾树四植而张网于水，车挽，上下之形如蜘蛛之网，方而不圆。
《楚辞》曰：鸟何萃兮苹中？罾何为兮木上？(喻失其所。)
应璩《新诗》曰：洛水禁罾罟，鱼鳖不为殖。(罾罟，网名。)空令自相啖，吏民不得食。
○笱
《毛诗·鸡鸣·弊笱》曰：弊笱在梁，其鱼惟惟。
又《小雅·小弁》曰：无逝我梁，无发我笱。
《说文》曰：笱，曲竹捕鱼笱也，从"竹""勾"，"勾"亦声。
○欚(音礼)
《广雅》曰：其罾谓之欚。
○梁
《毛诗·国风》曰：维鹈在梁，不濡其翼；(鹈，洿泽也。梁，水中之梁。鹈在梁，可谓不濡其翼。)彼其之子，不称其服。(《笺》云：不称者，言德薄而服尊。)维鹈在梁，不濡其咮；(咮，喙也。)彼其之子，不遂其媾。
又《小雅》曰：鸳鸯在梁，戢其左翼。(言休息也。《笺》云：梁，石绝水之梁。戢，敛也。鸳鸯休息于梁。)
又曰：彼何人斯？其心孔艰！胡逝我梁，不入我门？
《魏志》曰：文帝东征，郭后留谯宫。时后兄表留宿卫，欲遏水取鱼。后曰："水当通运漕，又少材木，奴客不在目前，当复私取官竹木作梁遏水。今奉车所不足者，岂鱼乎？"
《齐地记》曰：高密郡有古断水处，因造鱼梁，岁收亿数，故号曰"万匹梁"。
○軥
《广雅》曰：軥谓之𫐐。
○罠
《说文》曰：罠，鱼攵也。
○罨
《广雅》曰：罨，𫚖网也。
《风土记》曰：罨如{罒从}而小，敛口，从水上掩而取者也。
○箅
《纂文》曰：箅，流水中张鱼器也。
○{貍}
《纂文》曰：取蟹者曰{貍}。
○铦
《纂文》曰：铁有钜，施竹头，以掷鱼为铦。
