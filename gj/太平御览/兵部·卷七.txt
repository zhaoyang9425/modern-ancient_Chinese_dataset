○良将下
《后周书》曰：王思政初入颍川，士卒八千人，城既无外援，亦无叛者。思政常以勤王为务，不营资产。尝被赐园池，思政出征后，家人种桑果。及还，见而怒曰："匈奴未灭，去病辞家，况大贼未平，何事产业！"命左右拔而去之。故身陷之后，家无蓄各。
又曰：元定有勇略，每战必陷阵，然未尝自言其功。太祖深重之，诸将亦称其长者。
又曰：蔡祐少有大志，与乡人李穆，布衣齐名。尝相谓曰："大丈夫当建立功名，以取富贵，安能久处贫贱耶！"言讫，各大笑。穆即申公，后皆如其言。
又曰：王罴为华州刺史。时茹茹渡河南寇，候骑已至幽州。朝廷虑其深入，乃征兵发士马，屯守京城，堑诸街巷，以备侵轶。右仆射周惠达召罴议之。罴不应命，谓其使曰："若茹茹在渭北者，王罴率乡里自破之，不烦国家兵马。何为天子城中，遂作如此惊动，由周家小儿性怯致此。"罴轻侮权势，守正不同，皆此类也。
又曰：刘亮，本名道德。累迁左大都督，从擒窦泰，复弘农与沙苑之后，并力战有功，迁车骑大将军，开府，封长广公。亮以勇敢见知，为当时名将，并屡陈谋策，多合机宜。太祖谓之曰："卿文武兼资，即孤之孔明也。"乃赐名"亮"，并赐姓侯莫陈氏，出为东州刺史。卒，丧还京师，太祖亲临之，泣而谓人曰："股肱丧矣，腹心何寄！"
又曰：王杰，本名文达。太祖奇其才，擢授扬烈将军、羽林监，寻加都督。太祖尝谓诸将曰："王文达，万人敌也，但恐勇决太过耳。"复潼关，破沙苑，争河桥，战邙山，皆以勇敢闻。亲待日隆，赏赐加于伦等。于是赐姓宇文氏。
又曰：于谨平江陵还，太祖亲至其第，宴语极欢。赏谨奴婢一千口，及宝物，并金石丝竹乐一部。谨自以久当权，位望隆重，功名既立，愿保优闲。乃上先所乘骏马及所着铠甲等。太祖识其意，乃曰："今巨猾未平，公岂得便尔独善。"遂不受。
又曰：蔡祐，字承先。有膂力，便骑射。从征伐，常溃围陷阵，为士卒先。军还之日，诸将争功，祐终无所竞。太祖每叹之，尝谓诸将曰："承先口不言勋，孤当代其论叙。"其见知如此。
《三国典略》曰：周高琳每征战，勇冠诸军。太祖谓之曰："公即我之韩、白也。"
又曰：胡僧祐为梁名将，常以鼓吹置于斋中，恒坐对之，以自娱玩。或谏之曰："公名望隆重，朝野具瞻，此是羽仪，可自居外。"僧祐曰："我性爱之，恒须见耳。"
又曰：北齐斛律金，字阿六敦，朔州敕勒部人，光禄大夫那瑰之子也。世性敦直，善骑射，行兵用匈奴法，望尘识马步多少，嗅地知军度远近。神武戒文襄曰："有谗此人者，勿信之。"文宣尝与金宴射，亲持槊走马以拟金胸者三，金坚不动。赐帛千匹，因过其宅，置酒作乐。
《北史》曰：隋文帝尝从容命高颎与贺若弼言及平陈事，颎曰："贺若弼先献十策，后于蒋山苦战破贼。臣文吏耳，焉敢与将论功！"帝大笑，时论嘉其有让。
又曰：周将王思政久经军旅，每战惟着破衣弊甲，敌人疑非将帅，故得免。
又曰：韩果从平窦泰于潼关，周文依其规画，军以胜返，赏真珠金带一腰。
《隋书》曰：李密，父宽，骁勇善战，干略过人，自周及隋，数经将领，至柱国、蒲山郡公，号为名将。
又曰：史万岁少英武，善骑射，骁捷若飞。好读兵书，兼精占候。
又曰：宇文忻每参帷幄，出入卧内，禅代之际，忻有力焉。后拜右领军大将军，恩赐弥重。忻妙解兵法，驭戎齐整，当时六军有一善事，虽非忻所建，在下辄相谓曰："此必忻法也。"其见推服如此。
又曰：薛世雄，性廉谨，凡所行军破敌之处，秋毫无犯，帝由是嘉之。帝尝从容谓群臣曰："我欲举好人，未知诸君识不？"群臣咸曰："臣等何能测圣心。"帝曰："我欲举者薛世雄。"群臣皆称善。帝复曰："世雄廉正节概，有古人之风。"于是超拜右翊卫将军。
又曰：杨玄感欲立名，阴求将领。谓兵部尚书段文振曰："玄感世荷国思，宠逾涯分，自非立效边裔，何以塞责！若方隅有风尘之警，庶得执鞭行阵，少展丝发之功。明公兵革是司，敢布心腹。"文振因言于帝，帝嘉之。顾谓群臣曰："将门必有将，相门必有相，故不虚也。"于是赉物千段，礼遇益隆。
又曰：突厥入朝，上赐之射，突厥一发中的。上曰："非贺若弼无能当此。"于是命弼。弼再拜而咒曰："若赤诚奉国者，当一发破的。如其不然，发不中也。"既射，一发而中。上大悦，顾谓突厥曰："此人天赐我也！"
《唐书》曰：刘黑闼为窦建德将奇兵，东西掩袭，多所克获，每临危难而色不变，军中号为"神勇"。
又曰：屈突通平薛仁杲之际，宝物山积，诸将争取。通一无所犯。高祖闻之，曰："通清正奉国，著于终始，名下定不虚也。"赐金银六百两，杂彩千段。
又曰：右武侯将军张士贵破反獠而还，太宗劳之曰："闻公亲蒙矢石，为士卒先，虽古名将无以加也。朕尝闻以身报国者不顾性命，尝闻其语未睹其实，于公方见之矣。"
又曰：文德皇后之葬也，段志玄与宇文士及分统士马出宿于章武门。太宗夜使宫官至二将军处，宇文士及开营内使者，志玄闭门不内，曰："军门不可夜开。"使者曰："此有手敕。"志玄曰："夜中不辨真伪。"竟停使者至晓。太宗闻而叹曰："此真将军也，周亚夫何以加焉。"
又曰：霍王元范，高祖第十四子也，母曰"张美人"。元范少善骑射，初为吴王时，尝从太宗游猎，遇群兽，命射之，矢不虚发，兽无遗者。太宗抚其背曰："汝才艺过人，恨今无所施耳。当天下未定，我得汝岂不安乎！"
又曰：王君廓统兵经略东都，王世充将郭士行、许罗汉前后入掠。君廓辄击退之，拜右武卫将军。诏劳之曰："卿以十三人破贼一万，自古以少击众未之前闻！非惟骁勇绝人，亦足以显卿忠节也。"
又曰：突厥入寇，王君廓邀击破之，俘斩二千馀人，获马五千匹。高祖闻而大悦，征之入朝，赐与御马，令殿廷乘之而出。又谓侍臣曰："吾闻蔺相如叱秦王，目眦出血。君廓往击，建德将出战，徐𪟝遏之，君廓愤发大呼，目及鼻耳一时流血。此之壮气，何谢古人，不可以常例赏之。"复赐锦袍金带，还领幽州。
又曰：高宗时，吐蕃陷安西四镇。长寿初，蕃军逼安西府，则天令武威军总管王孝杰、将军阿史那忠节等，率师拒之。孝杰至安西，合战屡捷，大破蕃军，收复龟兹、于阗、疏勒、碎叶四镇而还。则天大悦，谓侍臣曰："昔贞观年中俱统得此蕃城，其后西陲不守，并陷吐蕃。今既复旧，边境自然无事。孝杰建兹功效，竭尽款诚，遂能裹足徒行，身与士卒齐力。如此忠恳，深足可嘉。"迁左卫大将军。
又曰：薛仁贵击九姓突厥于天山，军将发，高宗出甲，令仁贵射之，射穿五重。时九姓众十馀万，令骁健十人逆来挑战，仁贵发三箭，中三人，其馀下马请降，并坑之。更就碛北安抚馀众而还。军中歌曰："将军三箭定天山，将士长歌入汉关。"
又曰：刘仁轨，显庆四年，出为青州刺史。五年，大军征辽，令仁轨监统水军，以后期免，特令以白衣随军自效。寻检校带方州刺史，兼熊津道行军长史，仍别领水军二万袭破倭贼数万于白波，虏获船舰四百馀艘。倭及耽罗等国皆遣使诣之请降。初，仁轨将发带方州，谓人曰："天将富贵此翁耳！"乃于州司请历日一卷，并七庙讳，人怪其故，答曰："拟削平辽海，颁示国家正朔，使夷俗遵奉焉。"至是果以军功显正，除带方州刺史。
又曰：郭元振为安西大都护。时安西突厥首领乌质勒部落强盛，款塞通和，元振就其牙帐计会军事。时天大雪，元振立于帐前，与乌质勒言议，须臾，雪深风冷，元振未尝移足，乌质勒年老，不胜寒苦，会罢而死。
又曰：李晟，临洮人也，祖思恭，父钦，代居陇右，尝为裨将。晟数岁而孤，事母以孝闻。少雄烈，有材力，善骑射，年十八从军，身长六尺，勇敢绝伦。时河西节度使王忠嗣击吐蕃，有骁将乘城拒斗，颇多杀士卒，忠嗣募军中能射者射之。晟乃引弓，一发而毙，三军大呼。忠嗣厚赏之，因抚其背曰："此万人之敌也。"
又曰：贞元五年九月，马燧与太尉晟召见于延英殿，上喜其有大勋力，皆图形于凌烟阁，列于元臣之次。九年十月，召见延英殿，因拜，手仆于地，上亲起之。
又曰：王栖耀，性谨厚，善骑射。始起兵，涉寇境太深，遇游骑四合，百步内立表俾之环视，发必破的。虏相顾恐惧，徐而解去。尝猎会稽山中，有逸林白额兽卒起草中，应弦而毙。在苏州尝与诸文士游虎丘寺，平野霁日，先一箭射空，再发贯之，江东文士自梁肃已下歌咏焉。
又曰：李愬既执送吴元济，裴度建彰义军节，拥降卒万馀人次入焉。李愬具櫜鞬候度马首。度将避之，愬曰："此方不识上下等威之分久矣，请公因以示之。"度以宰相礼受愬谒，众耸观焉。明日，愬以师还于文成栅。度乃视节度使观察及刺史事，蔡人大悦。
又曰：李光颜为河东裨将，讨李怀光、杨惠琳皆有功。后随高崇文平蜀，搴旗斩将，出入如神，由是稍稍知名。授兼御史大夫。时兄光进官亦至兼御史大夫，军中号曰"大大夫"、"小大夫。"
《国语·周语》曰：邵公告单公曰："晋有三伐，勇而有礼，返之以仁。吾三逐楚君之卒，勇也；见其君必趋，礼也；能获郑伯而舍之，仁也。"
《老子》曰：以道佐人主者，不以兵强天下，果而勿矜，果而勿伐。河上公注云："当果敢推让，勿自伐取其美也。"
《六韬》曰：兵入殷郊，见太公曰："是吾新君也。"而商容曰："非也。其人虎据而鹰峙，威怒自副，见利欲发，进不顾前。"后见武王曰："是新君也，见敌不怒。"
《献帝春秋》曰：张辽问吴降人曰："紫髯将军长上短下谁也？"答曰："是孙会稽。"
《会稽典录》曰：张立之为人刚毅，志意慷慨。太祖尝抑之曰："尔不念诗书，慕圣道，而好乘汗马击剑，此一夫之用，何足贵也！"谓左右曰："丈夫当为卫、霍，将十万，驰沙漠，驱戎狄，立功建号耳，何能作博士耶！"
《荆州记》曰：邓遐，襄阳人也。勇力绝人，历位冠军将军、数郡太守，号名将。
袁子《世说》曰：吕布之破也，太祖给众官军乘，使取军中物惟所欲。众人皆重载，惟袁涣取书数百卷、资粮而已。众人闻之大惭。
刘向《新序》曰：孙武、乐毅之徒，皆前世之贤将也。久远深奥，其事难知。至于吴汉，近时人耳，起于贩马，立为良将，乘名竹帛，天下归德，此可慕也。
