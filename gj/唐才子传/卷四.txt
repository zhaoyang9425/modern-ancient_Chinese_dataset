纶，字允言，河中人。避天宝乱，来客鄱阳。大历初，数举进士不入第。元载素赏重，取其文进之，补阌乡尉。累迁检校户部郎中，监察御史。称疾去。浑瑊镇河中，就家礼起为元帅判官。初，舅韦渠牟得幸德宗，因表其才，召见禁中，帝有所作，辄赓和。至是，帝忽问渠牟："卢纶、李益何在"对曰："纶従浑瑊在河中。"诏令驿召之，会卒。纶与吉中孚、韩翃、耿𣲗、钱起、司空曙、苗发、崔峒、夏侯审、李端，联藻文林，银黄相望，且同臭味，契分俱深，时号大历十才子。唐之文体，至此一变矣。纶所作特胜，不减盛时，如三河少年，风流自赏。文宗雅爱其诗，问宰相："纶没后，文章几何亦有子否"李德裕对："纶四子皆擢进士，仕在台阁。"帝遣中使悉索其巾笥，得诗五百首进之。有别业在终南山中。集十卷，今传。
中孚，楚州人。居鄱阳最久。初为道士，山阿寂寥。后还俗。李端赠诗云："旧山连药卖，孤鹤带云归。"卢纶送诗云："旧箓藏云穴，新诗满帝乡。"来长安，谒宰相，有荐于天子，日与王侯高会，名动京师。无几何，第进士，授万年尉，除校书郎。又登宏辞科，为翰林学士，历谏议大夫，户部侍郎、判度支事。贞元初卒。初，拜官后，以亲垂白在堂，归养至孝，终丧复仕。中孚神骨清虚，吟咏高雅，若神仙中人也。集一卷，今传。
翃，字君平，南阳人。天宝十三载杨纮榜进士。侯希逸素重其才，至是表佐淄青幕府。罢，闲居十年。及李勉在宣武，复辟之。德宗时，制诰阙人，中书两进除目，御笔不点，再请之，批曰："与韩翃。"时有同姓名者为江淮刺史，宰相请孰与。上复批曰："春城无处不飞花韩翃也。"俄以驾部郎中知制诰。终中书舍人。翃工诗，兴致繁富，如芙蓉出水，一篇一咏，朝士珍之。比讽深于文房，筋节成于茂政，当时盛称焉。有诗集五卷，行于世。
𣲗，河东人也。宝应二年洪源榜进士。与古之奇为莫逆之交。初为大理司法，充括图书使来江淮，穷山水之胜。仕终左拾遗。诗才俊爽，意思不群。似𣲗等辈，不可多得。诗集二卷，今传。
起，字仲文，吴兴人。天宝十年李巨卿榜及第。少聪敏，承乡曲之誉。初従计吏至京口客舍，月夜闲步，闻户外有行吟声，哦曰："曲终人不见，江上数峰青。"凡再三往来，起遽従之，无所见矣。尝怪之。及就试粉闱，诗题乃《湘灵鼓瑟》，起辍就，即以鬼谣十字为落句，主文李暐深嘉美，击节吟味久之，曰："是必有神助之耳。"遂擢置高第。释褐授校书郎。尝采箭竹，奉使入蜀。除考功郎中。大历中为太清宫使、翰林学士。起诗体制新奇，理致清赡，芟宋、齐之浮游，削梁、陈之嫚靡，迥然独立也。王右丞许以高格，与郎士元齐名，士林语曰："前有沈、宋，后有钱、郎。"集十卷，今传。子徽能诗，外甥怀素善书，一门之中，艺名森出，可尚矣。凡唐人燕集祖送，必探题分韵赋诗，于众中推一人擅场者。刘相巡察江淮，诗人满座，而起擅场。郭暧尚主盛会，李端擅场。缅怀盛时，往往文会，群贤毕集，觥筹乱飞，遇江山之佳丽，继欢好于畴昔，良辰美景，赏心乐事，于此能并矣。况宾无绝缨之嫌，主无投辖之困，歌阑舞作，微闻香泽，冗长之礼，豁略去之，王公不觉其大，韦布不觉其小，忘形尔汝，促席谈谐，吟咏继来，挥毫惊座。乐哉！古人有秉烛夜游，所谓非浅，同宴一室，无及干乱，岂不盛也！至若残杯冷炙，一献百拜，察喜怒于眉睫之间者，可以休矣。
曙，字文明，广平人也。磊落有奇才。韦皋节度剑南，辟致幕府。授洛阳主薄，未几迁长林县丞。累官左拾遗，终水部郎中。与李约员外至交。性耿介，不干权要。家无儋石，晏如也。尝病中不给，遣其爱姬，亦自流寓长沙。迁谪江右，多结契双林，暗伤流景。《寄暕上人》诗云："欲就东林寄一身，尚怜儿女未成人。柴门客去残阳在，药圃虫喧秋雨频。近水方同梅市隐，曝衣多笑阮家贫。深山兰若何时到，羡与闲云作四邻。"闲园即事，高兴可知。属调幽闲，终篇调畅，如新花笑日，不容熏染。锵锵美誉，不亦宜哉！有诗集二卷，今传。
发，潞洲人也。晋卿长子。初为东平令，授兵部员外，迁驾部员外郎，仕终都官郎中。虽名齿才子，少见诗篇。当时名士，咸与赠答云。
峒，博陵人。工文有价。初辟潞府功曹，后历左拾遗，终右补阙。词彩炳然，意思方雅，时人称其句为披沙拣金，往往见宝。诗集一卷，今行于世。
审，建中元年礼部侍郎令狐峘下试军谋越众科第一。释褐授校书郎，又为参军，仕终侍御史。初于华山下多买田园为别墅，水木幽閟，云烟浩渺，晚岁退居其下，讽吟颇多。今稍零落，时见一二，皆锦制也。
端，赵州人，嘉祐之侄也。少时居庐山，依皎然读书，意况清虚，酷慕禅侣。大历五年李搏榜进士及第，授秘书省校书郎。以清羸多病，辞官，居终南山草堂寺。未几，起为杭州司马，牒诉敲朴，心甚厌之。买田园在虎丘下，为耽深癖，泉石少幽，移家来隐衡山，自号衡岳幽人。弹琴读《易》，登高望远，神意泊然。初元宦情，怀箕、颍之志。尝曰："余少尚神仙，且未能去。友人畅当以禅门见导，余心知必是，未得其门。"诗更高雅，于才子中名响铮铮。与处士京兆柳中庸、大理评事江东张芬友善唱酬。初来长安，诗名大振。时令公子郭暧尚升平公主，贤明有才，延纳俊士，端等皆在馆中。暧尝进官，大宴酒酣，主属端赋诗，顷刻而就，曰："青春都尉最风流，二十功成便拜侯。金距斗鸡过上苑，玉鞭骑马出长楸。熏香荀令偏怜小，傅粉何郎不解愁。日暮吹箫杨柳陌，路人遥指凤皇楼。"主甚喜，一座赏叹。钱起曰："此必端宿制，请以起姓为韵。"端立献一章曰："方塘似镜草芊芊，初月如钩未上弦。新开金埒看调马，旧踢铜山许铸钱。杨柳入楼吹玉笛，芙蓉出水妒花钿。今朝都尉如相顾，愿脱长裾逐少年。"作者惊伏。主厚赐金帛，终身以荣，其工捷类此。集三卷，今传于世。
古
叔向，字遗直，扶风平陵人也。有卓绝之行，登第于大历初，远振嘉名，为文物冠冕。诗法谨严，又非常格。一流才子，多仰飙尘。少与常衮同灯火，及衮相，引擢左拾遗、内供奉。及坐贬，亦出为溧水令。卒，赠工部尚书。五子：常、牟、群、庠、巩，俱能诗，咄咄有跨灶之誉，当时羡之。《艺文志》载《叔向集》七卷，今存诗甚寡，盖零落之矣。
洽，酒泉人，黄须美丈夫也。盛时携琴剑来长官，谒当道，气度豪爽。工乐府诗篇，宫女梨园，皆写于声律。玄宗亦知名，尝叹美之。所出入皆王侯贵主之宅，従游与宴，虽骏马苍头如其己有。观服玩之光，令人归欲烧物，怜才乃能如是也。后遭天宝乱离，飘蓬江表。至大历间，年已七十余，龙钟衰老，谈及开元繁盛，流涕无従。往来两京，故侯馆谷空，咸阳一布衣耳。于时文士愿与论交。李端逢之，赠诗云："声名常压鲍参军，班位不过扬执戟。"又云："同时献赋人皆尽，共壁题诗君独在。"后卒杜陵山中。文章不得见矣。
益，字君虞，陇西姑臧人。大历四年齐映榜进士，调郑县尉。同辈行稍进达，益久不升，郁郁去游燕、赵间，幽州节度刘济辟为従事，未几，又佐邠宁幕府。风流有词藻，与宗人贺相埒，每一篇就，乐工赂求之，被于雅乐，供奉天子。如《征人》、《早行》篇，天下皆施绘画。二十三受策秩，従军十年，运筹决胜，尤其所长。往往鞍马间为文，横槊赋诗，故多抑扬激厉悲离之作，高适、岑参之流也。宪宗雅闻其名，召为秘书少监、集贤殿学士。自负其才，凌轹士众，有不能堪，谏官因暴其诗"不上望京楼"等句，以涉怨望，诏降职。俄复旧，除侍御史，迁礼部尚书致仕。太和初卒。益少有僻疾，多猜忌，防闲妻妾，过为苛酷，有散灰扃户之谈，时称为"妒痴尚书李十郎"。有同姓名者，为太子庶子，皆在朝，人恐莫辨，谓君虞为"文章李益"，庶子为"门户李益"云。有集，今传。
朝阳，金陵人。大历四年齐映榜进士及第。不待调官，言归省觐。自状元以下，一时名士大夫及诗人李嘉祐、李端、韩翃、钱起等，大会赋诗攀饯。以一布衣，才名如此，人皆羡之。朝阳工诗，在大历诸才子，法度稍弱，字韵清越不减也。有集传世。
八元，睦州桐庐人。少喜为诗，尝于邮亭偶题数语，盖激楚之音也。宗匠严维到驿，见而异之，问八元曰："尔能従我授格乎"曰："素所愿也。"少顷遂发，八元已辞亲矣。维大器之，亲为指谕，数岁间，诗赋精绝。大历六年王溆榜第三人进士。居京既久，床头金尽，归江南，访韦苏州，待赠甚厚。复来都应制科。贞元中调句容主簿，况薄辞归。时有清江上人善诗，与八元为兄弟之好。初长安慈恩寺浮图，前后名流诗版甚多，八元亦题，有云："却怪鸟飞平地上，自惊人语半天中。"后元微之、白乐天至塔下遍览，因悉除去，惟存八元版在，吟咏久之，曰："名下无虚士也。"其警策称是。有诗集传于世，一卷。
当，河东人。大历七年张式榜及第。当少谙武事，生乱离间，盘马弯弓，抟沙写陈，人曾伏之。时山东有寇，以子弟被召参军。贞元初，为太常博士，仕终果州刺史。与李司马、司空郎中有胶漆之契。多往来嵩、华间，结念方外，颇参禅道，故多松桂之兴，深存不死之志。词名借甚，表表凌云。有诗二卷，传于世。同时有郑常，亦鸣诗。集一卷，今行。尝观建安初，陈琳、阮瑀数子，従戎管书记之任，所得经奇，英气逼人也。承平则文墨议论，警急则橐鞬矢石，金羁角逐，珠符相照，草檄于盾鼻，勒铭于山头，此磊磊落落，通方之士，皆古书生也。容有郁志窗下，抱膝呻吟，而曰时不我与，人不我知耶大道无窒，徒自为老夫耳。唐间如此特达甚多，光烈垂远，慨然不能不以之兴怀也。
季友，河南人。暗诵书万卷。论必引经。家贫卖屐，好事者多携酒就之。其妻柳氏，疾季友穷丑，遣去。来客酆城，洪州刺史李公，一见倾敬，即引佐幕府。工诗，性磊浪不羁，爱奇务险，远出常性之外。白首短褐，崎岖士林，伤哉贫也！尝有诗云："山中谁余密白发日相亲。雀鼠昼夜无，知我厨廪贫。"又："自耕自刈食为天，如鹿如麋饮野泉。亦知世上公卿贵，且养丘中草木年。"观其笃志山水，可谓远性风疏，逸情云上矣。有集，传于世。
谓，字正言，河内人也。少读书嵩山，清才拔萃，泛览流观，不屈于权势。自矜奇骨，必谈笑封侯。二十四受辟，従戎营、朔十载，亭障间稍立功勋。以将军得罪，流滞蓟门。有以非辜雪之者，累官为礼部侍郎。无几何，出为潭州刺史。性嗜酒简淡，乐意湖山。工诗，格度严密，语致精深，多击节之音。今有集传于世。
鹄，初买山于汉阳高隐，三十犹未成名。大历中，尝应荐历诸府従事，出塞入塞，驰逐风沙。有诗甚工，长短间作，时出度外，纵横放逸，而不陷于疏远，且多警策云。集一卷，今传。
建，字仲初，颍川人。大历十年丁泽榜第二人及第。释褐授渭南尉，调昭应县丞。诸司历荐，迁太府寺丞、秘书丞、侍御史。大和中，出为陕州司马。従军塞上，弓剑不离身。数年后归，卜居咸阳原上。初游韩吏部门墙，为忘年之友。与张籍契厚，唱答尤多。工为乐府歌行，格幽思远。二公之体，同变时流。建性耽酒，放浪无拘。宫词特妙前古。建初与枢密使王守澄有宗人之分，守澄以弟呼之。谈间故多知禁掖事，作《宫词》百篇。后因过燕饮，以相讥谑，守澄深衔之，忽曰："吾弟所作《宫词》，内庭深邃，何由知之明当奏上。"建作诗以谢，末句云："不是姓同亲说向，九重争得外人知。"守澄恐累己，事遂寝。建才赡，有作皆工。盖尝跋涉畏途，甘分穷苦。其《自伤》诗云："衰门海内几多人，满眼公卿总不亲。四授官资元七品，再经婚娶尚单身。图书亦为频移尽，兄弟还因数散贫。独自在家常似客，黄昏哭向野田春。"又于征戍迁谪、行旅离别、幽居官况之作，俱能感动神思，道人所不能道也。集十卷，今传于世。
应物，京兆人也。尚侠，初以三卫郎事玄宗。及崩，始悔，折节读书。为性高洁，鲜食寡欲，所居必焚香扫地而坐，冥心象外。天宝时，扈従游幸。永泰中，任洛阳丞，迁京兆府功曹。大历十四年，自鄠县令制除栎阳令，以疾辞归，寓善福寺精舍。建中二年，由前资除比部员外郎，出为滁州刺史。居倾之，改江州刺史。追赴阙，改左司郎中。或媢其进，媒孽之。贞元初，又出为苏州刺史。大和中，以太仆少卿兼御史中丞，为诸道盐铁转运、江淮留后。罢居永定，斋心屏除人事。初，公豪纵不羁，晚岁逢杨开府，赠诗言事曰："少事武皇帝，无赖恃恩私。身作里中横，家藏亡命儿。朝持樗蒱局，暮窃东邻姬。司隶不敢捕，立在白玉墀。骊山风雪夜，长杨羽猪时。一字都不识，饮酒肆顽痴。武皇升仙去，憔悴被人欺。读书事已晚，把笔学题诗。两府始收迹，南宫谬见推。非才果不容，出守抚惸嫠。忽逢杨开府，论旧涕俱垂。坐客何由识，唯有故人知。"足见古人真率之妙也。论云："诗律自沈、宋之下，日益靡嫚，锼章刻句，揣合浮切，音韵婉谐，属对藻密，而闲雅平淡之气不存矣。独应物驰骤建安以还，各有风韵，自成一家之体，清深雅丽，虽诗人之盛，亦罕其伦，甚为时论所右。而风情不能自已，如赠米嘉荣、杜韦娘等作，皆杯酒之间，见少年故态，无足怪矣。有集十卷，今传于世。
皎然，字清昼，吴兴人。俗姓谢，宋灵运之十世孙也。初入道，肄业杼山，与灵彻、陆羽同居妙喜寺。羽于寺旁创亭，以癸丑岁癸卯朔癸亥日落成，湖州刺史颜真卿名以"三癸"，皎然赋诗，时称"三绝"。真卿尝于郡斋集文士撰《韵海镜源》，预其论著，至是声价借甚。贞元中，集贤御书院取高僧集上人文十卷，藏之，刺史于頔为之序。李端在匡岳，依止称门生。一时名公，俱相友善，题云"昼上人"是也。时韦应物以古淡矫俗，以尝拟其格，得数解为贽，韦心疑之。明日，又录旧制以见，始被领略，曰："人各有长，盖自天分。子而为我，失故步矣。但以所诣，自名可也。"公心服之。往时住西林寺，定余多暇，因撰序作诗体式，兼评古今人诗，为《昼公诗式》五卷，及撰《诗评》三卷，皆议论精当，取舍従公，整顿狂澜，出色骚雅。公性放逸，不缚于常律。初，房太尉琯早岁隐终南峻壁之下，往往闻湫中龙吟，声清而静，涤人邪想。时有僧潜戛三金以写之，惟铜酷似。房公往来，他日至山寺，闻林岭间有声，因命僧出其器，叹曰："此真龙吟也。"大历间，有秦僧传至桐江，皎然戛铜椀效之，以警深寂。缁人有献讥者，公曰："此达僧之事，可以嬉禅。尔曹胡凝滞于物，而以琐行自拘耶？"时人高之。公外学超然，诗兴闲适，居第一流、第二流不过也。诗集十卷。
元衡，字伯苍，河南人。建中四年薛展榜进士。元和三年，以门下侍郎平章事，出为剑南节度使。后秉政，明年早朝，遇盗従暗中射杀之。元衡工诗，虽时见雕镌，不动机构，要非高斫之所深忌。每好事者传之，被于丝竹。尝夏夜作诗曰："夜久喧暂息，池台惟月明。无因驻清景，日出事还生。"翌日遇害，诗盖其谶也。议者谓工诗而宦达者惟高适，达宦而诗工者惟元衡。今有《临淮集》十卷传于世。
常，字中行，叔向之子也。京兆人。大历十四年王储榜及第。初历従事，累官水部员外郎，连除阆、夔、江、抚四州刺史。后人为国子祭酒而终。常兄弟五人，联芳比藻，词价霭然，法度风流，相距不远。且俱陈力王事，膺宠清流，岂怀玉迷津区区之比哉。后人集所著诗通一百首为五卷，名《窦氏联珠集》，谓若五星然。常集十八卷，及撰韩翃至皎然三十人诗，合三百五十篇为《南薰集》，各系以赞，为三卷，今并传焉。
牟，字贻周，贞元二年张正甫榜进士。初，学问于江东，家居孝谨，善事继母，奇文异行，闻于京师。舅给事中袁高，当时专重名，甄拔甚多，而牟未尝干谒，竟捷文场。始佐六府五公，八迁至检校虞部。元和五年，拜尚书虞部郎中，转洛阳令、都官郎中，出为泽州刺史。仕终国子司业。牟晚従昭义卢従史，従史浸骄，牟度不可谏，即移疾归，居东都别业。长庆二年卒。昌黎韩先生为之《墓志》云。
群，字丹列，初隐毗陵，称处士。性至孝，定省无少怠。及母卒，哀踊不已，啮一指置棺中，结庐墓次。终丧，苏州刺史韦夏卿荐之，举孝廉，德宗擢为左拾遗。宪宗立，转吏部郎中，出为唐州刺史。节度使于頔奇之，表以自副。武元衡辅政，荐为御史中丞。群引吕温、羊士谔为御史，宰相李吉甫不可。群等怨，遂捃摭吉甫阴事告之。帝面覆多诳，大怒，欲杀群等，吉甫又为力救得解。出为黔南观察使，迁容管经略使，卒官所。家无余财，惟图书万轴耳。
庠，字胄卿，尝应辟三佐大府，调奉先令，迁东都留守判官，拜户部员外郎。贞元中，出为婺、登二州刺史。平生工文甚苦，著述亦多，今并传之。
巩，字友封，状貌瑰伟，少博览，无不通。性宏放，好谈古今，所居多长者车辙。时诸兄已达，巩尚来场屋间，颇抑初志。作《放鱼》诗云："黄金赎得免刀痕，闻道禽鱼亦感恩。好去长江千万里，不须辛苦上龙门。"人知其述怀也。元和二年王源中榜进士。佐缁青幕府，累迁秘书少监，拜御史中丞，仕终武昌观察副使。巩平居与人言不出口，时号为"嗫嚅翁"云。
言史，赵州人也。少尚气节，不举进士。工诗，美丽恢赡，世少其伦。与李贺、孟郊同时为友。冀镇节度使王武俊颇好词艺，言史造之，特加敬异。武俊尝猎，有双鸭起蒲稗间，一矢联之，遂于马上草《射鸭歌》以献。因表荐请官，诏授枣强令，辞疾不就，当时重之。故相国陇西公李夷简为汉南节度，与言史少同游习，因遣以襄阳髹器千事，赂武俊请之。由是为汉南幕宾，日与谈宴，歌诗唱答，大播清才。问言史所欲为，曰："司功掾甚闲，或可承阙。"遂署。虽居官曹，敬待埒诸従事。岁余奏升秩，诏下之日，不恙而终。公初以言史相薄，不俗贵，以惜其寿。至是恸哭之曰："果然，微禄杀吾爱客也！"厚葬于襄城。皮日休称其赋雕金篆玉，牢奇笼怪，百锻为字，千炼成句，真佳作也。有《歌诗》六卷，今传。
商，字子夏，徐州彭城人。擢进士第。贞元中，累官比部员外郎，改虞部员外郎。数年，迁检校兵部郎中。后出为汴州观察判官，辞疾挂印，归旧业。商性好酒，苦家贫。尝对花临月，悠然独酌，亢音长谣，放适自遂。赋诗曰："春草秋风老此身，一飘长醉任家贫。醒来还爱浮萍草，飘寄官河不属人。"乐府歌诗，高雅殊绝。《拟蔡琰胡笳曲》，鲙炙当时。仍工画山水树石，初师吴郡张璪，后自造真。张贬衡州司马，有惆怅之诗。好神仙，炼金骨，后隐义兴胡父渚，结侣幽人，世传冲虚而去，可谓江海冥灭，山林长往者矣。有集十卷，今传，武元衡序之云。
