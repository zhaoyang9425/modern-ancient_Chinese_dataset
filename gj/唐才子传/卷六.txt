居易，字乐天，太原下邽人。弱冠名未振，观光上国，谒顾况。况，吴人，恃才少所推可，因谑之曰："长安百物皆贵，居大不易！"及览诗卷，至"离离原上草，一岁一枯荣，野火烧不尽，春风吹又生，"乃叹曰："有句如此，居天下亦不难。老夫前言戏之尔。"贞元十六年，中书舍人高郢下进士、拔萃皆中，补校书郎。元和元年，作乐府及诗百余篇，规讽时事，流闻禁中，上悦之。召拜翰林学士，历左拾遗。时盗杀宰相，京师汹汹，居易首上疏，请亟捕贼。权臣有嫌其出位，怒，俄有言居易母堕井死，而赋《新井篇》言既浮华，行不可用，贬江州司马。初以勋庸暴露不宜，实无他肠，怫怒奸党，遂失志。亦能顺所遇，托浮屠死生说，忘形骸者。久之，转中书舍人，知制诰。河朔乱，兵出无功，又言事不见听，乞外，除为杭州刺史。文宗立，召迁刑部侍郎。会昌初，致仕，卒。居易累以忠鲠遭摈，乃放纵诗酒。既复用，又皆幼君，仕情顿尔索寞。卜居履道里，与香山僧如满等结净社，疏沼种树，构石楼，凿八节滩，为游赏之乐，茶铛酒杓不相离。尝科头箕踞，谈禅咏古，晏如也。自号"醉吟先生"，作传。酷好佛，亦经月不荤，称"香山居士"。与胡杲、吉皎、郑据、刘真、卢贞、张浑、如满、李文爽燕集，皆高年不仕，日相招致，时人慕之，绘《九老图》。公诗以六义为主，不尚艰难。每成篇，必令其家老妪读之，问解则录。后人评白诗如山东父老课农桑，言言皆实者也。鸡林国行贾售于其国相，率篇百金，伪者即能辨之。与元稹极善胶漆，音韵亦同，天下曰"元、白"。元卒，与刘宾客齐名，曰"刘、白"云。公好神仙，自制飞云履，焚香振足，如拨烟雾，冉冉生云。初来九江，居庐阜峰下，作草堂烧丹，今尚存。有《白氏长庆集》七十五卷，及所撰古今事实为《六帖》，及述作诗格法，欲自除其病，名《白氏金针集》三卷，并行于世。
稹，字微之，河南人。九岁工属文，十五擢明经，书判入等，补校书郎。元和初，对策第一，拜左拾遗。数上书言利害，当路恶之，出为河南尉。后拜监察御史，按狱东川。还次敷水驿，中人仇士良夜至，稹不让邸，仇怒，击稹败面。宰相以稹年少轻威，失宪臣体，贬江陵士曹参军，李绛等论其枉。元和末，召拜膳部员外郎。稹诗变体，往往宫中乐色皆诵之，呼为才子。然缀属虽广，乐府专其警策也。初在江陵，与监军崔潭峻善。长庆中，崔进其歌诗数十百篇，帝大悦，问今安在，曰："为南宫散郎。"擢祠部郎中、知制诰，俄迁中书舍人、翰林承旨，后拜同中书门下平章事。初以瑕衅，举动浮薄，朝野杂笑，未几罢。然素无检，望轻，不为公议所右，除武昌节度使，卒。在越时，辟窦巩。巩工诗，日酬和，故镜湖、秦望之奇益传，时号"兰亭绝唱"。微之与白乐天最密，虽骨肉未至，爱慕之情，可欺金石，千里神交，若合符契，唱和之多，无逾二公者。有《元氏长庆集》一百卷及《小集》十卷，今传。夫松柏饱风霜，而后胜梁栋之任，人必劳饿空乏，而后无充诎之态。誉早必气锐，气锐则志骄，志骄则敛怨。先达者未足喜，晚成者或可贺。况庆吊相望于门闾，不可测哉。人评元诗如李龟年说天宝遗事，貌悴而神不伤。况尤物移人，侈俗迁性，足见其举止斐薄丰茸，仍且不容胜己，至登庸成忝，贻笑于多士，其来尚矣。不矜细行，终累大德。岂不闻言行君子之枢机，荣辱之主耶古人不耻能治而无位，耻有位而不能治也。
绅，字公垂，亳州人。元和元年武翊黄榜进士，与皇甫湜同年。补国子助教。穆宗召为翰林学士，累迁中书舍人。武宗即位，拜中书侍郎平章事。绅为人短小精悍，于诗特有名，号"短李"。与李德裕、元稹同时，称"三俊"。集名《追昔游》，多纪行之作。又《批答》一卷，皆传。初为寿州刺史，有秀才郁浑，年甫弱冠，应百篇科，绅命题试之，未昏而就，警句佳意甚多，亦有集，今传。
溶，字德源，元和四年韦瓘榜第进士，在杨汝士一时。与李端公益少同袍，为尔汝交。初隐江南山中避地。家苦贫，劲气不扰，羁旅四方，登临怀昔，皆古今绝唱。过陇头古天山大阪，泉水呜咽，分流四下，赋诗曰："陇头水，千古不堪闻。生归苏属国，死别李将军。细响风凋草，清哀雁入云。"其警绝大概如此。古诗乐府，可称独步。盖其气力宏赡，博识清度，雅正高古，众才无不备具云。卒飘蓬薄宦，客死三川。有集五卷，今传。
又新，字孔昭，深州人也。初应宏辞第一，又为京兆解头。元和九年礼部侍郎韦贯之下状元及第，时号为"张三头"。应辟为广陵従事，历补阙。为性倾邪，谄事宰相李逢吉，为之鹰犬，名在"八关十六子"之目。逢吉领山南节度，表为司马，坐田伾事贬官。李训专政，又新复见用。后竟坐事谪远州刺史。仕终左司郎中。善为诗，恃才多轥藉。其淫荡之行，卒见于篇。尝曰："我少年擅美名，意不欲仕宦，惟得美妻，平生足矣。"娶杨虔州女，有德无色，殊怏怏。后过淮南，李绅筵上得一歌姬，与之偕老，其狂斐类此。喜嗜茶，恨在陆羽后，自著《煎茶水记》一卷，及诗文等行于世。
尧藩，秀州人。为性简静，眉目如画。工诗文，耽丘壑之趣。尝曰："吾一日不见山水，与俗人谈，便觉胸次尘土堆积，急呼浊醪浇之，聊解秽耳。"元和九年韦贯之放榜，尧藩落第，杨尚书大为称屈料理，因擢进士。数年，为永乐县令。一舸之官，弹琴不下堂，而人不忍欺。雍陶寄诗曰："古县萧条秋景晚，昔时陶令亦如君。头巾漉酒临黄菊，手板支颐向白云。百里岂能容骥足，九霄终自别鸡群。相思不恨书来少，佳句多従阙下闻。"及与沈亚之、马戴为诗友，赠答甚多。后仕终侍御史。尧藩初游韦应物门墙，分契莫逆。及来长沙，尚书李翱席上有舞《柘枝》者，容语凄恻，因感而赋诗以赠曰："姑苏太守青娥女，流落长沙舞《柘枝》。满座绣衣皆不识，可怜红粉泪双垂。"众客惊问之，果韦公爱姬所生女也，相于吁叹。翱即命削丹书，于宾馆中擢士嫁之。今有集一卷传世，皆铿锵蕴藉之作也。
清塞，字南卿，居庐岳为浮屠，客南徐亦久，后来少室、终南间。俗姓周，名贺。工为近体诗，格调清雅，与贾岛、无可齐名。宝历中，姚合守钱塘，因携书投刺以丐品第，合延待甚异。见其《哭僧》诗云："冻须亡夜剃，遗偈病中书。"大爱之，因加以冠巾，使复姓字。时夏腊已高，荣望落落，竟往依名山诸尊宿自终。诗一卷，今存。
无可，长安人，高僧也。工诗，多为五言。初，贾岛弃俗时，同居青龙寺，呼岛为従兄。与马戴、姚合、厉玄多有酬唱，律调谨严，属兴清越，比物以意，谓之"象外句"。如曰："听雨寒更尽，开门落叶深。"又曰："微阳下乔木，远烧入秋山。"凡此等新奇，当时翕然称尚，妙在言用而不失其名耳。今集一卷相传。
孺登，钟陵人，有诗名。元和中为西川従事，与白舍人、刘宾客善，多赠答。亦祗役湘中数年。凡下笔，言语妙天下。如："江流如箭月如弓，行尽三湘数夜中。无奈子规知向蜀，一声声似怨春风。"又《经古墓》云："碑折松枯山火烧，夜台従闭不曾朝。那将逝者比流水，流水东流逢上潮。"类此极多。有集今传。
约，字存博，汧公李勉之子也。元和中，仕为兵部员外郎。与主客员外张谂极相知。每单枕静言，达旦不寐。尝赠韦况曰："我有心中事，不向韦郎说。秋夜洛阳城，明月照张八。"性清洁寡欲，一生不近粉黛，博古探奇。初，汧公海内名臣，多蓄古今玩器，约愈好之，所居轩屏公案，必置古铜怪石，法书名画，皆历代所宝。坐间悉雅士，清谈终日，弹琴煮茗，心略不及尘事也。尝使江南，于海门山得双峰石及绿石琴荐，并为好事者传閟。然亦寓意，未尝戛然寡情，豪夺吝与。复嗜茶，与陆羽、张又新论水品特详。曾授客煎茶法，曰："茶须缓火炙，活火煎，当使汤无妄沸。始则鱼目散布，微微有声；中则四畔泉涌，累累然；终则腾波鼓浪，水气全消。此老汤之法，固须活水，香味俱真矣。"时知音者赏之。有诗集。后弃官终隐。又著《东杓引谱》一卷，今传。
亚之，字下贤，吴兴人。初至长安，与李贺结交。举进士不第，为歌以送归。元和十年侍郎崔群下进士。泾原李汇辟为掌书记。为秘书省正字。长庆中，补栎阳令。四年，迁福建团练副使，事徐晦。后累迁殿中丞御史内供奉。大和三年，柏耆宣慰德州，取为判官。耆罢，亚之贬南康尉，后终郢州掾。亚之以文辞得名，然狂躁贪冒，辅耆为恶，颇凭陵晚达，故及于谪。尝游韩吏部门。杜牧、李商隐俱有拟沈下贤诗，盖甚为当时名辈器重云。有集九卷，传世。
凝，睦州人。元和间有诗名。方干师事之。与施肩吾同里闬。日亲声调，无进取之意，交眷悉激勉，始游长安，不忍自衒鬻，竟不成名。将归，以诗辞韩吏部云："一生所遇惟元白，天下无人重布衣。欲别朱门泪先尽，白头游子白身归。"知者怜之。遂归旧隐，潜心诗酒。人间荣耀，徐山人不复贮齿颊中也。老病且贫，意泊无恼，优悠自终。集一卷，今传。余昔经桐庐古邑，山水苍翠，严先生钓石，居然无恙。忽自星沉，千载寥邈，后之学者，往往继踵芳尘，文华伟杰，义逼云天，产秀毓奇，此时为冠。至今有长吟高蹈之风，古碑石刻题名等，相传不废。揽辔徬徨，不忍去之。胜地以一人兴，先贤为来者重，固当相勉而无倦也。
夷直，字礼卿，吴人。元和十年礼部侍郎崔群下进士，仕为中书舍人。武宗立，以罪贬驩州司户。宣宗初，为江、华二州刺史。终尚书左司员外郎、散骑常侍。工诗，有盛名。集一卷，今传于世。
涛，字洪度，成都乐妓也。性辨惠，调翰墨。居浣花里，种菖蒲满门。傍即东北走长安道也。往来车马留连。元和中，元微之使蜀，密意求访，府公严司空知之，遣涛往侍。微之登翰林，以诗寄之曰："锦江滑腻峨嵋秀，幻出文君与薛涛。言语巧偷鹦鹉舌，文章分得凤凰毛。纷纷词客皆停笔，个个公侯欲梦刀。别后相思隔烟水，菖蒲花发五云高。"及武元衡入相，奏授校书郎。蜀人呼妓为校书，自涛始也。后胡曾赠诗曰："万里桥边女校书，枇杷树下闭门居。扫眉才子知多少，管领春风总不知。"涛工为小诗，惜成都笺幅大，遂皆制狭之，不以为便，名曰："薛涛笺"。且机警闲捷，座间谈笑风生。高骈镇蜀门日，命之佐酒，改一字惬音令，且得形象，曰："口似没梁斗。"答曰："川似三条椽。"公曰："奈一条曲何"曰："相公为西川节度，尚用一破斗，况穷酒佐杂一曲椽，何足怪哉！"其敏捷类此特多，座客赏叹。其所作诗，稍欺良匠，词意不苟，情尽笔墨，翰苑崇高，辄能攀附，殊不意裙裾之下出此异物，岂得匪其人而弃其学哉。大和中，卒。有《锦江集》五卷，今传，中多名公赠答云。
合，陕州人，宰相崇之曾孙也。以诗闻。元和十一年，李逢吉知贡举，有夙好，因拔泥涂，郑解榜及第。历武功主簿，富平、万年尉。宝应中，除监察御史，迁户部员外郎，出为金、杭二州刺史。后召人，拜刑户二部郎中、谏议大夫、给事中。开成间，李商隐尉弘农，以活囚忤观察使孙简，将罢去，会合来代简，一见大喜，以风雅之契，即谕使还官，人雅服其义。后仕终秘书监。与贾岛同时，号"姚、贾"，自成一法。岛难吟，有清冽之风；合易作，皆平澹之气。兴趣俱到，格调少殊。所谓方拙之奥，至巧存焉。盖多历下邑，官况萧条，山县荒凉，风景凋弊之间，最工模写也。性嗜酒爱花，颓然自放，人事生理，略不介意，有达人之大观。所为诗十卷，及选集王维、祖咏等一十八人诗为《极玄集》一卷，《序》称维等皆诗家射雕手也。又摭古人诗联，叙其措意，各有体要，撰《诗例》一卷，今并传焉。
廓，宰相程之子也。少有志勋业，揽辔慨然，而未肯屑就，遂困场屋中。作《下第》诗曰："榜前潜制泪，众里独嫌身。气味如中酒，情怀似别人。"时流皆称赏，且怜之，因共推挽。元和十三年独孤樟榜进士，调司经局正字，出为鄠县令。累历显官，仕终武宁节度使，政有奇绩。工诗，极绮致。与贾岛相友善。集今传世。
孝标，字道正，钱塘人。李绅镇淮东时，春雪，孝标参座席，有诗名，绅命札请赋，唯然，索笔一挥云："六出花飞处处飘，粘窗拂砌上寒条。朱门到晚难盈尺，尽是三军喜气消。"李大称赏，荐于主文。元和十四年礼部侍郎庾承宣下进士及第，授校书郎。于长安将归家庆，先寄友人曰："及第全胜十政官，金汤镀了出长安。马头渐入扬州郭，为报时人洗眼看。"绅适见，亟以一绝箴之曰："假金方用真金镀，若是真金不镀金。十载长安方一第，何须空腹用高心。"孝标惭谢。伤其气宇窘急，终不大用。大和中，尝为山南道従事，试大理评事。仕终秘书正字。有集一卷，传世。
肩吾，字希圣，睦州人。元和十五年卢储榜进士第后，谢礼部陈侍郎云："九重城里无亲识，八百人中独姓施。"不待除授，即东归，张籍群公吟饯。人皆知有仙风道骨，宁恋人间升斗耶而少存箕、颍之情，拍浮诗酒，搴擘烟霞。初读书五行俱下，至是授真诠于仙长，遂知逆顺颠倒之法，与上中下精气神三田反复之义。以洪州西山，十二真君羽化之地，慕其真风，高蹈于此。题诗曰："重重道气结成神，玉阙金堂逐日新。若数西山得道者，兼余即是十三人。"早尝赋《闲居遣兴诗》一百韵，颇述初心，大行于世。著《辨疑论》一卷，《西山传道》、《会真》等记各一卷。述气住则神住，神住则形住，为《三住铭》一卷，及所为诗十卷，自为之序，今传。
不约，字还朴，长庆三年郑冠榜进士。大和中，以平判入等调官。有诗传世。
湘，字清夫，愈之侄孙也。长庆三年礼部侍郎王起下进士。落魄不羁，见趣高远，尤耽苦吟。公勉以经学，曰："湘所学，公不知耶"因赋诗以述志云："青山云水窟，此地是吾家。后夜流琼液，凌晨咀绛霞。琴弹碧玉调，炉炼白朱沙。宝鼎存金虎，元田养白鸦。一瓢藏世界，三尺斩妖邪。解造逡巡酒，能开顷刻花。有人能学我，同去看仙葩。"公笑曰："子能夺造化乎"湘曰："此事甚易。"公为开樽，湘聚土，以盆覆之，噀水，良久，开碧花二朵，花片上有诗一联云："云横秦岭家何在，雪拥蓝关马不前。"公甚异怪，未喻其意。曰："他日验之。"告违去。未几，公以谏佛骨事谪潮州刺史。一日，途中见有人冒风雪従林间来，视乃湘也，再拜马前曰："公忆花上之句乎"因询其地，即蓝关，嗟叹久之，解鞍酒垆命酌，足成诗曰："一封朝奏九重天，夕贬潮阳路八千。本为圣朝除弊事，岂期衰朽送残年。云横秦岭家何在，雪拥蓝关马不前。知汝远来应有意，好收吾骨瘴江边。"又赠诗曰："人才为世古来多，如子雄文孰可过。好待功名成就日，却抽身去上烟萝。"湘笑而不答，献诗别公曰："举世都为名利醉，惟吾来向道中醒。他时定是飞升去，冲破秋空一点青。"遂别，竟不知所终。
琮，字成封，长庆四年李群榜进士及第。大中中，仕至湖南观察使。有诗名，多清新之制，锦不如也。《浐水送别》云："绿暗红稀出凤城，暮云楼阁古今情。行人莫听宫前水，流尽年光是此声。"《骆谷晚望》云："秦川如画渭如丝，去国还家一望时。公子王孙莫来好，岭花多是断肠枝。"如此等皆喧满人口，余极多，皆称是。集一卷，今传。
楚老，长庆四年中书舍人李宗闵下进士，仕终国子祭酒。工诗，气既淳雄，语亦豪健。众作古乐府居多。《祖龙行》曰："黑云兵气射天裂，壮士朝眠梦冤结。祖龙一夜死沙丘，胡亥空随鲍鱼辙。腐肉偷生二千里，伪书先赐扶苏死。墓接骊山土未干，瑞光已向芒砀起。陈胜城中鼓三下，秦家天地如崩瓦。龙蛇撩乱入咸阳，少帝空随汉家马。"杰制颇多，俱当刮目。今并传。
祜，字承吉，南阳人，来寓姑苏。乐高尚，称处士。骚情雅思，凡知己者悉当时英杰。然不业程文。元和、长庆间，深为令狐文公器许，镇天平日，自草表荐，以诗三百首献于朝，辞略曰："凡制五言，苞含六义，近多放诞，靡有宗师。祜久在江湖，早工篇什，研几甚苦，搜象颇深，辈流所推，风格罕及。谨令缮录，诣光顺门进献，望宣付中书门下。"祜至京师，属元稹号有城府，偃仰内庭，上因召问祜之词藻上下，稹曰："张祜雕虫小巧，壮夫不为，若奖激大过，恐变陛下风教。"上颔之。由是寂寞而归，为诗自悼云："贺知章口徒劳说，孟浩然身更不疑。"遂客淮南。杜牧时为度支使，极相善待，有赠云："何人得似张公子，千首诗轻万户侯。"祜苦吟，妻孥每唤之皆不应，曰："吾方口吻生花，岂恤汝辈乎"性爱山水，多游名寺，如杭之灵隐、天竺，苏之灵岩、楞伽，常之惠山、善权，润之甘露、招隐，往往题咏绝唱。同时崔涯亦工诗，与祜齐名，颇自放行乐，或乖兴北里，每题诗倡肆，誉之则声价顿增，毁之则车马扫迹。涯尚义，有《侠士》诗云："太行岭上三尺雪，崖涯袖中三尺铁。一朝若遇有心人，出门便与妻儿别。"尝共谒淮南李相，祜称"钓鳌客"，李怪之曰："钓鳌以何为竿"曰："以虹。""以何为钩"曰："新月。""以何为饵"曰："以'短李'相也。"绅壮之，厚赠而去。晚与白乐天日相聚宴谑，乐天讥以"足下新作《忆柘枝》云'鸳鸯钿带抛何处，孔雀罗衫付阿谁'乃一问头耳。"祜曰："鄙薄之诮是也。明公《长恨歌》曰：'上穷碧落下黄泉，两处茫茫都不见。'又非目莲寻母耶"一座大笑。初过广陵曰："十里长街市井连，月明桥上看神仙。人生只合扬州死，禅智山光好墓田。"大中中，果卒于丹阳隐居，人以为谶云。诗一卷，今传。卫蘧伯玉耻独为君子，令狐公其庶几，元稹则不然矣。十誉不足，一毁有余，其事业浅深，于此可以观人也。尔所不知，人其舍诸稹谓祜雕虫琐琐，而稹所为，有不若是耶忌贤嫉能，迎户而噬，略己而过人者，穿窬之行也。祜能以处士自终其身，声华不借钟鼎，而高视当代，至今称之。不遇者天也，不泯者亦天也，岂若彼取容阿附，遗臭之不已者哉。
得仁，公主之子也。长庆间以诗名。五言清莹，独步文场。自开成后至大中三朝，昆弟以贵戚皆擢显仕，得仁独苦工文。尝立志，必不获科第，不愿儋人之爵也。出入举场二十年，竟无所成，投迹幽隐，未尝耿耿。有寄所知诗云："外族帝王是，中朝亲故稀。翻令浮议者，不许九霄蜚。"忧而不困，怨而不怒，哀而不伤，铿锵金玉，难合同流，而不厌于磨淬，端能确守格律，揣治声病，甘心穷苦，不汲汲于富贵。王孙公子中，千载求一人不可得也。及卒，僧栖白吊之曰："思苦为诗身到此，冰魂雪魄已难招。直教桂子落坟上，生得一枝冤始销。"有诗一卷行于世。
庆余，字可久，以字行，闽中人。宝历二年裴俅榜进士及第，授秘省校书。得张水部诗旨，气平意绝，社中哲匠也。有名当时。集一卷。今传。
牧，字牧之，京兆人也。善属文。大和二年韦筹榜进士，与厉玄同年。初未第，来东都，时主司侍郎为崔郾，太学博士吴武陵策蹇进谒曰："侍郎以峻德伟望，为明君选才，仆敢不薄施尘露。向偶见文士十数辈，扬眉抵掌，共读一卷文书，览之，乃进士杜牧《阿房宫赋》。其人，王佐才也。"因出卷，搢笏朗诵之。郾大加赏。曰："请公与状头！"郾曰："已得人矣。"曰："不得，即请第五人。更否，则请以赋见还！"辞容激厉。郾曰："诸生多言牧疏旷，不拘细行，然敬依所教，不敢易也。"后又举贤良方正科。沈传师表为江西团练府巡官。又为牛僧孺淮南节度府掌书记。拜侍御史，累迁左补阙，历黄、池、睦三州刺史，以考功郎中知制诰，迁中书舍人。牧刚直有奇节，不为龊龊小谨，敢论列大事，指陈利病尤切。兵法戎机，平昔尽意。尝以従兄悰更历将相，而已困踬不振，怏怏难平。卒年五十，临死自写墓志，多焚所为文章。诗情毫迈，语率惊人。识者以拟杜甫，故称"大杜""小杜"以别之。后人评牧诗，如铜丸走坂，骏马注坡，谓圆快奋急也。牧美容姿，好歌舞，风情颇张，不能自遏。时淮南称繁盛，不减京华，且多名妓绝色，牧恣心赏，牛相收街吏报杜书记平安帖子至盈箧。后以御史分司洛阳，时李司徒闲居，家妓为当时第一，宴朝士，以牧风宪，不敢邀。牧因遣讽李使召己，既至，曰："闻有紫云者，妙歌舞，孰是"即赠诗曰："华堂今日绮筵开，谁唤分司御史来。忽发狂言惊四座，两行红袖一时回。"意气闲逸，傍若无人，座客莫不称异。大和末，往湖州，目成一女子，方十余岁，约以十年后吾来典郡，当纳之，结以金币。洎周墀入相，牧上笺乞守湖州，比至，已十四年，前女子従人，两抱雏矣。赋诗曰："自恨寻芳去较迟，不须惆怅怨芳时。如今风摆花狼藉，绿叶成阴子满枝。"此其大概一二。凡所牵系，情见于辞。别业樊川。有《樊川集》二十卷，及注《孙子》，并传。同时有严恽，字子重，工诗，与牧友善，以《问春》诗得名。昔闻有集，今无之矣。
