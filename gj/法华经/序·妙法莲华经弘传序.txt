《妙法莲华经》者，统诸佛降灵之本致也。蕴结大夏，出彼千龄。东传震旦，三百余载。西晋惠帝永康年中，长安青门敦煌菩萨竺法护者，初翻此经，名《正法华》。东晋安帝隆安年中，后秦弘始，龟兹沙门鸠摩罗什，次翻此经，名《妙法莲华》。隋氏仁寿，大兴善寺北天竺沙门阇那、笈多，后所翻者，同名《妙法》。三经重沓，文旨互陈。时所宗尚，皆弘秦本。自余支品、别偈，不无其流。具如序历，故所非述。
夫以灵岳降灵，非大圣无由开化；适化所及，非昔缘无以导心。所以仙苑告成，机分小大之别；金河顾命，道殊半满之科。岂非教被乘时，无足核其高会！是知五千退席，为进增慢之俦；五百授记，俱崇密化之迹。所以放光现瑞，开发请之教源；出定扬德，畅佛慧之宏略。朽宅通入大之文轨，化城引昔缘之不坠。系珠明理性之常在，凿井显示悟之多方。词义宛然，喻陈惟远。自非大哀旷济，拔滞溺之沉流；一极悲心，拯昏迷之失性。自汉至唐六百余载，总历群籍四千余轴，受持盛者，无出此经。将非机教相扣，并智胜之遗尘；闻而深敬，俱威王之余绩。辄于经首，序而综之。庶得早净六根，仰慈尊之嘉会；速成四德，趣乐土之玄猷。弘赞莫穷，永贻诸后云尔。
