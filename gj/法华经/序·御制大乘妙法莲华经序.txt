昔如来于耆阇崛山中，与大阿罗汉阿若憍陈如、摩诃迦叶无量等众，演说大乘真经，名《无量义》。是时，天雨宝华，布濩充满，慧光现瑞，洞烛幽显，普佛世界六种震动。一切人天得未曾有，咸皆欢喜赞叹。以为是经，乃诸佛如来秘密之藏，神妙叵测，广大难名，所以拔滞溺之沉流，拯昏迷之失性，功德弘远，莫可涯涘。
溯求其源，肇彼竺干流于震旦，爰自西晋沙门竺法护者初加翻译，名曰《正法华》。暨东晋龟兹三藏法师鸠摩罗什重翻，名曰《妙法莲华》。至隋天竺沙门阇那、笈多所翻者，亦名《妙法》。虽三经文理重沓互陈，而惟三藏法师独得其旨。第历世既远，不无讹谬，匪资刊正，渐致多疑，用是特加旧校，仍命镂梓，以广其传。
呜呼！如来愍诸众生，有种种性、种种欲、种种行、种种忆想分别，历劫缠绕无有出期，乃为此大事因缘现世，敷畅妙旨，作殊胜方便，俾皆得度脱超登正觉。此诚济海之津梁，而烛幽之慧炬也。善男子、善女人，一切众生，能秉心至诚，持诵佩服，顶礼供养，即离一切苦恼，除一切业障，解一切生死之厄。不啻如饥之得食，如渴之得饮，如寒之得火，如热之得凉，如贫之得宝，如病之得医，如子之得母，如渡之得舟。其为快适欣慰，有不可言。
噫！道非经无以寓，法非经无以传。缘经以求法，缘法以悟道，方识是经之旨，清净微妙第一希有。遵之者则身臻康泰，诸种善根圆满具足，如莲华出水不染淤泥，即得五蕴皆空、六根清净，遄跻上善，以成于正觉者不难矣。苟或沉迷胶固，甘心堕落，绝灭善根，则身罹苦趣，轮回于生死之域者，其有纪极哉！虽然善恶两途，由人所趋，为善获吉，为恶获凶，幽明果报，不爽锱铢。观于是经者，尚戒之哉！尚勉之哉！
永乐十八年四月十七日
