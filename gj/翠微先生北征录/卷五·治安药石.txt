◎陷骑
臣闻吴人善舟，晋人善骑，吴人非不善于骑也；番长于马，汉长于弩，诸番非不善于弩也。吴人生于圮泽之乡，故舟楫之事不待于教习而自能；彼诸番生于驰逐之地，故骑射之巧不待于指使而自精。是岂得之见闻，求之阅习，如汉晋之士邪？盖人力之所充，不如天性之自巧。出于勉强学习之所致者，其与夫与生俱生者，过人远矣。况今日之事，地不可同，技非其敌。前代名将固尝讨论番汉短长，以求致其所能矣。彼以骑制骑，犹不足以取胜。况今日三司、五驻之马，皆可数计；而虏人一雕所指，动辄数万。
固不胜其可忧矣。奈何尚敢言于进取哉？吁！燕冀之游鬣，非淮汉之驺驹；秦晋之骑士，非江浙之刍牧。马产于西夏，而军招于江淮之间，固已物性之不相谙。刍秣于营槛者有年，于兹而驰驱千里，脊破骨穿，乃藉水草于荒山之芦苇，是又风土之不相得。此其相去有若天壤。今日诸将讵可不急料其长技乎？议者谓御骑者无出于车，陷骑者无出于弩。臣尝献轻车之制于后矣。然车徒能制骑于锋交刃接之时，锋之未交、刃之未接，何以使骑之不可逞？弩徒能制骑于三百步之外，而三百步之内何以使骑之不可逃？故江湖陷骑之法，必欲运机缄于冲突之时，使其雷轰雹击之锋皆有所不及施；设器具于驰骋之际，使其风回雾转之巧皆有所不及逞。彼方恃其一骑当八卒，吾必使其八骑不足以当吾之一卒；彼方恃其一骑射足以敌吾之十戈矛，吾必使其十骑射不足以敌吾之一戈矛。番马之骏反不如吾步卒之能驰，骑射之精反不如吾戈戟之易中。是谓反主为客，易短成长。正前辈伏弩于林可败其骑，而骑果败；断木于道可得其马，而马果得。皆此类也。
然陷骑之法，江湖传袭不止一端。大率不过虏骑众多，不容斗敌，伺其所行之道，制为陷骑之具，勿令贼知。然后示之以弱，以诱其必来；啖之以利，以致其必至。使其堕我之圈圜而不自知，入我之陷阱而不可脱。其法有六。一曰伏枪。谓用火炼竹枪斜埋成列，却于枪头所到处掘地成窟，长一尺五寸、阔半之，用竹一尺八寸埋在内。次以竹圈挽枪著地，覆以草茨，不令知见。复用挽枪竹圈从窟内系提头索，别曳于枪头所指处一丈许。遇贼马踢动，提头索曳去挽枪竹圈，则枪头向敌，起地三尺，贼马无不中伤。二曰绊索。用麻索各长五丈已下，两头及中间各长一丈，用木桩系索，钉之于地。用青竹竿五条撑索腰，控低著地，扣以机结木钩，如猎之制。遇马足触动机结，则撑索竹去地三尺，贼马无不被绊。三曰马拖。谓用竹削成筋火，其长数倍于筋，其锥甚锐，用以簪地；其尾则用热汤煮过，令槌碎和麻，各以成索；索尾又安扣头，扣转于竹片之上；仍将枪杆曳索于竹片之首。遇马被套而走，则索尾之枪自卓其腿腹。四曰马筒。用掘地成阱，深一尺、阔三寸，内置攒锥。遇马足被陷，则攒锥自刺其蹄踵。五曰青阱。谓于麻麦草芥之地掘而成阱，不拘广狭，上以芦席、箬盘、竹席之属覆之，而掩以麻麦草芥，随其物之类色，使敌马不觉足陷。六曰白阱。谓以尘沙、土石之地掘而成阱，不拘广狭，上以芦席、竹{列}之属覆之，而掩以尘土、沙石，随其地之颜色，使敌马不觉足陷。已上六法，皆于道路预先修设，以待其来。然器用之设，非瞬息可成；制作之艰，非顷刻可办。乃若仓卒相逢，不期而遇，前不得以婴其锋，后不得以避其锐。当是之时，不费寸土尺木，而贼马自抵于损伤；不劳匹马只轮，而贼骑自至于颠覆。
其法亦六：一曰刺球，四方有锋，中间有蒂，以铁为之；二曰蒺藜，砺之以锋，萃之以毒，以铁为之；三曰茅针，其形如针而稍大，以铁为之；四曰鹅项，其形两曲而上下皆锐，以铁为之；五曰菱角，以铁为菱角；六曰皂角，以铁为皂角。已上六法，皆预先打造，遇欲用则令筌插、撒掷在地。然平原旷野，我知而敌不知，乃可施巧。道狭路隘，敌险而我亦险，将何以为两难见巧之策？莫若因地设险，使敌骑之来可入而不可出，吾军之利可见而不可夺。其法有八。一曰踢圈。以竹为圈，插于马道，以索续于竹圈之上，用套马足。二曰截径。用竹弩一张、竹檐七片、菠菱一只，以马尾、头发之属曳之马道。马头触之，则箭发马倒。三曰伐木。马行于林樾之中，令伐木横道，则马不可过。仍止令半折，不得伐断，恐为敌人下马拖曳离路。
四曰结草。谓马行于草野之中，其正路故令断绝砖石，堆塞柴茨，却于四围用草结缚其稍，令阑绊过路。马急走则被绊，众队皆倒。五曰种冰。谓道路险峻，或高坡峻岸，或斜城陡岗，当令迎风灌水，水结成冰，则滑溜不可过。六曰裂石。谓马道窄狭，两旁皆土木，当令抄掘塞路。七曰断桥。谓马经过桥梁必毁拆，令不得度。八曰琅琊版。谓用版钉琅琊钉于上，行则载于粮车之上，用则埋于沙砾之地。巳上八法，皆能陷贼骑于道狭险要，且扼贼于险。此固可用。贼知险而不入，将安用之？在我则有诱骑之术，使贼马见此踊跃而前，奔腾而至，自抵死亡，自投陷阱，而不容止遏。其法有四。一曰刍诱。谓敌马行远，久阙草刍，故下置陷阱、枪刺，而上覆刍秣，使马见之，自投死地。二曰饵诱。谓贼马饥饿日久，故下置陷阱、枪刺，而上覆菽粟豆料，使马见之，自投死地。三曰献青。谓贼马入境，久不牧放，有草茨青苍之地，设陷阱、枪刺，使贼马望见草色，而不顾险陷。四曰献白。谓贼马入境，久不汲饮，即于陂池、溪涧之地，设陷阱、锥刺，使贼马望见水色，而不顾险陷。已上四法，皆令贼马自越水火而前。凡二十四法，皆陷骑紧口。其他如水药之秘、风沙之变，虽曰奥妙，然杂以浮诞，姑置勿论。诚能明此，复类推而意该之，吾将反虑虏骑之不多至耳，何虑其长技之不制哉！
今日国家西南之程驿既断续而不登，淮、汉之驹养且收买之无术，三司、江上之刍牧复不闻于增益，而陷骑之策，诸将未闻有知其一二者。臣故摭其大略而僭言之。若夫江湖琐细之论，臣不复为陛下献。是谓陷骑。
