建文皇帝从神乐观登舟，龙潜而去，唐赛儿正兴义师南下勤王，而燕王已自登基，乃是同一日之事，作者一枝笔并写不得三处，而今鲍师回来，说及杀戮忠臣，妻女发下教坊，少不得要叙个原委出来。当燕王初入金川门时，部下有上将百员，雄兵十万，正所谓喑哑而山岳崩颓，咤叱则风雷涣散。乃有一官员，须发倒竖，拦住马首，厉声大骂曰：“汝这反贼，敢大胆犯阙耶？”奋拳前击，几乎把燕王摔下马来。众军士刀斧齐上，头已落地。但见腔子内一道白气冲天，并无点血，一个没头的死尸，挺立在前。燕王大惊，讯是何官，有认识者对曰：“铁面御史连楹。”燕王引马避之而进。就有一位俯伏道左，三呼万岁的，是兵部尚书菇常，第二人是吏部侍郎蹇义。其余共有百员，当世知名，正史所载者，是：
户部尚书王纯　工部尚书郑赐　户部侍郎夏原吉　礼部侍郎黄福　兵部侍郎刘俊
刑部侍郎刘季箎　工部侍郎古朴　翰林学士董伦　侍讲王景　修撰李贯
修撰胡靖　编修杨荣　编修杨溥　编修吴溥　吏科都给事胡濙
兵科都给事金幼孜　吏部郎中方宾　礼部仪制司郎中宋礼　御史尹昌隆　吴府审理杨士奇
待诏解缙　桐城令胡俨
时正大内火势冲天，燕王问：“是谁放的火？”以上迎降诸臣，咸奏是建文烧宫自焚，遂拥护燕王，径诣奉天殿登基即位。先下令清宫三日，杀戮妃嫔阉寺人等几尽，然后视朝，命廷臣公举素有品望、为士民信服者，草登基诏书布告天下。群臣正因文渊阁博士方孝孺独自一个，斩衰麻衣，号于阙下，憾其所为，就共荐于燕王。早有卫士伍云擒缚至陛。燕王亟命解释，降榻慰之曰：“朕法周公以辅成王，先生毋自苦。”孝孺张目叱曰：“成王安在？”王曰：“伊自焚死，非朕之故。”曰：“曷不立成王之子？”燕王又从容谢之曰：“国赖长君，且系朕之家事，先生可以勿与。”令左右给笔札，请方先生草诏。
孝孺大书“燕贼反”三字，掷笔于地，且哭且骂。燕王大怒曰：“汝不念及九族乎？”孝孺厉声曰：“便是十族，你也逃得‘燕贼反’的三个字！”以手指着燕王，声愈烈而骂愈毒。燕王反笑曰：“看你能骂否！”令卫士以利刃刔公之口脗，直至两耳根尽处，立拿公之家属。而妻郑氏夫人与二女，皆先缢死。
遂夷公之九族既尽，又屠公之门生朋友廖镛、林嘉猷等，凑成十族，计八百七十有三人。然后磔裂孝孺，并燔其祖宗坟墓。
公之弟孝友临刑，见公含泪一顾，乃口占一诗云：
阿兄何必泪潸潸？取义成仁在此间。
华表柱头千载后，忠魂依旧到家山。
却说这个登基诏书，凡属在廷诸臣，皆系进士出身，原是人人做得来的。燕王只因自己反叛，僭号登基，所以要求一位端方有望的名臣，借重他的笔墨，以掩天下人之耳目。素闻得大理卿胡闰文章品节与方孝孺相埒，询之群臣，又奏“彼亦倔强，须以天威临之。”燕王笑曰：“焉得有第二个方孝孺不怕夷十族的？”即遣中使召闰至陛。公身衣衰经，哭声震天，大骂曰：“我岂从反贼草诏耶！”燕王恚甚，命武士以金瓜击落其齿。
齿尽击去，骂犹不绝。乃乱捶杀之，以灰蠡水浸脱其皮，剥下来揎之以草，仍旧缝作人形，悬于武功坊示众。抄提全家及亲党二百十有七人，尽行屠戮。唯公一幼子传福，将死系狱。夫人王氏临刑，有周岁女孩自怀中堕地，为刽子手提去，没入功臣之家。
于是燕王又命群臣公举一人草诏，且下令曰：“凡恃有才望不属草者，方、胡为榜样。”群臣奏曰：“监察御史高翔名重海内，可以属草。”燕王姑令召之。有顷，翔亦丧服至，背立，厉声大骂曰：“我腕可断，我首可碎，反贼之诏不可草！”燕王大怒，即拔剑挥为两段。夷公之宗族，又发公之祖先丘墓，杂犬马骨烧之，扬其灰于圂厕。不得已，乃命翰林院修撰胡靖草诏。初，靖与编修王艮比邻而居，曾约同殉国难。艮方服毒时，闻靖呼其仆曰：“外已大乱，尔等可看猪，毋使逸出。”仆人皆不应，乃白呼猪与之食。艮叹曰：“一猪不舍，宁舍命乎？”
于是人称曰“呼猪状元”，以所草之诏，亦称为“呼猪状元之诏”。而诏书内称述天命，褒扬圣德，十分阿谀。燕王大喜，即遣官分颁各剩有佥都御史司中、刑部尚书暴昭闻知，不约而同，赴阙痛骂，武士执之以献。司公咬碎钢牙，指着燕王骂曰：“汝乃大明之反贼，焉敢称为诏书！这帝位是汝篡的么？”燕王喝令卫士将公牙齿箝尽，又以铁帚刷扫肤肉；糜烂至断筋露骨而死。
暴公大呼曰：“我为高皇帝之臣，汝为高皇帝之贼！我今日与司中同死，去见高皇！”以手指两班文武曰：“不与这等狗彘不食之徒同生也！”燕王又羞又忿，怒目如炬，喝令以尖刀刺入口中，剜公之喉，又崿公之手足。而公毒骂益甚，复断其腹，细锉死尸。二公并夷三族。又有监察御史五人，齐约诣阙，放声痛哭，大骂“燕王反贼”。一巨公名敬，剐死赤族；一董公名镛，腰斩，女发教坊，屠及姻党二百三十余人；一谢公名矟，死于拷掠，妻韩夫人与四女皆发教坊，一幼子名小咬住，下锦衣卫狱；一甘公名霖，一丁公名志，均弃市。
又礼部尚书陈迪，工部尚书侯泰，皆奉命督理军储在外，俄闻京都失守，燕王颁下登基诏书，二公地方各别，恰好先后至京，访问帝之所在，为羽林军执见。燕王叱迪公曰：“汝曾劾朕者耶？今天命在予，更有何说？”公骂曰：“太祖高皇帝即天也，汝乃逆天之贼。我曾受高皇顾命，特来讨贼！”侯泰亦同声辱骂。忽午门卫士执数人至前曰：“是二人之子弟，在外号哭。”燕王冷笑曰：“我有法处汝！”令割迪公之子凤山耳鼻，纳入公口曰：“好吃否？”公曰：“忠臣孝子之肉，有何不好！”唾而大骂。燕王即令武士拽公至阙下，与四子同磔，夷及三族。侯公子弟并斩，抄灭全家，妻曾夫人发下教坊。陈迪公死后，衣带中有诗云：
三受天皇顾命新，山河带砺此丝纶。
千秋公论明于日，照彻区区不二心。
燕王又闻礼部侍郎黄观征兵江上，而其家属住在京邸，遂先收公之妻翁夫人与二女，发配象奴。公之夫人多智慧，即脱钗钏，佯哄象奴去质酒肴，便携其二女与婢妾辈共赴淮清桥水中而死。又发缇骑去拿黄侍郎时，而公已先一日具朝服东向再拜，自投于罗刹矶下矣。缇骑只得公蛛丝棕帽以献，燕王命束草象公之形，戴之棕帽，细细锉碎，以当凌迟，并籍其家，连及姻党百余人，谪配边戍。时有逢迎小人，密告建文尚在，户部侍郎卓敬、副都御史茅大方等潜谋复位。燕王立发宫校锁拿解京，亲自勘问，叱卓公曰：“尔当日密奏建文，要徙朕于南昌，今朕受天之命，得膺大宝，尔尚敢为逆么？速供出同谋诸人来！”敬与大方厉声齐应曰：“乱臣贼子，人人得而诛之，普天皆同心也。”燕王令下法司，道衍从旁怂慂曰：“速杀之，毋庸再鞫。”即将二公骈斩于市。大方三子同时受戮，妻张夫人发教坊司，两孙添生、归生尚在童稚，皆囚于狱。卓公以为首论，夷三族。又连及户部侍郎卢迥、给事中陈继之，皆责问不屈，含笑受刃而死。茅公于燕师南下时，曾有诗遗于淮南守将梅殷，当时争诵之，今寻于此：
幽燕消息近如何？闻道将军志不磨。
纵有火龙翻地轴，莫教铁骑过天河。
关中事业萧丞相，塞上功勋马伏波。
老我不才无补报，西风一度一悲歌。
副都御史练子宁变易微服，追寻乘舆，路由临安，为指挥刘杰擒献阙下。子宁见燕王，睁目裂眦，恶声辱骂。燕王令断其舌，子宁手探舌血，大书于地曰：“反臣逆子。”燕王忿极而颤，立命寸磔，屠公之九族，又九族亲家之亲，被抄没谪戍死者，不啻千余人。
又佥都御史周璇，与礼科给事戴德彝，以扈从不及，追访行在，为兵校盘获，械至京师。燕王素识璇，冷笑而叱曰：“汝曾为燕山卫经历，奏朕谋反，今日不怕碎尸万段么？”公亦冷笑而对曰：“汝前日谋反未行，就是我一人敢言，今者谋反已成，天下后世，也没有一人不骂你反贼的。”燕王咬牙切齿，喝令乱棒打死。搜拿家属宗党，时先已远遁，公妻王夫人又早吞金自毙，止获一小奚奴，名曰蛮儿，实公之少子也。蛮儿自幼聪颖而且有膂力。谬称鬻身于周氏，因系于狱。德彝临刑曰：“我生不能讨贼，死有余憾！”公已无妻氏，只有寡嫂项夫人家居，料必有赤族之祸，乃藏德彝二子于山中，令家人尽行逃匿，并烧族谱，独自留家。及校尉至，一无所得，械项氏入都，受尽烙略惨毒之刑，至于遍体焦烂，竟无一言而死。
监察御史魏冕，与大理寺丞邹瑾，在建文时，憾徐增寿与燕潜通密信，倡率廷臣共殴于朝，又力请于帝诛之。及燕兵入金川，二公皆自杀。至是拿问家属，尽灭其族，死者九百余人。
同邑御史邹朴，与二公善，亦不食死。
时兵部尚书齐泰、同监察御史林英，征兵于广德州，冀图兴复，而太常卿黄子澄走至吴门，欲潜往日本国借兵，均被捕获。齐、黄并腰斩，屠九族，妻女及妹悉发教坊。林英先自经死，妻宋夫人系于狱，亦自毙。而有合家从容殉国者，如工部侍郎张安国与妻贾夫人，乘舟入太湖，命榜人凿沈于中流，曰：“舍却此水，无我葬身之处。”又修撰王叔英与其夫人金氏，同缢于吴门之玄妙观银杏树下，有二女年方及笄，俱赴井死。公衣襟上有数语云；“生既久矣，未有补于当时；死亦徒然，庶无惭于后世。”又监察御史曾凤韶，当建文皇帝祝发时，请从出亡，帝以其名重，难掩耳目，勉麾之去。回家属其子公望曰：“汝图报国！”即自杀，妻李夫人亦缢死。兵部郎中谭翼，朝衣朝冠，端坐小阁，令家人从下举火自焚。妻邹夫人，子谨，皆自尽。又孑身殉国者，衡府纪善周是修，入国学，拜孔子毕，然后自经。晋府长史龙镡，服毒而死，其冠中有自书赞云：“捐生固殒，弗事二主。别父与兄，忍恸肝腑。尽忠为臣，尽孝为子。二端于我，归于一所。”再有兵科给事龚泰奉命巡城，刑科给事叶福协守金川门，见李景隆迎入燕王，大骂：“内应外合的逆贼！”二公均触石死于城下。
又有讹闻帝驾已崩而殉节者，太常少卿廖矟，闻报痛哭，与家人诀曰：“我既不能救国家之难，分宜一死以随圣主。”遂仰吭而死。又编修王艮，亟沐浴衣冠，北向叩首，三呼圣主，从容饮鸩而卒。外有殉节于途路者，如佥都御史程本立，出为江西副使，已行两日而闻国变，即缢死于邸舍。刑部主事徐子权，已告假出都，行至半途矣，恸哭赋诗，有“翘首谢京国，飞魂返故乡”之句，随自经于邮亭。又中书舍人何申，奉使在外，于荆门道左，适逢燕王诏使经临，不胜惨伤，拊心呕血而卒。又户科给事韩永，久在林下，燕王有命复其官，永笑曰：“我乃王蠋，何以官为？”即自杀。再有通政司参政郑居贞、吏部侍郎毛太亨、礼部侍郎黄魁，皆殉节于家。又宾州牧蔡运、东平州吏目郑华等，各尽节于官署。其誓死不屈者甚众，史皆失之。后人有诗曰：
椒房一举火，凤驾已无音。
五百同仇士，三千殉国心。
金门血肉烂，玉殿鬼魂侵。
更惜坚贞女，香名万古忱。
尚有外郡官员起兵勤王讨贼者。苏州府太守姚善，敦请高士钱芹为行军祭洒，进士俞贞木为行军司马，率乡勇数千，已至丹阳。时燕王募公首级，爵三品，赏千金，竟有千户陈斌、许忠等，潜构奸谋，以富贵耸动其众，随于夜半鼓噪倡乱，公披衣出帐安慰，误为贼所执。俞贞木率百人赴救，亦被擒。唯钱芹微服脱去，许忠等搜寻不获，遂将公与贞木解至阙下。燕王叱公曰：“若一郡守，竟敢举兵抗朕么？”姚公善发尽冲冠，厉声应曰：“我生不能斩汝之首，死当为厉鬼戮汝之魄！”燕王震怒，命断其舌，剜其心，抽其筋，碎剐而死，并屠戮全家。
俞贞木亦以死殉。时钱芹返在金陵，潜收公与贞木之骸骨，不知所之。姚公有友黄钺，曾为给事中，誓同许国，闻公殉难，乃登参川桥，酹酒恸哭，西向再拜曰：“我忍独生，背君负友乎！”遂跃入水。时家人俱已窜伏，公友杨福，日夜泣于桥侧，捞尸不得。越数日，公尸忽自出，端立水中，福以礼葬之，弃家逃去。
又乐平县尹张彦方兴起义师，与燕兵战败自刎，燕王令暴尸于谯楼。大暑经旬，肌容润泽如生，无一蝇蚋来集，父老窃尸葬之。燕王按户抄捉，多自尽于彦方墓前乃止。袁州太守杨任暗募勇士，谋求旧君以图大举，未发而事泄，被同僚擒送至京，磔于市曹。子礼益枭斩，并夷全族，亲戚庄毅衍等百余家，皆戍边徼。徽州府太守陈彦回、松江府同知周继瑜，各募义勇，合兵进讨，被燕将朱能、丘福等生擒以去，皆凌迟处死，抄洗全家。陈公之妻屠氏，发入教坊。蓟州镇抚司曾浚起兵讨燕，为部下所杀，献首于燕。又有宁波府太守王琎募兵勤王，渡江至临安，为守将邀截混战，不克而遁。
燕王见人心不服，乃谋于道衍曰：“京中大势虽定，其奈草野兴兵反乱者甚多，恐为患不小，须豫以制之，计将安出？”
道衍即取笔在砚上，疾书百来个“杀”字，说：“草野怕他恁么？只这建文的人拿一个，杀一个，凡其子若孙，皆永远禁锢，则无倡首之人，更有何患？”燕王深善其言，严行各省郡县，凡在建文时做过官者，每月朔日按名查点，不许离家出外，子孙亦不许应举出仕。又先经挂冠遁去者，内外官员计五百四十余人，饬令所在有司，搜拿家口，并悬赏格，召人首告，有藏匿者以谋叛论，知情不举者一体坐罪。
有户部侍郎郭任，设建文帝位于家，朔望朝贺，曰：“君在，臣未敢死也。”为有司侦知，密奏燕王。立发缇骑拿解，与长子经对面受刑，少子金山保拷掠下狱，三女皆发教坊。又大理寺丞刘端、刑部郎中王高，早同弃官，访求乘舆所在，为人出首被获。燕王曰：“汝等潜逃，意欲何为？”端与高齐应曰：“存其身以讨贼。”燕王令割下二人鼻子，笑曰：“如此面目，还成人否？”端、高齐骂曰：“我犹有面目，即死可见高皇帝。汝反贼有何面目见人耶？”燕王惭忿之极，令割其舌，剜其眼而杀之，并将二公妻子发配边塞。诚意伯刘公之子，长名璟，次名璇，挂冠家居，燕王罪以逃叛，逮至京师。璟抗言曰：“造反者是殿下，怎说我等逃叛？”燕王怒曰：“若不看汝父元勋之面，立行斩首，且下锦衣卫狱定罪。”弟兄相谓曰：“我与汝岂可向逆贼案下，对簿求生耶？”于是争欲自杀，苦无金刃。璇曰：“汝为长子，才智超群，可以继武先人之遗烈，且有老母，宜延性命。弟无能，唯有殉国也。”是夜，辫发自经而死。宗人府经历宋征，在建文时已谢官归里，因尝上疏请削有罪宗藩属籍以防祸衅，为怨家举出，械至阙下。燕王责问：“汝疏也有用否？”征对曰：“今汝已反，我言已验，千古流传，怎说无用？”燕王令碎剐之，并毁其疏，灭其宗族。辽府长史程通，曾上防御燕兵诸策，为卫士纪纲首告，械通拷死，全家皆戍辽阳。宁国府知府黄希范，传闻建文驾崩，遂素服不治事，悲恸竟日，解组而去，亦被人讦告到官，解至京师。燕王杀之，并抄其家。北平佥事汤宗，曾奏廉使陈瑛为燕心膂，建文帝因谪瑛广西。燕王即位，召瑛为副都御史，逮宗至，下狱论死。候补知府叶仲惠，私修建文帝实录，斥靖难师为逆党，亦论死，并毁其史，戍其家口。
又穷搜方孝孺之党，如监察御史王度与郑公智，常有孝孺往来书札及誓死社稷之盟，坐罪边戍。而二公大骂“无父无君之贼？，皆枭首于市，并至赤族。刑部侍郎胡子昭，坐方党受戮，临刑朗吟曰：“两间正气归泉壤，一点丹心在帝乡。”其弟佥事子义，挈兄之子与己之子，逃于西川，蜀献王怜而匿之，得免于难。太常少卿卢原质，少从方孝孺游，名重于世，燕王初欲召用之。公曰：“乱贼慎毋污我。”遂被害，全家受戮。公之乡人教授刘政，闻卢公殉节，亦不食而卒。又镇抚司牛景先，素交于方、卢二公，后从帝出亡，无处缉拿，乃执景先之妻妾，俱发教坊。
燕王又憾贵戚中多不附己者，先召徐魏公辉祖，公不受诏。
徐妃亲至其第，亦闭门不纳。遂捕下廷尉，必欲杀之，究以妃言，止于削爵。公终其身谨守臣节，常曰：“我未殉国，有遗恨也。”梅驸马名殷，尚太祖之女长公主，与魏公同受顾命，建文帝令守淮安，已募得新卒数万。燕王倩公主啮指血作书，召令还朝。陈瑛密告驸马私匿女秀才刘氏，行巫蛊诅咒之术。
未几，有都督谭琚指挥赵曦，刺死梅驸马于笪桥之下。公主恸哭不止，王令法司勘问，二人直对曰：“此奉上密旨，非我等敢于行刺。”燕王羞赧无措，立令武士以金王蚤剔落二人之齿，寻复斩首。惜哉梅驸马之死也！始而拒燕王之进香，可不谓凛然大义？当燕兵渡淮之时，鼓行而蹑其后，成败尚未可定，即使没于疆埸，不亦荣乎。有诗云：
强兵十万控淮南，投大遗艰任未堪。
徒割燕王使者鼻，还朝应合寸心惭。
有国子监博士黄彦清，与其友典史金兰，向在梅驸马军中，以私谥建文帝，并追崇刘皇后徽号，亦提来勘问。彦清为首论绞，又连及从子贵池，同金兰皆下诏狱。又驸马都尉耿璇，尚孝康帝之长公主，其父都督炳文。讨燕之日，璇与弟𤩽同在行间，并皆处绞。
自此而天下人民，莫不震栗，凡登基诏书所至，无敢抗者。
唯有浙江臬司王良独不受诏，奋然大骂曰：“反贼敢称诏耶！”
立执燕使斩于辕门。而诸文武官弁等，皆群起鼓噪，良知同僚尽是贼臣，乃入署谓夫人曰：“我欲殉国，汝将焉往？”夫人应曰：“我何难，第君止一幼子，未知所托。”一妾名霜筠者，毅然应曰：“小婢不才，愿为相公抚孤。”夫人即以幼子交付妾手，自投于池水溺死。公乃纵妾出走，南向再拜，置薪户外，抱印阖室，自焚而死。又闽中漳州府学教授陈思贤，闻名官员悉去接诏，大恸曰：“明伦之义，正在今日。”遂集其弟子伍性原、吕贤、曾廷瑞、邹君默、陈应宗、林珏，设建文帝位于明伦堂，痛哭如丧考妣。郡守等大怒，执送南都，思贤与六生，皆慷慨就刑，人称为七君子。四川都司断事方法，闻燕诏至，曰：“纲常灭矣！”不出迎诏。诸司表贺登极，亦不肯署名。为燕使执去，舟下长江，乘间跃入波中，葬于鱼腹。又指挥张安自使燕归，见国势目蹙，遂隐于乐清，采樵为业，人莫知其姓氏。一日，负柴入城，适闻燕使赍诏至县，呼天号哭曰：“国篡君亡，我岂肯偷生于此世！”即弃柴奔还，投死于石崖之侧。
临海县之东湖有樵夫者，竟不知为何许人，燕诏至日，皆纷纷传语曰：“新天子登极。”樵夫愕然曰：“旧天子安在？”或应曰：“已烧宫自焚。”樵夫掩面大哭，抱石投湖而死。又昆山人姓龚名翊者，为金川门卒，见谷王槵与李景隆开关迎入燕王，大哭而去。已闻燕诏至县，又痛哭数日，呕血而毙。尤奇者，燕山卫卒储福，当靖难兵起，逃归缙云山中。三年而燕诏至，语其妻范氏曰：“吾虽一介小卒，义不愿为叛逆之民。”抚膺大恸，绝粒而卒。范氏方在韶年，姿容明洁，有当道谋欲娶之，范誓死守贞。其事在三十九回，且演下文听者。
