逸田叟曰：老泉云：赏罚者，天下之公也；是非者，一人之私也。夫子作《春秋》，有一善，则举而赏之，有一恶，则举而罚之。虽是非出于一人，而赏罚公之天下，赏罚公而是非为至当矣。晦庵作《纲目》，严邪正之辨，显彰瘅之殊，继《春秋》而行诛心之法。凡此者，皆非朝廷史官之史也。然而大圣大贤，盖取实事而论之，以正万世之大纲，而垂百王之令典，非徒托诸空言而已。
熊也何人，敢附于作史之列！故但托诸空言以为外史。夫托诸空言，虽曰赏之，亦徒赏也；曰罚之，亦徒罚也。徒赏徒罚，游戏云尔。然其事则燕王靖难，建文逊国之事；其人则皆杀身夷族，成仁取义之人。是皆实有其事，实有其人，非空言也，曷云游戏哉！第以赏罚大权，畀诸赛儿一女子，奉建文之位号，忠贞者予以褒谥，奸叛者加以讨殛，是空言也，漫言之耳！夫如是，则褒不足荣，罚不足辱，爵不足以为劝，诛不足以为戒，谓之游戏，不亦宜乎？虽然，善善恶恶之公，千载以前，千载以后，无或不同，其于世道人心，亦微有关系存焉者，是则此书之本也。至若杂以仙灵幻化之情，海市楼台之景，乃游戏之余波耳，不免取讥于君子。
岁次辛卯人日，吕熊文兆氏自跋于后。
