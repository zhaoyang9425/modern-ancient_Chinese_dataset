建文五年秋八月，月君承制，颁敕谕一道曰：“今者行宫已建，访迎圣主复位有日。诸文武皆景附云从，若不拜爵，何以对越天颜？独是本朝官制太繁，铨法太疏，是悬缺以待人，非因材而授官。虽有知者不能尽其长，愚者亦可自掩其短。建文皇帝曾委方孝孺考较周官之法，惜乎逆变，未告厥成。兹尔两军师吕律、高咸宁，可会同在廷诸臣，斟酌损益，毋乖于古，适协于今，奏请鉴定。凡属耆旧文武，咸授新爵，庶几周虽旧邦，其命维新之义。其速钦遵施行。”发下军师府，吕律即会同高咸宁，并诸臣集议。师贞谓咸宁道：“设官与取士，二者相须而并行。若官制更张，科目仍旧，必有扞格而不能相通者。”
诸臣皆以为然。两军师遂草成两册二疏，以示诸臣僚。《设官疏》曰：
臣等窃闻轩辕立四相，重华任五人，而有一道同风之盛。商汤以伊虺为阿衡，周武以旦奭为师保，熙熙皞皞，后世莫有媲其隆者。何也？贤者在位，能者在职，不肖者不得幸进也。自后世任法而不任人，无论智、愚、贤、不肖，皆囿于法之内，而不能超乎法之外。于是巧佞者得因法以进，正直者每与法相抗而去位。是法者，小人之利，君子之害也。夫秦缪，西戎之霸主耳，得百里奚于牛口之下而以为相；苻坚，氐部之雄酋也，得王猛于扪虱之间而任之以国。岂夷狄之有君，不知诸夏之亡耶？故苟得真贤，则起于草茅市井，登之清庙明堂，斯之谓用人。君用一相而得当，则相之委任百工，亦莫不当。此岂区区焉积算微劳，使之循阶趋级者哉！故周官之制，止于三百六十，而庶事毕举，犹患其官之多。迨汉、唐设官以千数，宋、元以万数，而事犹丛脞，日见其官之少，其故可思已。董子云：“道者，万世无弊。贤者之为人国也，治之以道。”道为百法之宗，又何法之可加哉！曼倩有云：“上下和同，虽有贤者，无所立其功。”是则法之谓耳！虽然，今距唐虞三代已数千百年，又岂能专任人而不任法乎？臣与咸宁等准古酌今，拟定官制。在廷不过周官之数，在外则就本朝之制，减去三中之一。夫十羊九牧，其首必坟；一楫数工，其舟必覆。才大可任，则纲举而目张；才不可任，则棼丝而控卷。故宫之多寡，与国家之理乱相关，又岂可作法于奢哉？伏请睿裁云云。
一、三公：太师，太傅，太保。是为元相。主坐而论道，参赞化育，燮理阴阳。
一、三孤：少师，少傅，少保。是为亚相。主平章军国，绥怀夷夏，不与庶事。
一、黄门尚书，侍郎，主察阅章奏，批可驳否。通政，通议，下设知奏厅。
一、都给谏，给事中。主封阅诏敕，献可替否。
一、紫薇省大学士，左右学士。主侍天子经筵，以备顾问。侍读学士。主侍东宫经筵。侍讲学士。主侍东宫经筵。　纂修学士。主起居注，并修国史。撰文学士。主撰诰敕文章、诗赋。典籍庶士。主校阅经史册籍。
一、大冢宰，掌邦治。少冢宰，主铨衡，钧曹，铨曹。大宗伯，掌邦礼。少宗伯，主乐，礼曹，乐曹。大司徒。掌邦教。少司徒，主财赋，户曹，帑曹。大司马。掌邦政。少司马。主军旅，饬曹，饷曹。大司寇，掌邦禁。少司寇，主刑，矜曹，决曹。大司空，掌邦士。少司空，主水，土曹，水曹。各曹设正郎，副郎，主事。
一、都宪御史，佥宪御史，监察御史，各道御史。皆主绳愆纠缪，察劾官吏。下设勘问司。
一、国学司成，司业，司学。下设博士，训士主训胄子。
一、灵台监正，监丞。主观察星象、推算律历。下设天文生。
一、京府大尹，左右丞，左右别驾。分主兵、刑、赋役、河防诸事。下设经历司二员。外府仿此，地僻事简者递减之。
一、京县尹，左右尉。分主兵、刑、农、礼乐、水利诸事，下设巡司。外县悉仿此，地僻事简者亦递减。
一、州牧，左右判。分主兵、刑、礼乐、赋役、水利诸事。下设令吏。
一、四郡设开府一员。职兼文武，若地处简僻递加至八郡止。标兵五营，每营一千三百五十名。中军，副将，主防守本郡城池，并衙署仓库。四营参将，两营主分防两郡，两营主分守各县。以下裨将、牙将、将校、开府自行酌设。
一、二郡设巡道一员。亦兼文武。兵三营。每营六百二十五名。中军，参将，主防守本郡城。二营裨将。主分汛名县道路。以下牙将、将校，自行酌设。
一、在京设五营将军各一员。每营各设兵一万二千五百名。副将，各二员。参将，各二员。裨将，各四员。牙将，各十员。将校，各二十四员。
一、大元帅，不预设，临期简文武全才特用。
一、羽林将军等官，照五营之制，每营铁骑五千名，即为銮仪卫。
《取士疏》曰：
窃闻拜官在于一朝，而取士则在平日。如栽木于山，必彩木便、楠、杞、梓之材；育鱼于渊，必求鳣、鲔、鲂、鲤之类，而后可以任栋梁、充鼎俎，为清庙明堂之用。故西汉重经术，而明经者为最优；东汉重节义，而立节者亦最盛。唐以诗赋为科目，虽涉风华，然其意旨，实为三百篇之余波，洋洋乎亦云美矣。至宋王安石，始创制艺之文，初亦窃附于经术，自后揣摹沿袭，遂为滥觞。出今之世，渐至拾牙慧、掇唾余，攒凑成文，甚而全窃他人之作。侥幸于一得，虽抡元拔魁，考其胸中，则固乌有先生也。夫苟能阐发经旨，即片言数字，亦可不磨，若茫无见解，虽千言万语，徒成糟粕。而必律以七篇之多，亦奚以为？乃校勘者方摘其点画之差讹，字句之纰缪，从无议及经旨之当与否者。如此取士，其可用于世乎？夫仕而优则学，学而优则仕，理同而事异。今则不然，其仕与学，截然判作两涂，所用非昔者素学，所学亦非今者宜用，是何异于徒具虚舟，无舵牙，无帆樯，而欲涉江泛海，其不相率而覆溺者几希。夫如是，则设官取士，岂可以方柄而圆凿哉？臣与咸宁等，解弦易辙，更定科条，与新设官制吻合，相须而并行，相济而交用，庶几乎寓简贤于用法之中，寄循资于任人之处，为补偏救弊之一助云。
《科目册》
取文士三科：
一曰经术。陶熔历代诸家传注，更出己裁，文词纯正，方为入彀。若但沿袭宋人旧解者，不录。
一曰经济。经者，经国；济者，济世。大而礼乐、典章，次则兵刑、财赋、河防、盐铁、阴阳、律历，各就所长，试以策论。文格合于唐宋八家者，方录。
一曰诗赋。诗旨合于六义，体格贯乎三唐，方能观感、教化。若学宋、元诗词，竟成有韵之文者，不录。赋取屈、宋，次亦欧、苏，若作四六骈词，但尚浮华者不录。
取武士三科：
一曰将才。试以将略、阵法。可用矣，令之治兵，有效而后任之。
一曰武艺。首重勇敢，试以枪、刀、弓、矢。勇艺兼优为上，勇强于艺者次之，艺强于勇者又次之。如勇艺超群。不识字者亦用。
一曰剑术。通神者入选，余者不录。
一、文武两科之中，果得命世奇才，即如举傅说于版筑，拔淮阴于军伍，一朝可拜将相。若夫中人，原由资格。
一、科目之设，全才为上，偏才次之。汉之治狱，首推定国；唐之理财，独称刘晏，皆偏才也。后世多有历遍六曹者，岂尽人而全才，返在二公之上乎？即此二端而言，优于理财者，勿使治狱；长于兵略者，勿任礼乐。余仿此。
一、衡文而取，难定其品之邪正。故虞廷之法，试官然后爵之，位定然后禄之。一有败检，终身黜逐，是固惩恶之大权也。
一、用人易而知人难。方正者，必孤立而犯颜；佥邪者，必党同而取容。观其素履，察其几微，无有不得。
一、文士科，须年登三十，素有著作成帙者，先送试官阅过，然后赴试。其定甲乙，总以平素著述为本，不以一日之短长，衡其优劣。
一、武士科，不论年岁，若将才，亦须有著述可取，而后许其应试。其武艺一科，但取技勇，不试文字。
一、试期，每年文、武，各试一科。三年而三科皆遍。县试送郡，郡试送开府，开府取而升诸朝。六卿别其妍媸，宰相定其甲乙，天子钦点一元，中者即成进士。皇榜无名者，仍为庶人。
一、荫生与之世禄，吏员与之冠带。有志者，仍由科目，方行擢用。
一、外委武弁，若牙将、将校各员，有勇艺者，须由科目，然后擢用。
一、文武科目，总无额数，每县一、二人，或数十人，或竟无人皆可，即府亦然。但取真才，以充实用。
一、冢宰铨选外官，仍用掣签以示至公，而后召见廷对。长才任以冲剧。才短调之简僻，方为随材器使。
一、取士为人臣以人事君之义，如滥登者削职，得贿徇情者皆斩。晋贤者，超迁至极品，为第一令典。
诸臣阅毕，莫不叹服。遂请赵天泰等署名，皆固逊不肯列衔。两军师齐声道：“此原为建文皇帝典章，诸位先生皆系旧臣，义所当然。弟辈不过代拟一稿耳。”赵天泰等方次第署上。
又移青州阙天下老臣，各署名衔，会于公所拜奏。帝师批曰：“卿等所奏，斟古酌今，揆衡允当。既重立贤，而亦不废任法；虽循资格，而又不妨特简，具见经济弘猷。着为令典，昭示来兹。”随拜李希颜为少师，赵天泰为少傅，梁田玉为少保。遥晋叶希贤为太师，程济为太傅，杨应能为太保。正军师吕律，以大司马兼知军国重事。亚军师高咸宁，以少司马参知军国重事。王琎为冢宰，郭节为司徒，梁良玉为宗伯，冯榷为司寇，宋和为司空，周辕为司成，铁鼎为都御史，胡传福为紫薇省大学士，王之臣加少司空衔，仍为灵台监正，黄贵池为黄门侍郎，高不危为京尹，王钺为掌奏监。余听冢宰量材授职。至京营五军，以董彦杲为中军大将军，宾鸿为左军大将军。前营大将军以刘超充之，右营大将军以阿蛮儿充之，后营大将军以瞿雕儿充之，皆兼旧职。金山保、小咬住，赴京营练习，暂授冠军之职。张伦、倪谅，均授值殿将军，兼前侍卫。其余武员，悉听军师分别任用。正是：猛将如云，直使淮南皆丧胆；谋臣如雨，已闻济北早倾心。下回就见。
