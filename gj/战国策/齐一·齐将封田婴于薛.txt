齐将封田婴于薛。楚王闻之，大怒，将伐齐。齐王有辍志。公孙闬曰：“封之成与不，非在齐也，又将在楚。闬说楚王，令其欲封公也又甚于齐。”婴子曰：“愿委之于子。”
公孙闬为谓楚王曰：“鲁、宋事楚而齐不事者，齐大而鲁、宋小。王独利鲁、宋之小，不恶齐大，何也?夫齐削地而封田婴，是其所以弱也。愿勿止。”楚王曰：“善。”因不止。
