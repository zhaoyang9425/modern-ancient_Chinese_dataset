郑彊载八百金入秦，请以伐韩。泠向谓郑彊曰：“公以八百金请伐人之与国，秦必不听公。公不如令秦王疑公叔。”郑彊曰：“何如?”曰：“公叔之攻楚也，以几瑟之存焉，故言先楚也。今已令楚王奉几瑟以车百乘居阳翟，令昭献转而与之处，旬有余，彼已觉。而几瑟，公叔之雠也；而昭献，公叔之人也。秦王闻之，必疑公叔为楚也。”
