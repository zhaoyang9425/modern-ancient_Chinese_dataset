司马憙三相中山，阴简难之。田简谓司马憙曰：“赵使者来属耳，独不可语阴简之美乎?赵必请之，君与之，即公无内难矣。君弗与赵，公因劝君立之以为正妻。阴简之德公，无所穷矣。”果令赵请，君弗与。司马憙曰：“君弗与赵，赵王②必大怒；大怒则君必危矣。然则立以为妻，固无请人之妻不得而怨人者也。”
田简自谓取使，可以为司马憙，可以为阴简，可以令赵勿请也。
