齐王建入朝于秦，雍门司马前曰：“所为立王者，为社稷耶?为王立王耶?”王曰：“为社稷。”司马曰：“为社稷立王，王何以去社稷而入秦?”齐王还车而反。
即墨大夫与雍门司马谏而听之，则以为可可为谋，即入见齐王曰：“齐地方数千里，带甲数百万。夫三晋大夫，皆不便秦，而在阿、鄄之间者百数，王收而与之百万之众，使收三晋之故地，即临晋之关可以入矣；鄢、郢大夫，不欲为秦，而在城南下者百数，王收而与之百万之师，使收楚故地，即武关可以入矣。如此，则齐威可立，秦国可亡。夫舍南面之称制，乃西面而事秦，为大王不取也。”齐王不听。
秦使陈驰诱齐王内之，约与五百里之地。齐王不听即墨大夫而听陈驰，遂入秦。处之共松柏之间，饿而死。先是齐为之歌曰：“松邪!柏邪!住建共者，容耶!”
