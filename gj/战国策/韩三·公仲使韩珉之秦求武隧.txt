公仲使韩珉之秦求武隧，而恐楚之怒也。唐客谓公仲曰：“韩之事秦也，且以求武隧也，非弊邑之所憎也。韩已得武隧，其形乃可以善楚。臣愿有言，而不敢为楚计。今韩之父兄得众者毋相。韩不能独立，势必不善楚。王曰：‘吾欲以国辅韩珉而相之可乎?父兄恶珉，珉必以国保楚。”公仲说。士唐客于诸公，而使之主韩、楚之事。
