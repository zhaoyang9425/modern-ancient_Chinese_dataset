平原君谓平阳君曰：“公子牟游于秦，且东，而辞应侯。应侯曰：‘公子将行矣，独无以教之乎?’曰：‘且微君之命命之也，臣固且有效于君。夫贵不与富期，而富至；富不与不梁肉期，而梁肉至；梁肉不与骄奢期，而骄奢至；骄奢不与死亡期，而死亡至。累世以前，坐此者多矣。’应侯曰：‘公子之所以教之者厚矣。’仆得闻此，不忘于心。愿君之亦勿忘也。”平阳君曰：“敬诺。”
