苏秦谓齐王曰：“齐、秦立为两帝，王以天下为尊秦乎?且尊齐乎?”王曰：“尊秦。”“释帝则天下爱齐乎?且爱秦乎?”王曰：“爱齐而憎秦。”“两帝立，约伐赵，孰与伐宋之利也?”对曰：“夫约然与秦为帝，而天下独尊秦而轻齐；齐释帝，则天下爱齐而憎秦；伐赵不如伐宋之利。故臣愿王明释帝，以就天下；倍约傧秦，勿使争重；而王以其间举宋。夫有宋则卫之阳城危；有淮北则楚之东国危；有济西则赵之河东危；有阴、平陆则梁门不启。故释帝而贰之以伐宋之事，则国重而名尊，燕、楚以形服，天下不敢不听，此汤、武之举也。敬秦以为名，而后使天下憎之，此所谓以卑易尊者也!愿王之熟虑之也!”
