孟尝君出行国，至楚，献象床。郢之登徒，直使送之，不欲行。见孟尝君门人公孙戍曰：“臣，郢之登徒也，直送象床。象床之直千金，伤此若发漂，卖妻子不足偿之。足下能使仆无行，先人有宝剑，愿得献之。”公孙曰：“诺。”
入见孟尝君曰：“君岂受楚象床哉?”孟尝君曰：“然。”公孙戍曰：“臣愿君勿受。”孟尝君曰：“何哉?”公孙戍曰：“小国所以皆致相印于君者，闻君于齐能振达贫穷，有存亡继绝之义。小国英桀之士，皆以国事累君，诚说君之义，慕君之廉也。今君到楚而受象床，所未至之国，将何以待君?臣戍愿君勿受。”孟尝君曰：“诺。”
公孙戍趋而去。未出，至中闺，君召而返之，曰：“子教文无受象床，甚善。今何举足之高，志之扬也?”公孙戍曰：“臣有大喜三，重之宝剑一。”孟尝君曰：“何谓也?”公孙戍曰：“门下百数，莫敢入谏，臣独入谏，臣一喜；谏而得听，臣二喜；谏而止君之过，臣三喜。输象床，郢之登徒不欲行，许戍以先人之宝剑。”孟尝君：“善，受之乎?”公孙戍曰：“未敢。”
曰：“急受之。”因书门版曰：“有能扬文之名，止文之过，私得宝于外者，疾入谏！”
