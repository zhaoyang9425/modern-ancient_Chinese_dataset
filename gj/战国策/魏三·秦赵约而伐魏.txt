秦、赵约而伐魏，魏王患之。芒卯曰：“王勿忧也。臣请发张倚使谓赵王曰，夫邺，寡人固形弗有也。今大王收秦而攻魏，寡人请以邺事大王。”赵王喜，召相国而命之曰：“魏王请以邺事寡人，使寡人绝秦。”相国曰：“收秦攻魏，利不过邺。今不用兵而得邺，请许魏。”
张倚因谓赵王曰：“敝邑之吏效城者，已在邺矣。大王且何以报魏?”赵王因令闭关绝秦。秦、赵大恶。
芒卯应赵使曰：“敝邑所以事大王者，为完邺也。今郊邺者，使者之罪也，卯不知也。”赵王恐魏承秦之怒，遽割五城以合于魏而支秦。
