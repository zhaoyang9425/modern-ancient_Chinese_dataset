抱朴子曰:由余在戎， 而秦穆惟忧。 楚杀得臣， 而晋文乃喜。 乐毅出而燕坏， 种蠡入而越霸。 破国亡家， 失士者也。 岂徒有之者重， 无之者轻而已哉! 柳惠之墓， 犹挫元寇之锐， 况于坐之于朝廷乎? 干木之隐， 犹退践境之攻， 况于置之于端右乎? 郅都之象， 使劲虏振慑。 孔明之尸， 犹令大国寝锋。 以此御侮， 则地必不侵矣;以此率师， 则主必不辱矣。
是以明主旅束帛于穷巷， 扬滞羽于瘁林， 飞翘车于河梁， 辟四门而不倦， 不吝金璧， 不远千里， 不惮屈己， 不耻卑辞， 而以致贤为首务， 得士为重宝。 举之者受上赏， 蔽之者为窃位。
故公旦执贽于白屋， 秦邵拜昌于张生。 邹子涉境， 而燕君拥彗;庄周未食， 而赵惠竦立。 晋平接亥唐， 脚痹而坐不敢正;齐任之造稷丘， 虽频繁而不辞其劳。 楚王受笞于保申， □简去甲于公庐， 彼虽降高抑满， 以贵下贱， 终亦并目以远其明， 假耳以广其聪。 龙腾虎踞， 宜其然也。
