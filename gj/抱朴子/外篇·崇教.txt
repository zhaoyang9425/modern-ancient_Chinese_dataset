抱朴子曰:澄视于秋毫者， 不见天文之焕炳。 肆心于细务者， 不觉儒道之弘远。 玩鲍者忘茞蕙， 迷大者不能反。 夫受绳墨者无枉刳之木， 染道训者无邪僻之人。 饰治之术， 莫良乎学。 学之广在于不倦， 不倦在于固志。 志苟不固， 则贫贱者汲汲于营生， 富贵者沈伦于逸乐。 是以遐览渊博者， 旷代而时有;面墙之徒， 比肩而接武也。
若使素士则昼躬耕以糊口， 夜薪火以修业， 在位则以酣宴之余暇， 时游观于劝诫， 则世无视肉， 游夏不乏矣。 亦有饥寒切己， 藜藿不给， 肤困风霜， 口乏糟糠， 出无从师之资， 家有暮旦之急， 释耒则农事废， 执卷则供养亏者， 虽阙学业， 可怒者也。 所谓千里之足， 困于盐车之下;赤刀之矿， 不经欧冶之门者也。
若夫王孙公子， 优游贵乐， 婆娑绮纨之间， 不知稼穑之艰难， 目倦于玄黄， 耳疲乎郑卫， 鼻餍乎兰麝， 口爽于膏粱， 冬沓貂狐之缊丽， 夏缜纱縠之翩飘， 出驱庆封之轻轩， 入宴华房之粲蔚， 饰朱翠于楹棁， 积无已于箧匮， 陈妖冶以娱心， 湎醹醁以沈醉， 行为会饮之魁， 坐为博奕之帅。 省文章既不晓， 睹学士如草芥， 口笔乏乎典据， 牵引错于事类。 剧谈则方战而已屈， 临疑则未老而憔悴。 虽叔麦之能辩， 亦奚别乎瞽瞆哉!
抱朴子曰:盖闻帝之元储， 必入太学， 承师问道。 齿于国子者， 以知为臣， 然后可以为君;知为子， 然后可以为父也。 故学立而仕， 不以政学， 操刀伤割， 郑乔所叹。 触情纵欲， 谓之非人。 而贵游子弟， 生乎深宫之中， 长乎妇人之手， 忧惧之劳， 未常经心， 或未免于襁褓之中， 而加青紫之官;才胜衣冠， 而居清显之位。 操杀生之威， 提黜陟之柄， 荣辱决于与夺， 利病感于唇吻， 爱恶无时暂乏， 毁誉括厉于耳。 嫌疑象类， 似是而非， 因机会以生无端， 藉素信以设巧言， 交构之变， 千端万绪， 巧算所不能详， 毫墨所不能究也。 无术学， 则安能见邪正之真伪， 具古今之行事? 自悟之理， 无所惑假， 能无倾巢覆车之祸乎!
先哲居高， 不敢忘危， 爱子欲教之义方， 雕琢切磋， 弗纳于邪伪。 选明师以象成之， 择良友以渐染之， 督之以博览， 示之以成败， 使之察往以悟来， 观彼以知此， 驱之于直道之上， 敛之乎检括之中， 懔乎若跟挂于万仞， 栗然有如乘奔以履冰。 故能多远悔吝， 保其贞吉也。
昔诸窦蒙遗教之福， 霍禹受率意之祸， 中山东平以好古而安， 燕剌由面墙而危。 前事不忘， 今之良鉴也。 汤武染乎伊吕， 其兴勃然;辛癸染乎推崇， 其亡忽焉。 朋友师傅， 尤宜精简。 必取寒素德行之士， 以清苦自立， 以不群见惮者。 其经术如仲舒桓荣者， 强直若龚遂王吉者， 能朝夕讲论忠孝之至道， 正色证存亡之轨迹， 以洗濯垢涅， 闲邪矫枉， 宜必抑情遵宪法， 入德训者矣。
汉之末世， 吴之晚年， 则不然焉。 望冠盖以选用， 任朋党之华誉， 有师友之名， 无拾遗之实。 匪唯无益， 乃反为损。 故其所讲说， 非道德也;其所贡进， 非忠益也。 唯在于新声艳色， 轻体妙手， 评歌讴之清浊， 理管弦之长短， 相狗马之剿驽， 议遨游之处所， 比错途之好恶， 方雕琢之精粗， 校弹棋樗蒲之巧拙， 计渔猎相掊之胜负， 品藻妓妾之妍蚩， 指摘衣服之鄙野， 争骑乘之善否， 论弓剑之疏密。 招奇合异， 至于无限， 盈溢之过， 日增月甚。
其谈宫殿， 则远拟瑶台琼室， 近效阿房林光， 以千门万户为局促 ， 以昆明太液为浅陋， 笑茅茨为不肖， 以土阶为朴马矣。 民力竭于功役， 储蓄靡于不急， 起土山以准嵩霍， 决渠水以象九河;登凌霄之华观， 辟云际之绮窗。 淫音噪而惑耳， 罗袂挥而乱目， 濮上北里， 迭奏迭起;或号或呼， 俾昼作夜。 流连于羽觞之间， 沈沦乎弦节之侧。
或建翠翳之青葱， 或射勇禽于郊坰， 驰轻足于崄峻之上， 暴僚隶于盛日之下， 举火而往， 乘星而返， 机事废而不修， 赏罚弃而不治。 或浮文艘于滉瀁， 布密网于绿川， 垂香饵于涟潭， 纵擢歌于清渊， 飞高缴以下轻鸿， 引沈纶以拔潜鳞;或结罝罘于林麓之中， 合重围于山泽之表， 列丹飚于丰草， 骋逸骑于平原， 纵卢猎以噬狡兽， 飞轻鹞以鸷翔禽， 劲弩殪狂兕， 长戟毙熊虎。 如此， 既弥年而不厌， 历载而无已矣。
而又加之以四时请会， 祖送庆贺， 要思数之密客， 接执贽之嘉宾。 人间之务， 密勿罔极。 是以雅正稍远， 遨逸渐笃。 其去儒学， 缅乎邈矣。 能独见崇替之理， 自拔沦溺之中， 舍败德之崄途， 履长世之大道者， 良甚鲜矣。 嗟乎! 此所以保国安家者至稀， 而倾挠泣血者无算也。
今圣明在上， 稽古济物， 坚堤防以杜决溢， 明褒贬以彰劝沮;想宗室公族， 及贵门富年， 必当竞尚儒术， 撙节艺文， 释老庄之意(意字衍)不急， 精六经之正道也。
