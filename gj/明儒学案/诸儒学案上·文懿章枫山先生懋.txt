章懋字德懋，金华兰谿人。成化丙戌会试第一。选庶吉士，授编修。与同官黄仲昭、庄昶谏上元烟火，杖阙下，谪知临武。历南大理评事，福建按察司佥事，考绩赴吏部，乞休。冢宰尹旻曰：“不罢软，不贪酷，不老疾，何名而退？”先生曰：“古人正色立朝，某罢软多矣。古人一介不取，视民如伤，某贪酷多矣。年虽未艾，须鬓早白，亦可谓老疾矣。”遂致仕。林居二十年，弟子日进，讲学枫木庵中，学者因曰枫山先生。弘治中，起为南京祭酒，会父丧，力辞。廷议必欲其出，添设司业，虚位以待之。终制就官，六馆之士，人人自以为得师。正德初致仕。转南京太常、礼部侍郎，皆不起。嘉靖初，以南京礼部尚书致仕。是岁辛巳除夕卒，年八十六。赠太子太保，谥文懿。其学墨守宋儒，本之自得，非有传授，故表里洞澈，望之庞朴，即之和厚，听其言，开心见诚，初若不甚深切，久之烛照数计，无不验也。以方之涑水，虽功业不及，其诚实则无间然矣。金华自何、王、金、许以后，先生承风而接之，其门人如黄傅、张大轮、陆震、唐龙、应璋、董遵、凌瀚、程文德、章拯，皆不失其传云。
语要
人形天地之气，性天地之理，须与天地之体同其广大，天地之用同其周流，方可谓之人。
学者须大其心胸，盖心大则万物皆通。必有穷理工夫，心才会得大。又须心小，心小则万理毕晰。必有涵养工夫，心才会得小。不至狂妄矣。
或劝以著述，曰：“经自程、朱后不必再注，只遵闻行知，于其门人语录，芟繁去芜可也。”
《桃符诗》：“正要鬼神司屋漏，何须茶垒卫门庭。”
每讲“伯夷、叔齐饿首阳之下，民到于今称之”之语，便自警拔。
格君心，收人才，固民心，然后政事可举。
惟唐、虞、三代皆圣人致中和而参赞，下此一泰一否，为气运所推荡耳。
穷理，自进退辞受之节，分明不苟始。
居敬于专一上见功。
应璋问学，先生曰：“勉斋真实心地，刻苦工夫，八字尽之矣。”
遗事
诸子皆亲农事，邑令来见，诸子辍耕跪迎。先生官祭酒，其子往省，道逢巡检笞之，知而请罪，先生笑曰：“吾子垢衣敝履，宜尔不识，又何罪焉！”
太宰唐渔石出入徒步，人以为言，渔石曰：“枫山先师致政归，祇是步行。自后朴庵拯、竹涧潘希曾两侍郎俱守此礼，吾安敢违耶？”
枫山祖居渡渎，距城十五里，当事至兰谿者，必出城访之。至则一饭鸡黍数豆，力不能办，多假借于族人。其后迁居城中，小楼二间，卑甚。先生宴坐其间，每作文时，绕行室中，其冠往往触梁垫角，先生不知也。
先生田祇二十亩，而家人十口，岁须米三十六石，所入不足当其半，则以麦屑充之。
宅后为天福山，一日勾人者过其门，其人奔入，取道至山而去，手力疑为先生家匿之，先生即令其遍索，不得，手力亦从后门去。先生与夫人略不动色。
每岁宴其门人二次，清明冬至，祭祀之馂也。两人共一席，有不至者，先生自专一席。若门人续至，专席已罄，则夫人自出益之。朴庵先生之姪也，其质朴略相似。先生闻其归家，尚有赢俸，即为不乐。朴庵亦有惭色。
原学
人生而静之谓性，得乎性而无累于欲焉之谓学。学在于人，而于性未尝加；不学在于人，而于性未尝损。学有纯正偏驳，而于性未尝杂，性本不学而能者也，而必假于学。性之动于欲也，学以求完夫性者也，而顾戕夫性，学之失其原也。盖人之性也，即天之命也，於穆不显，命之本体，而四时五行，万化出焉；至静无感，性之本体，而四端五常，百行具焉。本体藏于寂，妙用通于感，运之于心，为思虑，发之于身，为貌言视听；施之于家，为父子昆弟；措之于国与天下，为君臣上下、礼乐刑政。以性为有内也，何性非物也？以性为有外也，何物非性也？得乎性之体，则意可诚，心可正，身可修，家可齐，国治而天下平也。据此之谓德，履此之谓道，学此之谓学，勉之为贤，安之为圣。尧曰“执中”，明其体之无所偏耳。舜曰“精一”，明其体之无所杂耳。孔子曰“仁”，子思曰“诚”，孟子曰“尽心”，圣学相传，千古一脉，一性尽而天下无余事，天下无余学也。佛、老之教行于世久矣，后之儒者，非不倡言以排之，而卒不能胜之者，学之不明，性之未尽也。老氏以无名为天地之始，无欲观人心之妙，无为为圣人之治；而佛家者流，则又生其心于无所住，四大不有，五蕴皆空，其道以性为心之体，吾惟修吾心炼吾性而已，明吾心见吾性而已，不必屑屑于其外也。是以其学陷于自私自利之偏，至于天地万物为刍狗，为幻化，弃人伦遗物理，不可以治天下国家焉。今之学则又异于是矣。心性之教不明，而功利之私遂沦浃而不可解，传训诂以为名，夸记诵以为博，侈辞章以为靡，相矜以智，相轧以势，相争以利，相高以技能，相取以声誉，身心性命竟不知为何物。间有觉其缪妄，卓然自奋，欲以行能功实表见于世，则又致饰于外，无得于内，莫不以为吾可以修身也，可以齐家也，可以治国平天下也，又莫不以为吾不学佛、老之梦幻人世，遗弃伦理也。然要其所为，不过为假仁袭义之事，终不足以胜其功利之心，其去圣学也远矣。犹幸生于今之世，毋使佛、老见之也。使佛、老生今世，而见吾人所为，其不窃笑者几希！是求免于佛、老之不吾辟，不可得也，暇辟佛、老乎哉？所幸真性之在人心，未尝一息泯没，而圣学昭然，如日中天，敏求之，精察之，笃行之，一切气禀物欲，俱不能累。必求真静之体，以立吾心之极。惩忿惩此也，窒欲窒此也，改过改此也，迁善迁此也。不为佛、老之虚无，不为俗学之卑琐，斯为圣学也已。若曰“是性也，吾有自然之体也”，不能戒惧慎独，以求必得，而欲以虚悟入，则意见之障，终非自得。纵使谈说得尽，亦与训诂、记诵、辞章、功利者等耳。而何以为学也？
