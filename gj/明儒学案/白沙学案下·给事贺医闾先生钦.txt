贺钦字克恭，别号医闾。世为定海人，以戎籍隶辽之义州卫。少习举子业，辄鄙之曰：“为学止于是耶！”登成化丙戌进士第，授户科给事中，因亢旱上章极谏，谓“此时游乐，是为乐忧”，复以言官旷职，召灾自劾。寻即告病归。白沙在太学，先生闻其为己端默之旨，笃信不疑，从而禀学，遂澹然于富贵。故天下议白沙率人于伪，牵连而不仕，则以先生为证。构小斋读书其中，随事体验，未得其要，潜心玩味，杜门不出者十余年，乃见“实理充塞无间，化机显行，莫非道体。事事物物各具本然实理，吾人之学不必求之高远，在主敬以收放心，勿忘勿助，循其所谓本然者而已。”故推之家庭里闬间，冠婚丧祭，服食起居，必求本然之理而力行之，久久纯熟，心迹相应，不期信于人而人自信。有边将诈诱杀为阵获者，见先生即吐实曰：“不忍欺也。”城中乱卒焚劫，不入其坊。先生往谕之，众即罗拜而泣曰：“吾父也。”遂解散。其至诚感人如此。正德庚午十二月卒，年七十四。先生之事白沙，悬其像于书室，出告反面。而白沙谓先生笃信谨守人也，别三十年，其守如昨，似犹未以冻解冰释许之。盖先生之于白沙，其如鲁男子之学柳下惠与？
言行录
门人于衢路失仪，先生曰：“为学须躬行，躬行须谨隐微。小小礼仪尚守不得，更说甚躬行，于显处尚如此，则隐微可知矣。”
门人有居丧而外父死，或曰：“礼，三年之丧不吊。”先生曰：“恶是何可已？服其服而往哭之，礼也。”（言不易三年之服。）
善恶虽小，须辨别如睹黑白。
教诸女十二条，曰安详恭谨，曰承祭祀以严，曰奉舅姑以孝，曰事丈夫以礼，曰待娣姒以和，曰教子女以正，曰抚婢仆以恩，曰接亲戚以敬，曰听善言以喜，曰戒邪妄以诚，曰务纺织以勤，曰用财物以俭。
有来学者，言学些人事也好。先生曰：“此言便不是矣。人之所学，唯在人事，舍人事更何所学？”
问：“静极而动者，圣人之复，岂常人之心无有动静乎？”曰：“常人虽当静时亦不能静。”
此理无处不有，无时不然，人惟无私意间隔之，则流行矣。
为学先要正趋向，趋向正，然后可以言学。若趋向专在得失，即是小人而已矣。
政事学问原自一贯，今人学自学，政自政，判而为二，所学徒诵说而已，未尝施之政事。政事则私意小智而已，非本之学问也。故欲政事之善，必须本之学问。
白沙后有书来，谓其前时讲学之言，可尽焚之，意有自不满者。圣人之法，细密而不粗率，如人贤否，一见之，便不言我已知其为人，必须仔细试验考察之。今人一见，便谓已得其实，真俗语所谓假老郎也。
为学之要，在乎主静，以为应事建功之本。
读书须求大义，不必缠绕于琐碎传注之间。
骄惰之心一生，即自坏矣。
有一世之俗，有一方之俗，有一州一邑之俗，有一乡之俗，有一家之俗，为士者欲移易之，固当自一家始。
今人见人有勉强把捉者，便笑曰：“某人造作，不诚实。”我尝曰：“且得肯如此亦好了。”如本好色，把持不好色，如本好酒，把持不饮酒，此正矫揉之功，如何不好。若任情胡行，只管好色饮酒，乃曰吾性如此，此等之人，以为诚实不造作，可乎？
世教不明，言天理者不知用之人事，言人事者不知本乎天理，所以一则流于粗浅，一则入于虚无。
有以私嘱者，先生正理喻之。因谓门人曰：“渠以私意干我，我却以正道劝之；渠是拖人下水，我却是救人上岸。”
世风不善，豪杰之士，挺然特立，与俗违拗，方能去恶为善。
静无资于动，动有资于静，凡理皆如此。如草木土石是静物，便皆自足，不资于动物。如鸟兽之类，便须食草栖木矣。故凡静者多自给，而动者多求取。故人之寡欲者，多本于安静；而躁动营营者，必多贪求也。
人于富贵之关过不得者，说甚道理。
今之读书者，只是不信，故一无所得。
事之无害于义者，从俗可也，今人以此坏了多少事。
天地间本一大中至正之道，惟太过不及，遂流于恶。如丧葬之礼，自有中制，若墨氏之薄，后世之侈，皆流于恶者也。故程子曰：“凡言善恶，皆先善而后恶。”
