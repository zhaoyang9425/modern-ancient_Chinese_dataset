刘阳字一舒，号三五，安福县人。少受业于彭石屋、刘梅源。见阳明语录而好之，遂如虔问学。泊舟野水，风雪清苦，不以为恶。阳明见之，顾谓诸生曰：“此生清福人也。”于是语先生，苟不能甘至贫至贱，不可以为圣人。嘉靖四年，举乡试。任砀山知县。邑多盗，治以沉命之法，盗为衰止。旋示以礼教，变其风俗。入拜福建道御史。世宗改建万寿宫为永禧仙宫，百官表贺，御史以先生为首，先生曰：“此当谏，不当贺。”在廷以危言动之，卒不可。中官持章奏至，故事南面立，各衙门北面受之，受毕，复如前对揖。先生以为北面者，重章奏，非重中官也，章奏脱手，安得复如前哉。改揖为东向，无以难也。相嵩欲亲之，先生竟引疾归。徐文贞当国，陪推光禄寺少卿，不起。筑云霞洞于三峰，与士子谈学。两峰过之，萧然如在世外。先生曰：“境寂我寂，已落一层。”两峰曰：“此彻骨语也。”自东廓没，江右学者皆以先生为归。东至岱宗，南至祝融，夜半登山顶而观日焉，残冰剩雪，柱杖铿尔。阳明所谓清福者，悬记之矣。先生于师门之旨，身体精研，曰：“中，知之不倚于睹闻也；敬，知之无怠者也；诚，知之无妄者也；静，知之无欲者也；寂，知之无思为者也；仁，知之生生与物同体者也。各指所之，而皆指夫知之良也，致知焉尽矣。”由先生言之，则阳明之学，仍是不异于宋儒也，故先生之传两峰也，谓“宋学门户，谨守绳墨，两峰有之。”其一时讲席之盛，皆非先生所深契。尝谓师泉曰：“海内讲学而实践者有人，足为人师者有人，而求得先师之学未一人见。”盖意在斯乎！意在斯乎！
刘秉监字遵教，号印山，三五同邑人也。父宣，工部尚书。先生登正德戊辰进士第。历刑部主事。署员外郎。出为河南佥事。迁大名兵备副使。以忤巨奄，逮系诏狱，得不死，谪判韶州，量移贰潮州，知临安府，未至而卒。河南之俗惑鬼，多淫祠，先生为文谕之曰：“灾祥在德，淫鬼焉能祸福。”于是毁境内淫祠以千数，已而就逮，寓书其僚长曰：“淫祠伤害民俗，风教者之责。监以祸行，奸人惑众，必为报应之说，非明府力持，鲜不动摇。”其守正不挠如此。事兄甚谨，俸入不私于室。先生初学于甘泉，而尤笃志于阳明，讲学之会，匹马奚童，往来山谷之间，俭约如寒士。母夫人劳之曰：“儿孝且弟，何必讲学。”先生对曰：“人见其外，未见其内，将求吾真，不敢不学。”殁时年未五十。刘三五评之曰：“先辈有言，名节一变而至道，印山早励名节，烈烈不挫，至临死生靡惑，宜其变而至道无难也？”
王钊字子懋，号柳川，安成人。始受学梅源、东廓，既学于文成。尝为诸生，弃之。栖栖于山颠水涯寂莫之乡，以求所谓身心性命。盖三十年未尝不一日勤恳于心，善不善之在友朋无异于己，逆耳之言，时施于广座。人但见其恻怛，不以为怨，皆曰：“今之讲学不空谈者，柳川也。”时有康南村者，性耿介，善善恶恶，与人不讳。尝酌古礼为图，摭善行为规，岁时拄杖造诸大家之门，家家倒屣以迎。先生视南村如一人，南村贫，先生亦贫，敝衣粝食，终其身，非矫也。
三五先生洞语
清明在躬，知之至也，养知莫善于寡欲。
有生之变，有死之变，人知死之变，而不知生之变也。魂游变也，孰主张是？孔子曰：“合鬼与神，教之至也。”
学者不察，率因其质以滋长，而自易其恶之功盖寡。善学者，不易其恶不已也。
众人囿于数。君子治则防，乱则修，《易》以知来，有变易之道，听其自完自裂，一归之数已哉。
天下有难处之事乎？利害之计也难，道义之从也无难，义不甘于食粟，则有死馁而已矣。天下之不为利害计者寡矣，故戚戚者多。
君子以岁月为贵，譬如为山，德日崇也，苟为罔修，奚贵焉？况积过者耶！
惟待其身者小，故可苟；惟自任者不重，故逸。
古人求治于身，后人求治于天下。休天下而不烦，身求者也；扰天下而不恤，求之天下者也，是故执《周官》而不能执好恶之矩者，不可以治天下。
水之激，失水之真矣；情之激，失情之真矣。君子之情不激也，故不激其言。
不善之闻，惩创之益少，而潜损者多，故言人不善，自损也，又听者损。
动有掩护，非德之宜，好名者也，故好名者心劳。
独行君子，出于实心，而于圣人之诚有辨焉。孝弟通神明，而于圣人之察伦有辨焉。
志于开来者，不足以尽性命，志于性命者，足以开来。
贤哉，未信者之自信也！虽圣人弗之信，而信其自知者焉。其自知不惑，其自求不小。
德者得也，无得于己而言之，耻也；无得于己而言之，不信乎人矣。
惟虚故神，惟敬乃虚。
知几而后能知言，知己之言，而后能知人之言。
动出于至诚恻怛为王道，动责之我为大人之业。
知者，心之神明者。知善，知不善，知好善，知恶不善，知必为善，知必不为不善，是至善也，是人之明德也，天之明命也，故曰：“良致”。言学也，致者力而后天者全，曰“明明德”，曰“顾諟天之明命”，举致之之谓也。五常百行，明焉察焉，神明充周，是谓能致其知。古圣人莫如尧，赞曰“钦明”，非知之至而何？中，知之不倚于睹闻者也；敬，知之无怠者也；诚，知之无妄者也；静，知之无欲者也；寂，知之无思为者也；仁，知之生生与物同体者也。各指所之，而皆指夫知之良也，故曰“致知”焉尽矣。
独知之明，大明悬象，照临天下者似之，盖观于《晋》。人有失则者，明入于地矣，有邪僻之见者，入左腹矣，盖观于《明夷》。
著焉察焉，无或遗焉者，圣人之无不知；践焉履焉，无不胜焉者，圣人之无不能。洽闻亦知，多艺亦能，暗于其大者矣。
至健者知之健，至顺者知之顺，唯健也不可险之而知险，唯顺也不可阻之而知阻。人心惟危，险阻之谓也；健顺，精一之至也，君子盖无时而不惧夫危也。
置我身于人人之中，而非之是之恶之爱之夺之予之者，夫然后可与无我。
物不可厌，厌物者不能格物。
晚程记
齿发衰，不可返已，志气衰，奚有不可返者哉？日三牲，日袒割，无关志气。日孜孜，毙而后已，善自养老者乎？
刚健中正，纯粹精，无一毫发歉，而后一毫发非干体。
境寂我寂，已落一层。
阅时事而伤神，徐自察之，嫉之也，非矜之也。矜之仁，嫉之偏。
潜谷邓子儒释之辨数千言，诸友有求其说者，子谓之曰：“只格物致知，日以身辨之矣。”
海内讲学而实践者有人，足为人师者有人，而求得先师之学者未一人见。
有不善未尝不知，是致知；知之未尝复行，是格物。
