一、十有九年。春，宋公伐邾娄。
二、夏五月戊辰，许世子止弑其君买。
三、己卯，地震。
四、秋，齐高发帅师伐莒。
五、冬，葬许悼公。
贼未讨，何以书葬？不成于弑也。曷为不成于弑？止进药而药杀也。止进药而药杀，则曷为加弑焉尔？讥子道之不尽也。其讥子道之不尽奈何？曰：乐正子春之视疾也，复加一饭则脱然愈，复损一饭则脱然愈，复加一衣则脱然愈，复损一衣则脱然愈。止进药而药杀，是以君子加弑焉尔。曰“许世子止弑其君买”，是君子之听止也。“葬许悼公”，是君子之赦止也。赦止者，免止之罪辞也。
