乞伏国仁，陇西鲜卑人，其先自漠北南出太阴山。五世有邻者，晋太始初，率户五万，迁居高平川。邻卒，子结权立，迁于牵屯。结权卒，子利那立。利那卒，弟祁□立。祁□卒，利那子术延立，迁于苑川。述延卒，祁□子傉太寒立。石勒之灭刘曜也。惧而迁于麦田元孤山。太寒卒，子司繁立，秦皇始中，迁于度坚山。建元七年，秦将王统来伐，繁率骑三万拒统于苑川，统潜袭度坚山，部民五万余落，悉降于统。司繁乃诣统归降，苻坚拜南单于，留之长安。后以为镇西将军，镇勇士川。甚有威惠之称，司繁卒，国仁即位，闻坚征晋奔败，国仁收众至十余万。又闻坚为姚苌所杀，于是自称大都督、大将军、大单于、领秦河二州牧，改秦建元二十一年为建义元年，置武陵、苑川等十一郡，筑勇士都城以都之。三年，苻登遣使拜仁大将军、苑川王。四年六月，薨，伪谥曰烈王，庙号烈祖。
乞伏干归，国仁弟。雄武有度略。仁薨，群寮以仁子公府幼稚，乃立干归为将军、大单于、河南王。大赦，改四年为太初元年，立边氏为后，以南川侯出连乞都为丞相。九月，迁于金城。二年正月，苻登遣使拜为大将军、金城王。六年，立子炽盘为太子。七年，登遣使授左丞相、河南王、假黄钺，加九锡之礼。十月，氐王杨定步骑四万来伐，干归勒众而进，大败定军，斩定及首级万有七千，于是尽有陇西之地。
十二月，僭称秦王，大赦。八年，吕光来伐，归乃称蕃，遣子勃勃为质，既而悔之。十三年，秦征西大将军姚硕德率众来伐，入自南安峡，归次于陇西，以拒硕德。兴潜师继发，干归闻兴将至，率轻骑数千侯兴，俄与中军相失，为兴追骑所逼，战败，遁归苑川，乃率骑数百驰至允吾。秃发利鹿孤逆归，处之于晋兴。干归将叛，谋泄，惧为利鹿孤所害，谓其子炽盘曰：“姚兴方盛，吾将归之。今送汝兄弟及汝母为质，于是送炽盘兄弟于西平，干归遂奔长安。姚兴大悦，拜持节都督河南诸军事、河州剌史、归义侯。十四年，遣干归还镇苑川，尽以部民配之。十八年正月，干归至自长安。十九年五月，苑川地震裂。十一月，又朝于长安。二十年，姚兴虑干归终为西州之患，留拜主客尚书，以其子炽盘为西夷校尉，行河州剌史。二十一年，炽盘以长安乱将始，乃招结诸部，筑城于嵻良山以据之。更始元年，干归随姚兴如平凉，炽盘攻桴罕，克之，遂遣使来告干归。干归奔还苑川，遂如枹罕，留炽盘镇之。干归将众二万。迁于度坚山，诸将劝称王。七月，僭补秦王，大赦，改年，置百官。公卿以下，皆复本位。四年五月，干归畋于五鸡山，有枭集于其手，朝归恶之。六月，为兄子公府所杀，公府出奔。炽盘迁于枹罕，遣弟广武将军智达追擒公府于嵻良山南，轘裂之。八月，葬干归于枹罕陵，仍伪谥武元王，庙号高祖。
乞伏炽盘，干归长子。干归薨，自称大将军、河南王，改元为永康元年。以尚书令翟勍为相国，封拜各有差。二年，炽盘讨吐谷浑别统支旁于长柳川，掘达于渴浑川，大破之，俘获男女二万三千。五年正月，有五色云起于南山，盘大悦，谓群臣曰：“吾今年应有所定，王业成矣。”于是缮甲整兵，以伺四方之隙。五月，闻傉檀西征，率步骑二万袭乐都。傉檀降，遂并南凉，兵强地广。十月，僭即秦王位，置百官，立妻秃发氏为王后。四年，炽盘子元基自长安逃归，拜尚书左仆射。建弘元年，立第二子慕未为太子，领抚军大将军，都督中外诸军事。改元大赦。炽盘寝疾，顾命太子慕末，乃薨于外寝。六月，葬武平陵，谥文昭王，庙号太祖。
乞伏慕末字安石，炽盘之第二子。幼而好学，有文才。建弘元年，立为太子。炽盘薨，僭即秦王位。大赦改年为永弘元年。二月，立万载为太子。三年九月，部民多叛，慕末焚城邑，毁宝器，率户五千，东如上邽为赫连定所拒，遂国南安。十一月，魏遣尚书库结率骑五千迎慕末，卫军吉毗固谏，以为不宜，遂下令止之。库结引还。四年，赫连定遣其叔北平公韦代率众一万攻南安，城内大饥，人相食。传侍中乞伏延祚、吏部尚书乞伏跋跋逾城奔代，末乃衔璧出降，送于上邽，及宗族五百余人，悉为赫连所诛。
自国仁建义元年乙酉岁，至辛未，四十七年。
