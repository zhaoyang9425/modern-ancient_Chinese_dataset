人间之世飘忽几何如凿石见火，窥隙观电。萤睹朝而灭，露见日而消，岂可不自序也？
余六岁解为诗，奉敕为诗曰：“池萍生已合，林花发稍稠。风入花枝动，日映水光浮。”因尔稍学为文也。
昔葛稚川自序曰：“读书万卷，十五属文。”
余不闲什一，憎人治生，性乃隘急。刑狱决罪，多从厚降；大辟之时，必有不忍之色。多所捶朴，左右之间，耳刘之亨。尝语余曰：“君王明断不凡，此皆大宽小急也。天下万事，泛泛罪犯，余皆宽贳之，必有不逊者，多不蒙宏贷也。”
魏文帝曰：“余于弹棋略尽其妙，能用手巾角拂。有儒生能以低巾角而拂之。合乡侯东方安世、张公子立皆一时佳手。”余经蒙储皇赉弹棋具、驳犀子、彭城锦石局、银镂香白檀床，余遂归于不解，未曾一中。
余性不耐奏对，侍姬应有二三百人，并赐将士。
余不欢酒，而又不憎人饮。每遇醉者，辄欣欣然而已。
吾年十三，诵百家谱，虽略上口，遂感心气疾，当时奔走。及长渐善，频丧五男，衔悲恍惚，心地荼苦。居则常若尸存，行则不知所适。有时觉神在形外，不复附身。及以大儿为南征不复，继奉国讳，随念灰灭，万虑尽矣。既感心气，累问通人，心气之名，当为何起，多无以对。余以为庄子云：“无疾而呼，其笑若惊”，此心气也。曼倩有言：“阴阳争则心气动，心气动则精神散。”华谭曰：“肝气微则面青，心气动则面赤。”左氏云：“周王心疾终，子重心疾卒。”曹志亦有心疾，殷师者仲堪之父也，有此疾。近张思光居丧之后，感此病。凉国太史令赵匪攵造干度历三十年，以心疾卒。晋阮裕谓士狂者，岂其余乎？
吾小时，夏日夕中下绛纱蚊纟中有银瓯一枚，贮山阴甜酒。卧读有时至晓，率以为常。又经病疮，肘膝烂尽。比以来三十余载，泛玩众书万余矣。自余年十四，苦眼疾沈痼，比来转暗，不复能自读书。三十六年来，恒令左右唱之，曾生所谓“诵诗读书，与古人居；读书诵诗，与古人期”，兹言是也。
余将冠，方好易卜。及至射复，十中乃至八九。当经至郢州，从兄平西令吾射金玉琥珀三指环。筮遇ⅰⅳ后之ⅰⅷ履，其辞曰：“上既为天，其体则圆。”指环之象，金玉在焉。寅爻带乎虎，琥珀生光，在合中央。合中之物，凡有三种，按卦而谈，或轻或重。又有人名裹襞纸中，射之得ⅵⅳ鼎卦，余言曰：“鼎卦上离为日，下巽为木，日下安木，杲字也。”此是典签裴重欢，疏潘杲名，与余射之。他验皆如此也。
余初至荆州卜雨。时孟秋之月，阳亢日久，月旦虽雨，俄而便晴。有人云：“谚曰：雨月额，千里赤。盖旱之征也。”吾乃端拂蓍，遇ⅱⅲ复不动。既而言曰：“庚子爻为世，水出生于金。七月建申，申子辰又三五合。必在此月。”五日庚子，果值甘雨。余又以十七日筮何时云卷金翘，日辉合璧，红尘暗陌，丹霞映□。谓亢阳之势，未沾膏泽，筮遇ⅴⅴ坎之ⅴⅱ比。于是辍蓍而叹曰：“坎者水也，子爻为世，其在今夜三更乎！地上有水，坎之为比，其方有甘雨乎！”欣然有自得之志。
姚文烈善龟卜，谓余曰：“此二十一日将雨。”其在虞渊之时，余乃筮之。遇ⅱⅶ谦之ⅲⅶ小过，既而言曰：“坤艮二象俱在土，非直无雨，乃应开霁。”俄而星如玉李，月上金□，雾生犹，河垂似带。余乃欣然。
吾龀年之时，诵咒受道于法朗道人，诵得净观世音咒、药上王咒、孔雀王咒，中尉何登善能解作外典咒、痈疽禹步之法。余就受之，至十岁时，敕旨赐向道士黄侯晔，建安侯正立，并是汝年时。汝不学义，余尚幼，未能受。年十二三，侍读臧严又有此劝。余答曰：“只诵咒自是佳伎俩，请守此一隅。”其年末乃颓然改途，不复说咒也。
石季伦笃好林薮，有别庐在河南界金谷涧中，涧中有水碓土窑。
