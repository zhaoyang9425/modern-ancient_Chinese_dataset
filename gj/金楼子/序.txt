先生曰：余于天下为不贱焉，窃念臧文仲既殁，其立言于世。曹子桓云：立德著书，可以不朽。杜元凯言：德者非所企及，立言或可庶几。故户牖悬刀笔而有述作之志矣。常笑淮南之假手，每蚩不韦之托人。由年在志学，躬自搜纂，以为一家之言。粤以凡庸，早赐茅社，祚土潇湘，搴帷挟服。早摄神州，晚居外相，文案盈前，书幌未辍，俾夜作书，勤亦至矣。其间屡事玄言，亟登讲肆，外陈玉铉之文，内宏金叠之典，从乎华阴之市，废乎昌言之说，其事一也；六戒多务，千乘纠纷，夕望汤池，观仰月之势，朝瞻美气，眺非烟之色。替于笔削，其事二也；复有西园秋月，岸帻举杯，左海春朝，连章离翰，虽有欣乎寸锦，而久弃于尺璧，其事三也；而体多羸病，心气频动，卧治终日。睢阳得善政之声，足不跨鞍，聊城有却兵之术，吾不解一也；常贵无为，每嗤有待，闲斋寂寞，对林泉而握谈柄，虚宇辽旷，玩鱼鸟而拂丛，蓍爱静心，彰乎此矣。而候骑交驰，仍麾白羽之扇，兵车未息，还控苍兕之军。此吾不解二也。有“三废学”、“二不解”而著书不息，何哉？若非隐沦之愚谷，是谓高阳之狂生者也，窃重管夷吾之雅谈，诸葛孔明之宏论，足以言人事，足以陈政术，窃有慕焉。老氏有言：“知我者希，则我者贵矣”有是哉，有是哉！裴几原、刘嗣芳、萧光侯、张简宪，余之知己也。伯牙之琴，嗟绿绮之长废；巨卿之骥，驱白马其安归？昔为俎豆之人，今成介胄之士。智小谋大，功名其安在哉？以金楼子为文也，气不遂丈，文常使气，材不值运，必欲师心。霞间得语，莫非抚臆，松石能言，必解其趣，风云元感，倘获见知。今纂开辟已来，至乎耳目所接，即以先生为号，名曰《金楼子》。盖士安之元晏，稚川之抱朴者焉！
