殷汤取士于商贾，周武取士于负薪，齐桓取士于车辕，大汉取士于奴仆。明王圣主取士以贤，不拘卑贱，故功德洋溢，名流竹帛也。
大器不可小用，小士不可大任。
周君出猎，见白雁为群。周君鼓弩欲射道之行者，其御公孙龙下车拊矢曰：“君以雁射人，无乃虎狼也？”
魏绛请施舍积粟。自公以下有积粟者尽出之，国无滞粟，亦无困人。公无禁利，又无贪民。行之期年，国乃有节。此盖邃古之法耳。今若开府库，并以济民，忽值妖贼，便当束手。此刘虞惜放火，所以见诛。仲堪赈贫民，于兹窜矣。
赵简子出畋，命郑龙射野人，使无惊吾鸟。龙曰：“吾先君晋文公伐卫不夷一人，今君一畋而欲杀良民，是虎狼也。”简子曰：“人畋得兽，我畋得士。”故缘木愈高者愈惧，人爵愈贵者愈危。可不慎乎？
齐桓公饮酒醉，遗其冠，耻之，三日不朝。管仲曰：“此非有国之耻，胡不雪之以政？”公曰：“善。因发仓粟赐贫穷，论囹圄，出薄罪。处三日而民歌之曰：‘公胡不复遗其冠乎？’”
齐宣王昼卧于社山。父老十三人迎劳王，王命赐父老田不租，又无徭役。父老皆拜，而闾丘先生独不拜。王问之，对曰：“臣愿得寿而富贵也。”王曰：“夫生杀有时，寿非寡人所得许也。今仓廪以借火荒，无以富先生；大官无缺，无以贵先生。”闾丘曰：“不然。愿大王选良吏以牧之，臣得寿矣。春秋振之以时，无烦扰百姓，臣得富矣。大王出令曰：少者敬老，则臣得贵矣。”王曰：“善夫！”
主有三恶：不修文德而尚武功，不明教化而枉任刑，是一恶也；妃妾以百数，黔首多鳏寡，是二恶也；男不耕耨，女不纺织，杼轴既空，田畴芜秽，是三恶也。主有三殆：倍德而好色，亲谄谀，远忠直，嬖子众多，嫡嗣无立，是一殆也；严刑峻法，是二殆也；犬马啖黍，民不厌糟糠，是三殆也。
田光鞠武俱往候荆轲。燕太子以武阳性好弹，太子为作金丸。
燕田光鞠武往候荆轲，轲时饮酒醉卧，光等唾其耳中而去。轲醉觉问曰：“谁唾我耳？”妇曰：“燕太子师傅向来，是二人唾之。”轲曰：“出口入耳，此必大事。”
燕田光鞠武俱往候荆轲，轲在席击筑而歌，莫不发上穿冠。
昔邓通从理入口，相者曰必饿死。汉文帝曰：“能富通者我也。”赐以铜山，其后果饿死。
枚乘有云：“磨砻不见其损，有时而尽；种树不见其长，有时而大；积行不知其善，有时而用；弃义不知其恶，有时而亡也。”
楚国龚舍，初随楚王朝，宿未央宫，见蜘蛛焉。有赤蜘蛛大如栗，四面萦罗网，有虫触之而死者，退而不能得出焉。舍乃叹曰：“吾生亦如是矣。仕宦者人之罗网也，岂可淹岁？”于是挂冠而退。时人笑之，谓舍为蜘蛛之隐。
桓谭有《新论》，华谭又有《新论》；扬雄有《太元经》，杨泉又有《太元经》。谈者多误，动形言色。或云桓谭有《新论》，何处复有华谭？扬子有《太元经》，何处复有《太元经》？此皆由不学使之然也。
诸葛司马二相，诚一国之宗师，霸王之贤佐也。孔明起巴蜀之地，蹈一州之土，省任刑法，整齐军伍，步卒数万，长驱祁山，慨然有河洛饮马之志。仲达据天下十倍之地，仗兼并之众，据牢城，拥精锐，无擒敌之意，若此人不死，则雍梁败矣。方之司马，理大优乎！
高贵乡公赋诗，给事中甄歆陶成嗣各不能著诗，受罚酒。金谷聚前，绛邑令邵荥阳中牟潘豹沛国刘邃不能著诗，并罚酒三斗。斯无才之甚矣。
毕卓常饮废职，比舍郎酿熟，卓因醉，夜至其间取酒饮之。掌酒者不察，执而缚之。郎往视之，乃毕吏部也。遽释其缚，卓遂与主人饮于瓮间，取醉而去。卓尝谓人曰：“右手持酒杯，左手执蟹螯，拍浮酒池中，便足了一生也。”
孔静居山阴，宋武微时以静东豪，故往候之。静时昼寝，梦人语曰：“天子在门。”觉寤，即遣人出看，而帝亦适至，静虚已接对，仍留帝宿，夜设粥无鲑，新伏鹅卵，今煮以为肴。贼平，京都以静为奢威将军，会稽内史。
元嘉中张永开玄武湖，值古冢上有一铜斗，有柄若酒夸。太祖访之朝士，莫有识者。何承天曰：“此亡新威斗，王莽三公亡，皆以赐之。一在冢内，一在冢外。”俄而又启冢，内得一斗，有铭书称大司徒甄邯之墓。
余好为诗赋及著书，宣修容敕旨曰：“夫政也者，生民之本也，尔其勖之。余每留心此处，恒举烛理事，夜分而寝。余六岁能为诗，其后著书之中，唯玉韬最善。
昔孔甲过人家，主方产子。占之曰：“子必有殃。”孔甲曰：“以为余子，谁为殃之？”及长，果见斫木而伤足。
高苍梧叔能为风车，可载三十人日行数百里。
梁有富人虞氏，财资无量，登高楼，临大路，陈酒博弈其上，楼下侠客相随而行，楼上博弈者争采而笑。会飞鸢坠腐鼠正中侠客，侠客闻楼上笑，谓虞氏以鼠投己，夜聚攻灭虞氏。
宋丘之鼎以烹鸡，多渖则淡，少渖则焦。
郑泉愿得五百斛船贮酒，四时甘肥置雨头，谓人言：“死必葬我于陶家之侧，百年之后，形化为土，得为酒器，岂不美哉？”
李元礼洌洌如长松下风，周君飕飕如小松下风。
魏文侯见宋陵子，三仕不愿。文侯曰：“何贫乎？”曰：“王见楚富者，牧羊九十九而愿百。尝访邑里故人，其邻人贫有一羊者，富拜之曰：‘吾羊九十九，今君之一，盈成我百，则牧数足矣。’邻者与之。从此观焉，富者非富，贫者非贫也。”
