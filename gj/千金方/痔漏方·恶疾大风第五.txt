论曰∶恶疾大风有多种不同，初得虽遍体无异，而眉发已落。有遍体已坏，而眉须俨然。有诸处不异好人，而四肢腹背有顽处，重者手足十指已有堕落。有患大寒而重衣不暖，有寻常患热，不能暂凉。有身体枯槁者，有津汁常不止者，有身体干痒彻骨，搔之白皮如麸，手下作疮者。（《外台》作卒不作疮。）有疮痍荼毒重叠而生，昼夜苦痛不已者，有直置顽钝不知痛痒者。其色亦有多种，有青、黄、赤、白、黑、光明、枯暗。此候虽种种状貌不同，而难疗易疗，皆在前人不由医者，何则？此病一着，无问贤愚，皆难与语，何则？口顺心违，不受医教，直希望药力，不能求已，故难疗易疗，属在前人，不关医药。予尝手疗六百余人，瘥者十分有一，莫不一一亲自抚养，所以深细谙委之。姑与其语，觉难与语不受入，即不须与疗，终有触损，病既不瘥，乃劳而无功也。又神仙传，有数十人皆因恶疾而致仙道何者？皆由割弃尘累，怀颖阳之风，所以非止瘥病，乃因祸而取福。故余所睹病者，其中颇有士大夫，乃至有异种名人，及遇斯患，皆爱恋妻孥，系着心髓不能割舍，直望药力，未肯近求诸身，若能绝其嗜欲，断其所好，非但愈疾，因兹亦可自致神仙。余尝问诸病患，皆云自作不仁之行，久久并为极猥之业，于中仍欲更作云。为虽有悔言而无悔心，但能自新，受师教命，食进药饵，何有不除。余以贞观年中，将一病士入山，教服松脂，服至百日，须眉皆生。由此观之，唯须求之于己，不可一仰医药者也。然有人数年患身体顽痹，羞见妻子，不告之令知，其后病成，状貌分明，乃云犯药卒患，此皆自误，然斯疾虽大，疗之于微，亦可即瘥。
此疾一得，远者不过十年皆死，近者五六岁而亡。然病者自谓百年不死，深可悲悼。一遇斯疾，即须断盐，常进松脂，一切公私物务释然皆弃，犹如脱屐。凡百口味，皆须断除，渐渐断谷，不交俗事，绝乎庆吊，幽隐岩谷，周年乃瘥。瘥后终身慎房事，犯之还发。兹疾有吉凶二义，得之修善即吉，若还同俗类，必是凶矣。今略述其由致，以示后之学人，可览而思焉。
用细粒乌豆，择取摩之皮不落者，取三月四月天雄乌头苗及根，净去土勿洗，捣绞取汁，渍豆一宿，漉去，曝干，如此七番。始堪服，初服三枚，渐加至六七枚，日一服。禁房室、猪 ？
治万病，痈疽癞疹癣，风痿骨肉疽败，百节痛、眉毛发落，身体淫淫跃跃痛痒、目痛烂，耳聋齿龋，痔 方。
天雄 附子 茵芋（《外台》作 草） 踯躅 细辛 乌头 石南 干姜（各一两） 蜀椒 防风 菖蒲（各二两） 白术 独活（各三两）
上十三味，治下筛，酒服方寸匕，日三，勿增之。
野狼毒 秦艽（等分）
上二味，治下筛，酒服方寸匕，日三，服五十日愈。
炼松脂投冷水中二十遍，蜜丸，服二丸，遇饥即服之，日三。鼻柱断离者，二百日服之瘥。断盐及杂食、房室。又以天门冬酒，服百日愈。
锻石（一石，水拌湿蒸，令气足） 松脂成炼（十斤，为末） 上曲（一斗二升） 黍米（一石）
上四味，先于大锅中炒锻石，以木札着灰中，火出为度，以枸杞根锉五斗，水一石五斗，煮取九斗，去滓，以淋锻石三遍澄清，以锻石汁和渍曲，用汁多少一如酿酒法，讫封四七日开服，常令酒气相及为度，百无所忌，不得触风，其米泔及饭糟，一事以上，不得使人、畜、犬、鼠食之，皆令深埋却，此酒九月作，二月止。恐膈上热者，服后进冷饭三五口压之。
妇人不能饮食，黄瘦积年及蓐风，不过一石即瘥。其松脂末初 酿酒，摊饭时均散着饭上，待饭冷乃投之，此酒、饭宜冷，不尔即醋，宜知之。
曲（二十五斤） 商陆根（二十五斤 马耳切之）
上二味，合于瓮中，水一斛渍之，炊黍米一石，酿如家法，使曲米相淹三 毕，密封三七日，开视曲浮酒熟，澄清温服三升，轻者二升。药发吐下为佳。宜食软煮饭，牛、羊、鹿肉羹。禁生冷醋滑，及猪、犬、鸡、鱼等。
用盐一斗，水一石煎减半，澄清温洗浴三四遍，并疗一切风。
以淳灰汁洗面，不过一月。
以大豆渍饭浆水，旦旦温洗面，洗头发，不净加少面，勿以水濯之，不过十度又方 成炼雄黄，松脂等分，蜜和丸。如梧子大，饮下十丸，日三，服百日愈。慎酒、肉、盐、豉等。
