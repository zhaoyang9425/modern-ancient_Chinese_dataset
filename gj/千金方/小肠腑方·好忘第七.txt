常服令人大聪。
龟甲 龙骨 菖蒲 远志
上四味等分治，下筛，酒服方寸匕，日三。治多忘，令人不忘方菖蒲（二分） 远志（七分） 茯苓 茯神 人参（各五分）
上五味治，下筛，酒服方寸匕，日二夜一，五日后智神良。
菖蒲（一两） 远志 人参（各十分） 茯苓（二两）
上四味治，下筛，饮服方寸匕，日三。
又方 菖蒲 远志 茯苓（各三分） 续断 肉苁蓉（各二两）
上五味治，下筛，酒服方寸匕，日三，至老不忘。
菖蒲 附子 远志 人参 桔梗 牛膝（各五分） 茯苓（七分） 桂心（三分）
上八味为末，蜜丸如梧子，一服七丸，加至二十丸，日二夜一，禁如药法。
养命开心益智方干地黄 人参 茯苓（各二两） 远志 肉苁蓉 菟丝子（各三两） 蛇床子（二分）
上七味治，下筛，服方寸匕，日二，忌食兔肉，余无忌。
天门冬（六分） 桂心 茯苓（各一两） 干地黄（四分） 菖蒲 远志 石苇 五味子（各三分）
上八味治，下筛，后食酒或水服方寸匕，三十日力倍，六十日气力强志意足。
治健忘方 天门冬 远志 茯苓 干地黄上四味等分，为末，蜜丸如梧子大，酒服二十丸，日三，加至三十丸，常服勿绝。
治好忘久服聪明益智方 龙骨 虎骨 远志（等分）
上三味治，下筛，食后服方寸匕，日二。
七月七日取菖蒲酒服三方寸匕，饮酒不至醉。
常以甲子日取石上菖蒲一寸九节者，阴干百日治，下筛，服方寸匕，日三，耳目聪明不忘。（出衢州石桥寺南山。）
七月七日麻勃一升，人参三两为末，蒸令气遍，临夜卧服一刀圭，尽知四方之事。
戊子日取东边桃枝二七枚缚着卧床中枕之不忘。
常以五月五日日未出时取东向桃枝作三寸木人，着衣带中令人不忘。
丁酉日自往市买远志裹着衣中，角头还作末服之不复忘。
七月七日取蜘蛛网着衣领中，勿令人知，不忘。
