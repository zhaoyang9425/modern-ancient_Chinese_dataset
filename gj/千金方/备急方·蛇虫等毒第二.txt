以刀破蛇尾，纳生椒二三枚，裹着，须臾即出。（《肘后方》云∶艾灸蛇尾即出。若无火，以刀周匝割蛇尾，截令皮断，乃将皮倒脱即出。）
治蛇入口中，并七孔中者∶
割母猪尾、头沥血，着口中即出。
以患人手中指等截三岁大猪尾，以器盛血，傍蛇泻血口中，拔出之。
以热汤淋之，无汤令人尿之。
服小蒜汁，滓敷上。（《肘后方》云∶治蝮蛇螫。）
熟捣葵取汁服之。
人屎浓涂，帛裹即消。
消蜡注疮上，不瘥更消注之。
以母猪耳中垢敷之。（《肘后方》云∶牛耳中垢亦可敷之。）
以射罔涂肿上，血出即愈。
生麻、楮叶合捣，以水绞去滓渍之。
令妇人尿疮上。
末姜敷之，干即易。
鸡屎二七枚烧作灰，投酒中服之。
以面围上，令童男尿着中，烧铁令赤，投中，冷复烧着，二三度瘥。
雄黄为末敷之，日一易。
盐四两，水一斗，煮十沸，沸定以汤浸，冷易之。
紫苋捣取汁，饮一升，以滓封疮上，以少水灌之。
梳中垢如指大长一寸，尿和敷之。
取合口椒同葫荽苗等分捣敷，无不瘥。
用铜青敷疮上。
捣大蒜和胡粉敷之。
嚼大豆叶涂之良。
猪脂和鹿角灰涂之。
炙梳汗出熨之。
雄黄 干姜（各等分）
上二味，为末，和射罔着竹筒中带行，有急用之。
雄黄 干姜 麝香（各等分）
上三味，捣为粗末，以小绛袋盛带之，男左女右，蛇毒涂疮。（《集验方》云∶如无麝香，以射罔和代之。《救急方》云∶以蜜和为膏，敷螫处良。）
常烧 羊角使烟出，蛇则去矣。
治蛇螫人疮已愈，余毒在肉中淫淫痛痒方∶
大蒜 小蒜（各一升）
上二味，合捣，以热汤淋汁，灌疮大良。
铁精如大豆许，纳管中，吹入疮中良。
烧死鼠为末敷之。
灸上三七壮，无艾以火头称疮孔大小 之。
浓煮葛根汁，洗十数遍，及捣为散，以葛根汁服方寸匕，日五，甚者夜二。
青布急卷为绳，只一物，烧一头燃，纳竹筒中，注疮口熏之妙。
煮铁令浓洗疮。
嚼生栗子涂之良。
凡入山烧水牛、 羊角，虎、野狼、蛇皆走。
论曰∶凡见一切毒螫之物，必不得起恶心向之，亦不得杀之。若辄杀之，于后必遭螫毒，治亦难瘥，慎之慎之。
凡蝎有雌雄，雄者痛只在一处，雌者痛牵诸处。若是雄者，用井底泥涂之，温则易。雌者用当瓦屋沟下泥敷之。若值无雨，可用新汲水从屋上淋下取泥。
取齿中残饭敷之，又猪脂封之，又射罔封之，又 砂和水涂上立愈。
若着手足，以冷水渍之，水微暖即易之。着余处者，冷水渍，故布 之，少暖则易。
生乌头为末，唾和敷之。
取瓦子摩其上，唾二七遍，置瓦子故处。
猪脂 蜜（各半升） 蜡（二两）
上三味，和煎如膏，候冷以涂之。
烧蜂房为末，猪膏和涂之。（《肘后方》云∶先煮蜂房洗之，又烧涂之。）
酥脂涂之立愈。
烧牛屎灰，以苦酒和涂之。
齿垢涂之。
醇醋沃地，取泥涂之。
嚼盐涂之。
以人尿新者洗之。
尿泥涂之。
论曰∶凡蠼 虫尿人影着处，便令人病疮，其状身中忽有处 痛如芒刺，亦如刺虫所螫后，热，剧者连起竟腰胁胸。治之法，初得之磨犀角涂上，止其毒，治如火丹法，余以武德中六月得此疾，经五六日觉心闷不佳，以他法治不愈，又有人教画地作蠼 形，以刀子细细尽取蠼腹中土，就中以唾和成泥涂之，再涂即愈，方知天下万物相感，莫晓其由矣。
羊髭烧灰，腊月猪脂和封之。
捣豉封之。
醋和胡粉涂之。
烧鹿角为末，以苦酒和敷疮上，已有汁者，烧道旁弊蒲席敷之。
槐白皮半斤切，以苦酒二升渍半日，刮去疮处以洗，日五六遍，仍以赤小豆末以苦酒和敷之，燥复易。小儿以水和。
嚼大麦以敷之，日三。
燕窠中土，以猪脂和敷之。
熟嚼梨叶，以水和涂，燥复易之。
马鞭草熟捣烂以敷上，燥则易之。
取吴茱萸东行根下土，醋和涂之。
论曰∶江南有射工毒虫，一名短狐，一名蜮。其虫形如甲虫（《外台》云∶正黑，状如大飞生），无目，利耳，有一长角在口前如弩，以气为矢，因水势以射人，人闻其在水中铋铋作声，要须得水没其口，便以口中毒射人，此虫畏鹅，鹅能食之，其初见证有似伤寒，先恶寒噤 ，寒热筋急，亦似中尸，便口噤不能语，朝旦小苏，晡夕辄剧，寒热闷乱是其证也。
如得三四日急治之，治稍迟七日死。射着人影者，不即作疮，但恶寒噤 。自非其地之人不知其证，便谓伤寒，每多误治，及成疮似蠼 尿，亦似瘭疽疮。射工中疮有三种，其一种疮正黑如 子，皮外围悉赤，或衣犯之如有芒刺痛。其一种作疮久久穿，或晡间寒热。其一种如火灼 起，似此者最急，数日杀人，中人头面，又急腰以上去人心近多死，腰以下稍缓，不治亦死
治射工中人寒热，或发疮在一处，有异于常者方∶
取鬼臼叶一把，渍苦酒中，熟捣
取生吴茱萸茎叶一握，断去前后取中，熟捣，以水二升，煮取七合，顿服。
取葫荽切贴疮，灸七壮。
取蜈蚣大者一枚，火炙治为末，苦酒和敷疮上。
取赤苋菜熟捣，绞取汁，每服一升，日四五服。
取白鸡屎白者三枚，汤和涂中毒处。
升麻（三两） 乌扇根 犀角（各二两）
上三味， 咀，以水四升，煮取一升半，去滓，分再服，相去如一炊顷，尽更作。
升麻（三两） 乌扇根（三两）
上二味， 咀，以水三升，煮取一升适寒温尽服，滓敷疮上。
取芥子捣烂，苦酒和，浓涂疮上，半日痛便止。
取野狼牙叶，冬取根捣令熟，敷所中处，又饮四五合汁。
甲香 犀角 鳖甲 升麻 熏陆香 丁香 沉香 乌 青木香 川连 黄芩 羚羊角 甘草 牡蛎（各四分） 吴茱萸（三分） 黄柏（六分）
上十六味，治下筛，中射工毒及诸毒皆水服方寸匕，日二，并以水和少许洗之，仍以鸡子白和涂肿上，干则易。
野葛（一升） 巴豆 乌头 川椒（各半升） 茵芋 踯躅 附子 丹砂（各一两） 雄黄 大黄（各一两）
上十味，治下筛，以不中水猪膏三斤，煎三上三下，去滓纳丹砂、雄黄末，搅至凝，似枣核大，摩痛上，勿近眼，凡合各膏，皆无令产妇、女人、小儿、鸡犬、六畜见之，唯宜清净。
斑蝥二枚熬一枚，熬为末，服一大枚，又烧一枚烧令烟绝，为末着疮中。
大蒜十枚，合皮安热灰中炮，令热，去皮刀断蒜头，取热着毒处。
麝香 大蒜上二味，合捣，以羊脂和着小筒中带，欲用取敷疮上。
雄黄 朱砂 恒山（各等分）
上三味，取五月五日日中时，令童子合之，取敷疮上。
（山中阴湿草木上石蛭着人，则穿啮人肌肤，行人肉中，浸淫坟起如虫行道之？
凡行山路草木中，常以腊月猪膏和盐涂脚胫及足趾间趺上，及着鞋袜，蛭不得着人也。
已着者，灸断其道即愈。
论曰∶凡山水有毒虫，人涉水之时，中人似射工而无物，其初得之，恶寒，微头痛，目眶疼，心中烦懊，四肢振 ，腰背百节皆强，两膝痛，或翕翕而热，但欲眠睡，旦醒暮剧，手足逆冷至肘膝，二三日腹中生虫，蚀人下部，肛中生疮，不痛不痒，令人不觉。不急治，过六七日下部出脓溃，虫上食人五脏，热盛毒烦，下利不禁，八九日虽良医不能治矣。其毒有阴阳之异，觉得之，急早视其下部，若有疮正赤如截肉者，为阳毒最急，若疮如鲤鱼齿者，为阴毒犹小缓，要皆杀人，不过二十日也。欲知是中水与非者，当作五六升汤，以小蒜五升切，投汤中，消息，勿令大热，去滓以浴之。是水毒，身当发赤斑，无是者非也。
吴茱萸（一升） 生姜（切，一升半） 犀角 升麻 橘皮（各二两） 乌梅（十四枚）
上六味， 咀，以水七升，煮取二升，分二服。
浮萍草曝干为末，酒服方寸匕。
梅叶、桃叶捣，绞取汁三升许，或干以少水绞取汁饮之。小儿不能饮，以汁敷乳头与之。
捣苍耳汁，服一升，又以绵裹杖沾汁导下部，日三瘥。
捣蓼一把，以酒和，绞取汁一升饮之，不过三服瘥。（《外台》、《肘后》作梨叶）
捣盐一把，水解以涂浴面目身体令遍。
捣蛇莓根为末，以饮之，并导下部，生者用汁。凡夏月行，常多 此药屑入水，以方寸匕投水上流无所畏，又辟射工。凡洗浴以少许投水盆中，即无毒。
五月五日自死赤蛇烧作灰，以井花水服方寸匕，日三。
腊月死猫头烧灰，水服一钱匕，日二。
针灸方见别卷中。
相思子 蓖麻子 巴豆（各一枚） 朱砂末（二铢） 蜡（四铢）
上五味，合捣为丸，先取麻子许大含之，即以灰围患人，前头着一斗灰火，吐药火中沸，即画火上作十字，其猫鬼并皆除矣。
治蜘蛛咬毒方人屎敷，又油淀敷，又炮姜贴之，又猢狲屎敷之。
麻油和胡粉如泥涂上，干则易之。
治马啮人及踏人作疮毒肿热痛方∶
马鞭稍（二寸长） 鼠屎（二七枚）
上二味，合烧为末，以猪膏和涂之立愈。（《外台方》云∶治遂成疮烂，经久不愈者。《肘后方》云∶用马鞭皮烧末，猪膏和涂）。
推纳入，以桑皮细作线缝之，破乌鸡取肝，细锉以封之，且忍勿小便即愈。
取灰汁热渍疮，常令汁器有火，数易汁，勿令烂人肉，三数日渍之。有肿者，炙石熨之，日二消止。
服人粪如鸡子大，复以粪敷疮上。
取妇人月水敷之神良。
治剥死马，马骨伤人，毒攻欲死方∶
即取马肠中屎涂之大良。
治马汗马毛入人疮中，肿痛欲死方∶
以水渍疮，数易水便愈。又以锻石敷之。
饮醇酒取醉即愈。
烧鸡毛翎末，以酒服方寸匕。
以沸汤令得所浸洗之，即瘥。
论曰∶凡春末夏初，犬多发狂，必预防之。防而不免者，莫出于灸，百日之中一日不阙者，方得免难。若初见疮瘥痛定，即言平复者，此最可畏，大祸即至，死在旦夕。凡狂犬咬人着讫，即令人狂，精神已别，何以得知？但看灸时，一度火下，即觉心中醒然惺惺了了。
方知咬已即狂。此病至重，世皆轻之，不以为意，坐是死者，尝年有之。吾初学医，未以为业。有人遭此，将已见问吾，了不知报答，是以经吾手而死者不一，自此锐意学之，一解以来，治者皆愈，方知世无良医，枉死者半，此言非虚，故将来学人非只此法，余一方皆须沉思留心作意，殷勤学之，乃得通晓。莫以粗解一二种法，即谓知讫，极自误也。
凡 犬咬人，七日辄应一发，三七日不发则脱也。要过百日乃得免耳。每到七日辄当捣韭汁饮一二升，又当终身禁食犬肉、蚕蛹，食此即发，死不可救矣。疮未愈之间，禁食生鱼及诸肥腻冷食，但于饭下蒸鱼，及肥器中食便发。不宜饮酒，能过一年乃佳。（《集验方》云∶若重发者，生食蟾蜍 绝良，亦可烧炙食之，不必令其人知，初得啮毒便为之，则于后不发也）。
头发 皮（各等分）
上二味，烧灰水和饮一杯服之。口噤者，折齿纳药。
捣地榆，绞取汁涂疮，无生者可取干者，以水煮汁饮之，亦可末服，为方寸匕，日三，兼敷上，过百日止。
捣韭绞取汁，饮一升，日三，疮愈止，亦可治愈后复发者。
刮虎牙若骨，服方寸匕。（《短剧方》云∶刮野狼牙或虎骨末服，已发狂如 犬者服即愈）。
烧虎骨敷疮及熨。又微熬杏仁捣研，取汁服之良。又取灯盏残油灌疮口，皆禁酒、猪鱼肉、生菜。
用韭根一握，故梳二枚，水二升，煮取一升，顿服。
桃东南枝白皮一握，水二升，煮取一升，分二服，吐出犬子。
取 犬脑敷上后，不复发。
虾蟆灰以粥饮服之。
服莨菪子七枚，日一。
梅子末，以酒服之。
以豆酱清涂之，日三四。
蛇脯一枚，炙去头，捣末，服五分匕，日三。又烧末纳疮孔中。
捣莨菪根和盐敷，日三。
青布浸汁，服三升。
取驴尿一二升饮之。
熬杏仁半升令黑，研成膏敷之。
取灶中热灰以粉疮，帛裹系之。
鼠屎为末，腊猪膏和敷之。（《外台方》云∶鼠一枚，猪膏煎敷之。）
饮生姜汁一升。（《短剧方》云∶治狂犬咬）。韭汁亦佳。（《外台方》云∶亦治已瘥后复发者。）
水洗疮任血出，勿止之，水洗不住，取血自止，以绵裹之瘥。
以沸汤和灰壅疮上。
烧犬尾为末，敷疮，日三。
以头垢少少纳疮中。
火炙蜡以灌疮中。
以热牛屎涂之佳。
以苦酒和灰涂疮中。
凡 犬所啮未尽其恶血毒者，灸上一百壮，已后当日灸一壮，若不血出，刺出其血，百日灸乃止。禁饮酒及猪犬肉。
松脂炼作饼上贴之。
以屋溜中泥涂。
