论曰∶凡产后角弓反张及诸风病，不得用毒药，惟宜单行一两味，亦不得大发汗，特忌转吐泻利，必死无疑，大豆紫汤，产后大善。
治产后百病及中风痱痉，或背强口噤，或但烦热，苦渴，或头身皆重，或身痒，剧者呕逆直视，此皆因虚风冷湿及劳伤所为方。
大豆（五升） 清酒（一斗）
上二味，以铁铛猛火熬豆，令极热，焦烟出，以酒沃之，去滓，服一升，日夜数服，服尽，更合小汗则愈。一以去风，二则消血结。如妊娠伤折，胎死在腹中三日，服此酒即瘥。
治产后百日中风痉口噤不开，并治血气痛，劳伤，补肾方。
独活（一斤） 大豆（五升） 酒（一斗三升）
上三味，先以酒渍独活，再宿，若急，须微火煮之，令减三升，去滓，别熬大豆极焦，使烟出，以独活酒沃之，去豆服一升，日三夜二。
治如前状方。
独活（八两） 葛根 生姜（各六两） 甘草（二两）
上四味 咀，以水九升，煮取三升，去滓，分四服，微汗佳。
治在蓐中风，背强不得转动，名曰风痉方。
甘草 干地黄 麦门冬 麻黄（各二两） 栝蒌根 芎 黄芩（各三两） 杏仁（五十枚）
上九味， 咀，以水一斗五升，酒五升合煮葛根，取八升，去滓，纳诸药，煮取三升，去滓，分再服，一剂不瘥，更合良。（《千金翼》崔氏有前胡三两）
治产后中风，口噤不能言方。
独活 生姜（各五两） 防风 秦艽 桂心 白术 甘草 当归 附子（各二两） 葛根（三两） 防己（一两）
上十一味， 咀，以水一斗二升，煮取三升，去滓，分三服。
治产后中风及百病，并男子中一切风，神效方。
鸡粪（一升，熬令黄） 乌豆（一升，熬令声绝，勿焦）
上二味，以清酒三升半，先淋鸡粪，次淋豆取汁，一服一升，温服取汗，病重者凡四五日服之，无不愈。
治产后中风，发热面正赤，喘气头痛方。
淡竹叶（一握） 葛根（三两） 防风（二两） 桔梗 甘草 人参 桂心（各一两） 大附子（一枚） 生姜（五两） 大枣（十五枚）
上十味， 咀，以水一斗，煮取二升半，去滓，分三服，日三，温覆，使汗出。若颈项强者，用大附子。若呕者加半夏四两。
治产后中风，背急短气方。（《千金翼》作里急短气）
防风 独活 葛根（各五两） 当归 芍药 人参 甘草 干姜（各二两）
上八味， 咀，以水九升，煮取三升，去滓，分三服，日三。
治产后风虚，头痛壮热，言语邪僻方。
鹿肉（三斤） 芍药 独活 秦艽 黄芩 黄 （各三两） 半夏（一升） 干地黄（二两）桂心 芎 （各一两） 生姜（六两） 甘草 阿胶（各一两） 茯苓（《千金翼》作茯神）人参（各四两）
上十五味， 咀，以水二斗，煮肉得一斗二升，去肉，纳药，煎取三升，去滓，纳胶令烊，分四服，日三夜一。
治产后中风方。
独活（一斤） 桂心（三两） 秦艽（五两）
上三味， 咀，以酒一斗半，渍三日，饮五合，稍加至一升，不能多饮，随性服。
治产后卒中风，发病倒闷不知人，及妊娠挟风，兼治在蓐诸疾方。
大豆（五升，炒令微焦） 葛根 独活（各八两） 防己（六两）
上四味， 咀，以酒一斗二升，煮豆取八升，去滓，纳药，煮取四升，去滓，分六服，日四夜二。
治产后卒中风，发疾口噤，倒闷吐沫，螈 眩冒不知人，及湿痹缓弱，身体痉，妊娠百病方。
紫石英（三两） 钟乳 赤石脂 石膏 白石英 牡蛎 人参 黄芩 白术 甘草 栝蒌根 芎 桂心 防己 当归 干姜（各二两） 独活（三两） 葛根（四两）
上十八味末五石， 咀诸药，以水一斗四升煮取三升半，分五服，日三夜二。一方有滑石、寒水石各二两，枣二十枚。
治产后卒中风，发疾口噤，螈 闷满不知人，并缓急诸风，毒痹，身体痉强，及挟胎中风，妇人百病方。
紫石英 白石英 石膏 赤石脂（各三两） 独活 生姜（各六两） 葛根（四两） 桂心 芎 甘草 芍药 黄芩（各二两）
上十二味 咀，以水一斗二升，煮取三升半，去滓，分五服。日三夜二。
治妇人在蓐得风，盖四肢苦烦热，皆自发露所为，若头不痛但烦热，与三物黄芩汤，头痛与小柴胡汤方。
柴胡（半斤） 黄芩 人参 甘草（各三两） 生姜（二两） 大枣（十二枚） 半夏（半升）
上七味， 咀，以水一斗二升，煮取六升，去滓，服一升，日三服。
黄芩 苦参（各二两） 干地黄（四两）
上三味 咀，以水八升，煮取二升，去滓，适寒温，服一升，日二，多吐下虫。
治产后腹中伤绝，寒热恍惚，狂言见鬼，此病中风内绝，脏气虚所为方。
甘草 芍药（各五两） 通草（三两，《产宝》用当归） 羊肉（三斤）
上四味 咀，以水一斗六升，煮肉，取一斗，去肉纳药，煮取六升，去滓，分五服，日三夜二。
治产后中风，久绝不产，月水不利，乍赤乍白，及男子虚劳冷甚方。
羊肉（二斤） 成箨大蒜（去皮，切） 香豉（各三升）
上三味，以水一斗三升，煮取五升，去滓，纳酥一升，更煮取三升，分温三服。
治产后中风，口噤痉痹，气息迫急，眩冒困顿，并产后诸疾方。
葛根 生姜（各六两） 独活（四两） 当归（三两） 甘草 桂心 茯苓 石膏 人参白术川芎 防风（各二两）
上十二味 咀，以水一斗二升，煮取三升，去滓，分三服，日三。
治产后中风方。
防风 独活（各一斤） 女萎 桂心（各二两） 茵芋（一两） 石斛（五两）
上六味 咀，以酒二斗渍三宿，初服一合，稍加至三、四合，日三。
治产后中柔风，举体疼痛，自汗出者及余百疾方∶
独活（八两） 当归（四两）
上二味 咀，以酒八升，煮取四升，去滓，分四服，日三夜一，取微汗。（葛氏单用独活。《短剧》加当归。若上气者加桂心二两，不瘥更作。
木防己膏治产后中风方。
木防己（半斤） 茵芋（五两）
上二味 咀，以苦酒九升渍一宿，猪膏四升，煎三上三下膏成，炙手摩千遍瘥。
治产后中风流肿方。
盐（五升，熬令赤） 鸡毛（一把，烧作灰）
上二味，以水一石煮盐作汤，纳鸡毛灰着汤中，适冷暖以浴，大良。又浴妇人阴冷肿痛，凡风肿，面欲裂破者，以紫汤一服瘥，神效。（紫汤是炒黑豆作者）
大豆三升，以水六升，煮取一升半，去豆澄清，更煎取一升。纳白术八两，附子、独活各三两，生姜八两，添水一斗，煮取五升，纳好酒五升，合煎，取五升，去滓，分五服，日三夜二，间粥频服三剂。
治产后忽苦，心中忡悸，或志意不定，恍恍惚惚，言语错谬，心虚所致方。
茯神（四两） 人参 茯苓（各三两） 芍药 甘草 当归 桂心（各一两） 生姜（八两）大枣（三十枚）
上九味 咀，以水一斗，煮取三升，去滓，分三服，日三良。
治产后忽苦心中忡悸不定，志意不安，言语错误，惚惚愦愦，情不自觉方。
远志 麦门冬 人参 甘草 当归 桂心（各二两） 芍药（一两） 茯苓（五两） 生姜（六两） 大枣（二十枚）
上十味 咀，以水一斗煮取三升，去滓，分三服，日三。羸者分四服。产后得此，正是心虚所致。无当归用芎 ，若其人心胸逆气，加半夏三两。
治产后暴苦心悸不安，言语错谬，恍恍惚惚，心中愦愦，此皆心虚所致方。
茯苓（五两） 甘草 芍药 桂心 当归（各二两） 生姜（六两） 麦门冬（一升） 大枣（三十枚）
上八味 咀，以水一斗，煮取三升，去滓，分三服，日三。无当归可用芎 。若苦心志不安，加人参二两，亦可纳远志二两。若苦烦闷短气，加生竹叶一升，先以水一斗三升，煮竹叶取一斗，纳药。若有微风，加独活三两，麻黄二两，桂心二两，用水一斗五升。若颈强苦急，背膊强者，加独活，葛根各三两，麻黄、桂心各二两，生姜八两，用水一斗半。
治产后心忡悸不定，恍恍惚惚，不自知觉，言语错误，虚烦短气，志意不定，此是心虚所致方。
远志 甘草（各二两） 人参 茯神 当归 芍药（各三两） 麦门冬（一升） 大枣（三十枚）
上八味 咀，以水一斗，煮取三升，去滓，分三服，日三。若苦虚烦短气者，加淡竹叶二升，水一斗二升，煮竹叶取一斗，纳药。若胸中少气者，加甘草为三两善。
治产后心虚不足，虚悸，心神不安，吸吸乏气，或若恍恍惚惚，不自知觉者。
甘草 远志 菖蒲（各三两） 人参 麦门冬 干姜 茯苓（各二两） 泽泻 桂心（各一两） 大枣（五十枚）
上十味为末，蜜和丸如大豆，酒服二十丸，日四五服，夜再服，不知稍加。若无泽泻，以白术代之。若胸中冷，增干姜。
治产后大虚，心悸，志意不安，不自觉恍惚恐畏，夜不得眠，虚烦少气方。
人参 甘草 茯苓（各三两） 麦门冬 菖蒲 泽泻 薯蓣 干姜（各二两） 桂心（一两）
上十味为末，以蜜枣膏和丸如梧子，未食酒服二十丸，日三夜一，不知稍增。若有远志，纳二两佳。若风气加当归、独活各三两。亦治男子虚损心悸。
治产后心虚不足，心下虚悸志意不安，恍恍惚惚，腹中拘急痛，夜卧不安，胸中吸吸少气，内补伤损，益气，安定心神，亦治虚损方。
远志 甘草 桂心 茯苓 麦门冬 人参 当归 白术 泽泻 独活 菖蒲（各三两）薯蓣 阿胶（各二两） 干姜（四两） 干地黄（五两）
上十五味为末，蜜和丸如大豆，未食温酒服二十丸，日三，不知稍增，至五十丸。若大虚，身体冷，少津液，加钟乳三两为善。
