谭李二医缺
黄谷取胆缺
贾木恶梦缺
冀州士人徐蟠．因坠马伤折手足．痛甚．命医者治之．其方用一活龟．既得之矣．夜梦龟言曰、吾惟整痛不能整骨．有奇方奉告．幸勿相害也．蟠扣之．云、取生地黄一斤．生姜四两．捣研细．入糟一斤同炒匀．乘热以布裹罨伤处．冷即易之．先能止痛．后整骨．大有神効．蟠用其法果验．
淄州人田瑴女．嫁攸县刘郎中之子．刘下世数年．田氏病．遣仆至衡山．招表侄张敏中．欲托以后事．未克往而田不起．初、田有兄娶衡山廖氏女．女死．又取其妹．兄亦亡．独后嫂在．乃与敏中同往吊．寓于张故居没山阁．时隆兴甲申冬也．是夕．廖嫂暴心痛．医疗小愈．过夜半．欻起坐．语言不伦．张往省候．则其姊凭焉．咄咄责妹曰、何处无昏姻．必欲与我共一婿．死又不设位祀我．使我岁时无所依．非相率同归不可．张谏晓之曰、此自田叔所为．非今婶过．既一家姊妹．宁忍如此．少顷．勿拱手曰、叔翁万福．又曰、庆孙汝可上床坐．叔翁者．田三之季父瑴．庆孙者其稚子也．皆亡矣．盖群鬼满室．左右尽悚．俄开目变貌．作田氏音声．顾张曰、知县其为姑来．姑生前有欲言者．今当具以告．邀使稍前．历道始死时．夫兄侵牟及婢妾窃攘事．主名物色．的的不差．且嘱立所养次子为刘氏后．复切切屏语．似不欲他人预闻．良久洒泪曰、我无大罪恶．不堕地狱道中．但受生有程．未能便超脱耳．呜咽而去．方附著时．廖氏眼颊笑涡．及十指纤长．全如田姑在生容貌．如是继日来．讫于廖归．明年春．将祔于刘茔．张与廖送葬．宿其冢次．方寒雨凄零．松风答响．皆起怖悸意．廖复为所凭．张谯之曰、必山鬼野怪假托．若真田三姑．何为容色不与去冬等．随声而变．宛然不少异．申言曩事．丁宁委曲然后已．迨廖氏还家．又来倩有祷于张．旁人曰、张知县居不远．盍径往白之．曰、宅龙遮我．虽欲入不见容．我不免为是．后一年．廖卒始绝．鬼附生人多矣．独能使形状如之．为可怪也．
番阳人汪澄．家颇富．独好以渔弋挂罦为乐．年财三十．以乾道九年五月死．其妻里中余氏女也．稍取其敖戏之具与人．或毁弃之．明年七月旦初夜．妻在床未睡．觉四体竦淅．惊惴呼告其乳媪．媪亦然．俄顷作澄语．骂其妻曰、贱人来．吾死能几时．汝已萌改适他人意．二子皆十许岁．家赀殊不薄．岂不能守以终丧．吾甚爱鹦鹂雕笼．及双角弓．何得便与三十五舅．三十五舅者．妻之兄仲滔也．所居正比邻．密觇壁间．澄厉声曰、何不入视我．而顾窃听．滔惧即舍去．又使招其仲兄．辞以疾．则叹息曰、生时不相睦．固知其不肯来．吾父可得见否．父老且病．扶杖哭而入．澄拱手而揖．为恭敬听命之状．父曰、儿既不幸早世．得不堕恶趣．宽吾悲心．无为见怪于家．怖妻子也．澄亦泣曰、大人有言．澄当去．媪遂厥然而默如．两食顷．复附语呼其子曰、我将出而土地见阻．汝宜办小祭．善为我辞．子遽杀鸡取酒．诣祠祷解．媪乃苏．□氏□客□时说．
北京人聂进．家世奉道．不茹犬雁鳖蒜之属．唯进独喜食．父常戒之．辄曰、将止矣．他日、又如初．年二十二岁时．病伤寒困顿．见青衣人来唤．遂随以行．逾山涉水．乃抵大城门．门吏问此何人．青衣曰、聂进也．吏曰、来矣．可速行．已而到一宫阙．门下复有吏．衣裾甚伟．亦抗声问曰、何人．青衣复曰、聂进也．吏亦曰、来矣．官人相候久．可速入．进殊惊悸．引立庑下．或呼令升阶．进密举首．见三人皆王者服．据案坐．谕进曰、汝嗜食厌物．虽父兄戒饬．不敬听．是何理耶．此等物亦有何好．进伏地告曰、兹蒙严旨．自此决当断食．王曰、果能尔．当放还．进曰、苟复念此．罪死不赦．王命吏送归．冥行不知所之．及家．望孥累聚泣．吏推之．身投榻上．血污从鼻出．约两斗许．移时渐苏．进后由北方归．正得官．淳熙元年．年四十九矣．为秉义郎添监抚州酒税．自言其事．
邵武军北大干山广祐王庙．考图记乃唐末欧阳使君之神．距县二十里．对路立屋数楹．以馆祠客．有王道人者．居其旁．躬洒扫事．颇谨朴戆直．乾道四年秋．梦车骑满野．羽仪舆盖．如迎方伯连率．而又过之．皆自庙中出．趍问何所往．一吏曰、远接新广祐王．曰、敢问王何人．今居何地．曰、在浦城县．故临江丞陈公也．觉而记其语、明日、径走其处询访之．果有陈丞以进士登第．平生廉正．为乡里所称．死方五日．道人验梦可信．喜而归．稍以告人．今犹处祠侧．
抚州南门黄柏路居民詹六、詹七．以接鬻缣帛为生．其季曰小哥．尝赌博负钱．畏兄棰责．径窜逸他处．久而不反．母思之益切．而梦寐占卜皆不祥．直以为死矣．会中元盂兰盆斋．前一夕．詹氏罗纸钱以待享．薄暮、若有幽叹于外者．母曰、小哥真亡矣．今来告我．取一纫钱．祝曰、果为吾儿．能掣此钱出．则信可验．当求冥助于汝．少焉阴风肃肃．类人探而出之．母兄失声哭．亟呼僧诵经拔度．无复望其归．后数月、忽从外来．伯兄曰、鬼也．取刀将逐之．仲遽抱止曰、未可．稍前谛视．问其死生．弟曰、本惧杖而窜．故诣宜黄受佣．未尝死也．乃知前事为鬼所诈云．
晁端揆居京师．悦里中少妇．流眄寄情．未能谐偶．妇忽乘夜来．挽衣求共被．晁大喜．未明索去．留之不可．曰、如是得无畏家人知乎．既去．蓐褥间余血涴迹．亦莫知所以然．越三日过其间．闻哭声．扣邻人曰、少妇因产而死．今三日矣．晁掩涕而归．
政和间．京西路提点刑狱周君．失其名．以威风直震郡县．尝乘舟按部还．遥见水上若妇人长尺余．衣袂蹁跹．迎舟而下．泊相近．容色凄惨．类有所愬．及相去咫尺．迷不知所在．疑为偶然也．次日．所见复如之．其色益悲．周谓必冤魄伸吐．遂停桌．即近县追一倡．须语言稍警惠者．众莫测何为．既至．衣冠焚香祝之．曰、汝果抱冤．当凭此倡以言．吾为汝直．须臾倡凛凛改容．哀且泣．音声如他州人．云、妾某州某县某氏．为某人谋财见杀．事不闻于官．无由自白．敢以遗恨告．周随录其语．密檄下彼郡．捕得凶民．一问具伏．遂置诸法．周表卿尚书为宜黄丞时．为疏山长老了如说而忘其名．或云即茂振枢密麟之父也．
江吴之俗、指伤寒疾为疫疠．病者气才绝．即敛而寄诸四郊．不敢时刻留．临川民张圭死．置柩于城西广泽庵．庵僧了焘．夜闻扑索有声．起而伺则张柩中也．既不敢发视之．隔城数里．无由得言．但拱手而已．良久声息．迟明奔告其家．亦不问．至秋将火葬．剖柩见尸．乃侧卧掩面．衣服尽碎裂．盖曩夕复苏而不获伸也．吁可伤哉．番阳亦有小民．以六月拜岳帝祠．触热闷绝．亟棺厝于普通塔．其事正同．
余干乡民张客．因行贩入邑．寓旅舍．梦妇人鲜衣华饰．求荐寝．迨梦觉．宛然在旁．到明始辞去．次夕方阖户．灯犹未灭．又立于前．复共卧．自述所从来．曰、我邻家子也．无多言．经旬日．张意颇忽忽．主人疑焉．告曰．此地昔有缢死者．得非为所惑否．张秘不肯言．须其来．具以问之．略无羞讳色．曰、是也．张与之狎．弗畏惧．委曲扣其实．曰、我故倡女．与客杨生素厚．杨取我赀货二百千．约以礼昏我．而三年不如盟．我悒悒成瘵疾．求生不能．家人渐见厌．不胜愤．投缳而死．家持所居售人．今为邸店．此室实吾故栖．尚眷恋不忍舍．杨客与尔同乡人．亦识之否．张曰、识之．闻移饶州市门．娶妻开邸．生事绝如意．妇人嗟喟良久．曰、我当以始终托子．忆埋白金五十两于床下．人莫之知．可取以助费．张发地得金．如言不诬．妇人自是正昼亦出．他日低语曰、久留此无益．幸能挈我归乎．张曰、诺．令书一牌曰、廿二娘位．缄于箧．遇所至．启缄微呼．便出相见．张悉从之．结束告去．邸人谓张鬼气已深．必殒于道路．张殊不以为疑．日日经行．无不共处．既到家．徐于壁间开位牌．妻谓其所事神．方瞻仰次．妇人遂出．妻诘夫曰、彼何人斯．勿盗良家子累我．张尽以实对．妻贪所得．亦不问．同室凡五日．又求往州中督债．张许之．达城南正度江．妇人出曰、甚愧谢尔．柰相从不久何．张泣下．莫晓所云．入城门亦如常．及就店．呼之再三．不可见．乃亟访杨客居．则荒扰殊甚．邻人曰、杨元无疾．适七窍流血而死．张骇怖遽归．竟无复遇．临川吴彦周旧就馆于张乡里．能谈其异．但未暇质究也．
临川水东小民吴二．事五通神甚灵．凡财货之出入亏赢．必先阴告．忽来见梦曰、汝明日午时当为雷击死．二乞救护．神曰、此受命于天．不可免也．吴虽下俚人．而养母至孝．凌晨具馔以进．白云将他适．请暂诣姊家．母不许．俄黑云起．日中天地冥暗．雷声填然．吴益虑惊母．趣使闭户．自出坐野田．以待其罚．顷之．云气廓开．吴幸免祸．亟归拊其母．犹疑神言不必实．未敢以告．是夜复梦曰、汝至孝感天．已宥宿恶．宜加敬事也．母子至今如初．
和州士人杜默．累岁不成名．性英傥不羁．因过乌江．入谒项王庙．时正被酒沾醉．才炷香拜讫．径升偶坐据神颈拊其首而恸．大声语曰、大王有相亏者．英雄如大王．而不能得天下．文章如杜默．而进取不得官．好亏我．语毕、又恸．泪如雨．庙祝畏其必获罪．强扶掖下．掖之出．犹回首长叹．不能自释．祝秉烛入．检视神像．亦垂泪尚未已．
王仲礼因作屋．就隙地取土．遂成洼池．得黑石小块．才广二寸许．汲水涤之．上有白龟白鹤．形模宛然．鹤之尾龟之背．则纯黑．初谓前人染成者．稍刮磨之实然．于是盛以磁器．置之书案．犹未觉其异．他日夕阳透窗．正照鼎上．二物皆浮起于水中．取出谛视．元在故处．复置诸水．则亦如先所见．始加珍秘．时绍熙甲子岁也．至于乙亥恰一纪．忽焉失之．
