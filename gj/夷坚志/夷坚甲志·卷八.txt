兴化人吴公诚、字君与．年七十．以大夫致仕．梦人告曰．公犹有俸金七百千在官．既觉．取券历会之．凡积留未请者．正如其数．乃谓诸子曰．我所得止此．且置勿请．庶稍延我寿．子如戒缄封．不复言．后一年而卒．计挂冠后所入半俸．适满七百千．乃非昔日所积者．既服除．其子与郡守有旧．悉以向所当得者复给之．
福州城南禊游堂下．有公莲池数十亩．民金四榷其利．其居在南台．去池七里．虑有盗．每夕辄往巡逻．尝遇一人行支径中．诘之．曰、我以事它适．偶夜归耳．时已二鼓．金素有胆．视其举措不类人．又非人所常行路．乃好谓之曰．我家在江南．偶饮酒多觉醉．不可归．欲与汝相负．汝先自此负我至合沙门．去城二里我乃负汝至马铺．去城四里汝复负我过浮桥．其人欣然如所约而去．至马铺欲下．金执之甚急．连声呼家人烛火来视．已化为一老鹞．乃缚而焚之．
临安民张公子者．尝至一寺．见败屋内古佛无手足．取归庄严供事之．岁余即有灵响．其家吉凶事．辄先告之．凡二三十年．建炎间．金人犯临安．张窜伏眢井．似梦非梦．见所事佛来与之别．曰、汝有难当死．吾无策可救．缘前世在黄巢乱中．曾杀一人．其人今为丁小大．明日当至此．杀汝以报．不可免矣．张怖惧．明日果有人携矛临井．叱张令出．既出即欲刃之．张呼曰．公非丁小大乎．其人骇问曰．何以知我名氏．具告佛语．其人怃然掷刃于地．曰、冤可解不可结．汝昔杀我．我今杀汝．汝后世又当杀我．何时可了．今释汝以解之．然汝留此．必为后骑所戕．且与我偕行．遂令相从数日．度其脱也．乃遣去．丁生盖河北民．为金人签军者．三事皆陈季若说．
宣和中．京师士人元夕出游．至美美楼下．观者阗咽不可前．少驻步．见美妇人举措张皇．若有所失．问之．曰、我逐队观灯．适遇人极隘．遂迷失侣．今无所归矣．以言诱之．欣然曰、我在此稍久．必为他人掠卖．不若与子归．士人喜．即携手还舍．如是半年．嬖宠殊甚．亦无有人踪迹之者．一日、召所善友与饮．命妇人侍酒甚款．后数日．友复来．曰、前夕所见之人．安从得之．曰、吾以金买得之．友曰、不然．子宜实告我．前夕饮酒时．见每过烛后．色必变．意非人类．不可不察．士人曰．相处累月．焉有是事．友不能强．乃曰、葆真宫王文卿法师．善符箓．试与子谒之．若有祟．渠必能言．不然．亦无伤也．遂往．王师一见惊曰、妖气极浓．将不可治．此祟异绝．非寻常鬼魅比也．历指坐上它客曰．异日皆当为左证．坐者尽恐．士人已先闻友言．不敢复隐．备告之．王师曰．此物平时有何嗜好．曰、一钱箧极精巧．常佩于腰间．不以示人．王即朱书二符授之．曰、公归俟其寝．以一置其首．一置箧中．士人归．妇人已大骂曰、托身于君许久．不能见信．乃令道士书符．以鬼待我何故．初尚设辞讳．妇人曰、某仆为我言．一符欲置吾首．一置箧中．何讳也．士人不能辨．密访仆．仆初不言．始疑之．迨夜伺其睡．则张灯制衣．将旦不息．士人愈窘．复走谒王师．师喜曰、渠不过能忍一夕．今夕必寝．第从吾戒．是夜果熟睡．如教施符．天明无所见．意谓已去．越二日．开封遣狱吏逮王师下狱．曰、某家妇人瘵疾三年．临病革．忽大呼曰．葆真宫王法师杀我．遂死．家人为之沐浴．见首上及腰间箧中皆有符．乃诣府投牒．云王以妖术取其女．王具述所以．即追士人．并向日坐上诸客．证之皆同．始得免．王师建昌人．林亮功说．林与士人之友同斋。
福州永福县有村律院．伯仲二僧同房．伯僧爱一犬．每食必呼使前．仲甚恶之．见必叱逐．或继以鞭棰．如是累岁．伯尝出外旬日．归不见犬．责仲曰、汝常日仇犬特甚．乘我之出．必杀食之矣．仲力辨．不得已乃言因其窃食．误击杀之．埋诸后圃．非食也．伯殊不信．潜往瘗所发视．急归语仲曰．犬虽异类．心与人同．汝与结冤非一日．适吾视其体．头已为蛇．会当报汝．汝不宜往．可倩所知者再观之．洎别一人往视．则蛇头愈长．始大恐．问所以解冤之策．伯教以尽鬻衣钵．对佛忏谢．遂入忏堂．昼夜不息．凡数年．一夕焚纸镪．觉盆中有物．意其鼠．拨灰视之．蛇也．乘仲张口．急奔入喉中．遂死．本县般若长老惟学说．
青州人柴注．为寿春府司理．因鞫劫盗狱．一囚言离城三十里间开旅邸．每遇客携囊橐独宿．多杀之．投尸于白沙河下．前后不知若干人．惟谋一老妪不得．注问其故．囚曰、顷年老妪独寄宿．某与兄弟言．今夜好个经纪．至更深．遣长子推户．久乃还．云若有人抵户而立．不可启．某不信．提刀自行．及门穴壁窥之．见红光中一大神．房与上下等．背门而立．气象甚怒．某惊惧失声．几于颠仆．天将晓．门方开．妪正起理发．诵经不已．问何经．曰、金刚经也．乃知昨夜神人盖金刚云．
靖康元年．邓州南阳县驿．有女子留题一诗曰、流落南来自可嗟．避人不敢御铅华．却怜当日莺莺事．独立春风雾鬓斜．字画柔弱．真妇人之书．次韵者满壁．
王彦楚□□□州人．少年时．梦作诗曰．舂罢鸡□□□行犬吠篱．溪深水马健．霜重橘奴肥．建□初．将漕京西．遇寇至．彦楚月(山)间中刃．奔走墟落．闻农家舂声．正如昔年梦中作诗景象云．三事黄说．
刘敏求、字好古．居开封郊外．生一子．两岁而病．将死不忍视．徙置比舍民家．须其绝而敛之．乳媪方抱以泣．有道人过见之．曰、儿未死也．取药一饼饵之．遂苏．复索纸书十数字．缄封以授媪．祝令谨藏去．勿得发视．视则儿死．媪先密窥之．能认十九两字．余不识也．自此儿浸安．母意其十九岁当不免．至是年为食素祝延之．既而无恙．及绍兴十九年．敏求官建康．子四十三岁矣．得疾以三月二十六日不起．媪犹在．始起所缄书．乃大书九字．其文曰、十九年三月二十六日．梁竑夫说．
潘璟、字温叟、名医也．虞部员外郎张咸妻．孕五岁．南陵尉富昌龄妻．孕二岁．团练使刘彝孙妾．孕十有四月．皆未育．璟视之．曰、疾也．凡医妄以为有娠耳．于是作大剂饮之．虞部妻堕肉块百余．有眉目状．昌龄妻梦二童子．色漆黑．仓卒怖悸．疾走而去．彝孙妾堕大蛇．犹蜿蜒不死．三妇人皆平安．贵江令王霁．夜梦与妇人歌讴饮酒．昼不能食．如是三岁．璟治之．疾益平．则妇人色益沮．饮酒易怠．歌讴不乐．久之遂无所见．温叟曰、病虽衰．然未也．如梦男子青巾而白衣．则愈矣．后果梦即能食．北湖吴则礼载其事．
赠太师叶助．缙云人．为睦州建德尉．年壮无子．问命于日者黄某．黄云．公嗣息甚贵．位至节度使．然当在三十岁以后．若速得之．亦非令器也．天祐不乐．后官拱州．黄又至．令以周易筮之．得贲卦．黄曰．今日辰居土．土加贲为坟字．君当生子．但必有悼亡之戚．果生男数岁而晁夫人卒．其子即少蕴也．既擢第．为淮东提刑周穜婿．周尝延一黄山人少蕴．命之筮．遇晋卦．黄曰、三年后当孪生二女．晋之卦坤下离上．二阴也．晋之字从两口．爻辞曰．昼日三接．三年之象也．俟此事验．当以前程奉告．少蕴深恶其说．已而果然．自维扬归吴兴．复见之．少蕴曰．君昔日所言果中．异时休咎．盍以告我．黄曰、公贵人也．自此当遍仪清要．登政府．终于节度使．宜善自爱．少蕴异之．以白乃父．父曰、忆三十年前有客亦姓黄．为吾言得汝之期．且谓当建节钺．岂非此人乎．试使召之．真昔所见者．父子相视而笑．待黄生如神．建炎中．少蕴为尚书左丞．绍兴十六年．年七十．上章告老．自观文殿学士除崇庆军节度使致仕．二年而薨．竟如黄言．黄说得之左丞．
饶州谯门之南一官廨．素有怪．绍兴十一年．常平主管官韩参居之．延乐平士人胡价为馆客．郡守程进道．亦遣其子从学．会程受代．价纳官奴韩秀赂．白程为落籍．程许之．韩倡乘夜携酒肴．窃入价书室与饮．且坚嘱之．遂得自便．他夕倡复携具至．既饮．又遍以余尊犒从者．自是数至．一夕过三鼓．西邻推官厅会客散．望价书室灯尚明．呼之犹与相应答．及天明．则价卧榻上死矣．主人诘问侍童及外宿直者．皆云每夜有妇人．自宅堂取酒炙以出．意宅中人不敢言．及旦则去．昨宵已鸡唱．闻先生大呼．疑其梦魇．不谓遽死．盖鬼诈为倡以惑价．而价不悟．后三年．通判任良臣居之．其女十余岁．常见二人相携以行．因大病．急徙出．后以为驿舍云．
饶州余干县桐口社民段二十八．绍兴乙卯岁为雷所击．挈尸至云外．有朱衣人云．错也．复扑于平地．段如梦中．移时方苏．项上并胁下．皆有斧迹．出青黑汁数升．同村港西亦有段二十六者．即时震死．此人元储谷二仓．岁饥闭不肯出．故天诛之．既死．谷皆为火焚．而桐口之段．至今犹在．
鄱阳孝诚乡民王三一者．初其父母自买香木棺二具以备死．王易以信州之杉．已而又货之．别易株板．及母死．则又欲留株板自用．但市松棺敛母．既葬旬日．为雷击死．侧植其尸．或走报厥子．子急往哭．且扶尸仆地．正日中．震雷起．忽挈子往佗处．约相去五里许．洎复回．父已复倒立矣．凡两瘗之．皆震出．遂斫棺一窍．表以竹而掩之．始得宁．
饶州东湖傍居民梅三者．绍兴二十年除夕．缚一牝犬欲杀．已刺血煮食．恍惚间不见．夜梦犬言曰．我犬也．被杀不辞．但欠君家犬子数未足．幸少宽我．梅许诺．明日自外归．恬然无所伤．乃复育之．
安昌期．昭州恭城人．少举进士．皇祐中．朝廷平侬智高．推恩二广．凡进士曾试礼部者．皆特试于廷．昌期因是得横州永定尉．以事去官．遂不复仕．独与小童游广东．放浪山水间．同年曲江胡浚、为惠州海丰令．昌期往过之．留甚久．杯酒间多为嬉戏小技．娱悦坐人．尝结纸数纽．覆而咒之．良久器遂动．徐徐启之．皆为鼠矣．咀嚼举动如真．复覆之、则依然结纸也．时采山药嚼而吐之以示人．津著药上．皆如胶饴．或通夕不寐．指其童曰．勿轻此童．它日与吾偕隐．治平二年．游清远峡山寺．谓僧曰．久闻山中有和光洞．故来游．遂与童俱往．数日不返．僧疑为虎所食．遍求之．无所见．于洞前石壁上得诗曰．蕙帐将辞去．猿猱不忍啼．琴书自为乐．朋友孰相携．丹灶非无药．青云别有梯．峡山余暂隐．人莫拟夷齐．后题云．前横州永定县尉安昌期笔．山僧说．
绍兴八年．广州西海壖地名上弓弯．月夜有海兽．状如马．蹄髟鼠皆丹．入近村民家．民聚众杀之．将晓如万兵行空中．其声汹汹．皆称寻马．客有识者虑其异．急徙去．次日海水溢．环村百余家．尽溺死．
