沅弟左右：
厚庵到皖，坚辞督办一席，渠之赴江西与否，余不能代为主持。至于奏折；则必须渠亲自陈奏，余断不能代辞。厚帅现拟在此办折，拜疏后仍回金陵水营；春霆昌歧闻亦日内可到、春霆回籍之事，却不能不代为奏恳也；弟病今日少愈否？肝病余所深知，腹疼则不知何证？屡观《郎山脉案》，以扶脾为主，不求速效，余深以为然。然心肝两家之病，究以自养自医为主，非药物所能为力。今日偶过裱画店，见弟所写对联，光彩焕发，精力似甚完足；若能认真调养，不过焦灼，必可渐渐复无。（同治三年五月初十日）
