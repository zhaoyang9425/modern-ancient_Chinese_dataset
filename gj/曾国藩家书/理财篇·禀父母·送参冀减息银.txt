男国藩跪禀
父母亲大人，男于三月初六日，蒙恩得分会试房，四月十一日，发榜出场，身体清吉，合室平安，所有一切事宜，写信交折差先寄。兹因啸山还家，托带纹银百两，高丽参斤半，《子史精华》六套，《古文辞类纂》二套，《绥寇纪略》一套，皆六弟信要看之书。
高丽参，男意送江岷山东海二家六两，以冀少减息银。又送金虔竺之尊人二两，以报东道之谊，听大人裁处，男尚办有送朱岚暄挂屏，候郭筠仙带回，又有寿屏及考式笔等物，亦俟他处寄回，余俟续具，男谨禀。（道光二十五年四月十五日）
