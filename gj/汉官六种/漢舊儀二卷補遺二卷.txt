孙星衍叙录后汉书卫宏传：宏作汉旧仪四卷，以载西京旧事。隋志：汉旧仪四卷，卫敬仲撰。南监本作汉书仪。陈氏书录解题：汉官旧仪三卷，汉议郎东海卫敬仲撰，或云胡广。聚珍板所刊永乐大典本，亦作汉官旧仪。案：胡广撰汉官解诂，非撰旧仪。或后人见此书所载多官制，因加「官」字。今以聚珍板二卷本为定，依宏本传作汉旧仪，以诸书所引校证于下，别作补遗二卷。汉旧仪本有注，魏晋唐人引汉仪注，悉是此书。今不复分别，唯永乐大典本所存原注，仍以小字书之。
汉旧仪卷上汉议郎卫宏撰清孙星衍校皇帝起居仪宫司马内，百官案籍出入，营卫周庐，昼夜谁何。殿外门署属卫尉，殿内郎署属光禄勋，黄门、钩盾署属少府。辇动则左右侍帷幄者称警，车驾则卫官填街，骑士塞路。出殿则传跸，案：文选赭白马赋注引作「驾出则传跸」。止人清道，案：东京赋注、赭白马赋注引「人」上有「行」字。建五旗，案：汉书扬雄传注引作「皇帝舆动，建五色旗」。丞相、九卿执兵奉引。乘舆冠高山冠，飞羽之缨，案：续汉志补注引「飞羽」作「飞月」。晋书舆服志引此文作「汉官仪」，「飞羽」作「飞翮」。帻耳赤，丹纨里，案：续汉志补注引「里」下有「衣」字。带七尺斩蛇剑，履虎尾絇履，案：太平御览服章部引作「豹履」。诸王归国称从。
皇帝六玺，皆白玉螭虎纽，案：唐六典八引作「兽纽」，因避唐讳改。文曰「皇帝行玺」、「皇帝之玺」、「皇帝信玺」、「天子行玺」、「天子之玺」、「天子信玺」，凡六玺。以皇帝行玺为凡杂以皇帝之玺赐诸侯王书；案：本作「皇帝行玺，凡封之玺，赐诸侯王书」。续汉志补注引同。今从唐六典引改。通典职官引此段作汉官仪，云「皇帝行玺、天子之玺赐王侯书」。以皇帝信玺发兵；案：「以皇帝」三字，从唐六典引补。其征大臣，以天子行玺；案：续汉志补注引无「其」字。策拜外国事，案：唐六典引无「策拜」二字。以天子之玺；事天地鬼神，案：唐六典引作「鬼神事」。以天子信玺。皆以武都紫泥封，青布囊，案：续汉志补注引无「布」字。白素里，两端无缝，尺一板中约署。皇帝带绶，黄地六采，不佩玺。玺以金银縢组，案：下「玺」字，从续汉志补注引补。侍中组负以从。秦以前民皆佩绶，以金、银、铜、犀、象为方寸玺，〔一〕案：「金」下本有「玉」字，从北堂书钞仪饰部、太平御览仪式部引删。各服所好。汉以来，〔二〕天子独称玺，又以玉，群臣莫敢用也。案：「汉以」下十七字本脱，从太平御览引补。北堂书钞引作「自秦以来，天子之玺始以玉为之」。奉玺书使者乘驰传，案：白帖三十五引「驰」作「驿」。其驿骑也，三骑行，昼夜行千里为程。
太官尚食，案：太平御览职官部引作「上食」，下同。用黄金扣器；中官、私官尚食，用白银扣器，如祠庙器云。案：「如祠庙器云」五字，从太平御览引补。
中官、小儿官及门户四尚、中黄门持兵，三百人侍宿。
冗从吏仆射，案：续汉志云「中黄门冗从仆射」。出则骑从夹乘舆车，居则宿卫，直守省中门户。省中，禁中也。成帝外家王禁贵重，朝中为讳禁，故曰省。案：文选西征赋注引作「孝元皇后父名禁，避之，故曰省」。
中常侍，宦者，秩千石。得出入卧内禁中诸宫。案：通典职官引「禁中诸宫」作「举法省中」。
侍中，无员。或列侯、将军、卫尉、光禄大夫、侍郎为之，案：本作「光禄、将、大夫、郎为之」。艺文类聚职官部引作「光禄大夫为侍郎」，太平御览职官部引作「光禄大夫为之」，今改正。得举非法，白请及出省户休沐，往来过直事。
御史，员案：汉书萧望之传如淳注引作「御史大夫史员」四十五人，皆六百石。案：太平御览职官部引「皆」下有「是」字。其十五人衣绛，给事殿中，为侍御史，宿庐在石渠门外。案：「在石」二字本讹作「左右」，从通典职官、太平御览引改。二人尚玺，〔四人〕持书给事，〔三〕二人侍前，中丞一人领。案：「前」字从通典、太平御览引补。余三十人留寺，案：萧望之传注引「余」上有「其」字，「留寺」作「留守」。理百官事也，案：「事」字从太平御览引补。皆冠法冠。案：四字从萧望之传注引补。
给事中，无常员，位次侍中、常侍。
尚书四人，为四曹。常侍曹尚书，案：「常」字从汉书成帝纪注、唐六典四引补。主丞相、御史事；二千石曹尚书，主刺史、二千石事；民曹尚书，案：成帝纪注、后汉书应劭传注、唐六典四引皆作「户曹」。主庶民上书事；主客曹尚书，案：本作「客曹」，「主」字从应劭传注引补。主外国四夷事。成帝初置尚书，员五人，案：续汉志补注引作「初置五曹」。有三公曹，主断狱事。案：「事」字从成帝纪注引补。
尚书令主赞奏封下书，仆射主闭封。〔四〕案：北堂书钞设官部引「封」下有「府」字。丞二人，主报上书者，兼领财用火烛食厨。汉置中书官，案「书」字从北堂书钞引补。初学记职官部引作「中书」，无「官」字。领尚书事。中书谒者令一人。成帝建始四年罢中书官，以中书为中谒者令。
尚书郎四人：其一郎主匈奴单于营部，案：「其一郎主」四字，从唐六典四引补。一郎主羌夷吏民，案：「一郎」本作「二郎」，从唐六典九引改。民曹一郎主天下户口垦田功作，谒者曹一郎案：唐六典九引无「曹」字。主天下见钱贡献委输。
中臣在省中皆白请，其宦者不白请。尚书郎宿留台，中官给青缣白绫被或锦被、帷帐、褥、通中枕，太官供食，汤官供饼饵果实，下天子一等。给尚书郎伯二人，女侍史二人，皆选端正者从直。伯送至止车门还，女侍史执香炉烧薰，从入台护衣。
黄门令领黄门谒者。骑吹曰冗从，仆射一人，领髦头。
左曹日上朝谒，秩二千石。
右曹日上朝谒，秩二千石。
黄门郎属案：广韵三十四果注引无此四字。〔五〕黄门令，日暮入对青锁门案：续汉志补注引无「门」字。初学记职官部引作「青锁闱」。太平御览职官部引与今本同。拜，名曰夕郎。案：续汉志补注引「拜名」作「拜夕」。〔六〕
五官中郎将，秩比二千石，主五官郎中。
左、右中郎将，秩比二千石，主谒者、常侍侍郎，以赀进。左主谒者，右主常侍侍郎。案：太平御览职官部引「左中郎将主谒者」，「右中郎将主常侍侍郎」，作二条。
五官属光禄勋，不得上朝谒。兼左、右曹诸吏，得上朝谒。
郎中令主郎中。左车将主左车郎，右车将主右车郎，左户将主左户郎，右户将主右户郎，案：汉书百官公卿表如淳注引作「左、右车将主左、右车郎，左、右户将主左、右户郎」。秩皆比千石，独郎中令比二千石。
黄门冗从持兵，无数，宣通内外。宦者署、尚书皆属少府。殿中诸署、五郎将属光禄勋。宫司马、诸队都候领督盗贼，属执金吾。司马掖门殿门屯卫士，皆属卫尉。
右中二千石、二千石四官，案：此条本题「上事四官：少府、光禄勋、执金吾、卫尉也」。奉宿卫，各领其属，断其狱。
期门骑者，陇西工射猎人及能用五兵材力三百人，行出会期门下，从射猎，无员，秩比郎从官，名曰期门骑。置仆射一人，秩六百石。骑持五旗别外内。王莽更名虎贲郎，迁补吏署。中郎将一人，施旄头，属羽林，从官七百人，案：「从官七百人」五字，从汉书宣帝纪如淳注、宋钱文子补汉兵志引补。取三辅良家子，自给鞍马。案：「鞍马」二字从补汉兵志引补。诸孤儿无数，案：「诸」字从补汉兵志引补。父死子代，皆武帝时从军死，子孤不能自活，养羽林，官比郎从官，从车驾，不得冠，置令一人，名曰羽林骑孤儿。
皇帝见诸侯王、列侯起，侍中称曰：「皇帝为诸侯王、列侯起！」起立，乃坐。太常赞曰：「谨谢行礼。」皇帝在道，丞相迎谒，谒者赞称曰：案：「称」字从汉书翟方进传注、后汉书陈忠传注引补。「皇帝为丞相下舆」。立乃升车。皇帝见丞相起，谒者赞称曰：「皇帝为丞相起。」立乃坐。案：「皇帝见丞相起」一段，翟方进传注、陈忠传注引在「皇帝在道」一段上。太常赞称：「敬谢行礼。」宴见，侍中、常侍赞，御史大夫见皇帝称「谨谢」，将军见皇帝称「谢」，中二千石见皇帝称「谢」，二千石见皇帝称「制曰可」，太守见皇帝称「谢」。拜御史大夫为丞相，左、右、前、后将军赞，五官中郎将授印绶；案：通典职官引无「绶」字，下同。拜左、右、前、后将军为御史大夫，案：通典引作「拜御史大夫」，无「左、右、前、后将军为」七字。中二千石赞，案：通典引无「中」字。左、右中郎将授印绶；拜中二千石，中郎将赞，御史中丞授印绶。印绶盛以箧，箧以绿绨案：下「以」字从太平御览布帛部引补。表，白素里。案：太平御览引作「白表赤里」。尚书令史捧，西向，侍御史东向，取箧中印绶，授者却退，受印绶者手握持出，至尚书下，乃席之。案：「席」当作「带」。丞相、列侯、将军金印紫緺绶，中二千石、二千石银印青緺绶，皆纽。其断狱者，印为章也。案：续汉志补注引作「银为章」。又「也」字从续汉志补注、通典职官引补。〔七〕
汉初置相国史，秩五百石。后罢，并为丞相史。
丞相府司直一人，秩二千石，职无不监。武帝初置。曰马直官，今省。案：「马直官」当作「司直官」。
列侯为丞相、相国，号君侯。案：汉书刘屈牦传如淳注、文选赠五官中郎将诗注引无「相国」二字，又引「号」作「称」。御史大夫为丞相，更春乃封，故先赐爵关内侯。案：「故先赐爵」句，从汉书平当传如淳注引补。
丞相车黑两轓，案：艺文类聚职官部引作「两黑轓」，太平御览职官部引作「两墨轓」。〔八〕骑者衣绛，案：艺文类聚、太平御览引作「戈缘」。〔九〕掾史见礼如师弟子，白录不拜朝，示不臣也。听事阁曰黄阁，案：二「阁」字皆当作「合」。无钟铃。掾有事当见者，主簿至曹请，不传召，掾见脱履，公立席后荅拜。百石属不得白事，当谢者西曹掾为〔通〕谢部。〔一０〕吏二千石初除，诣东曹掾拜部，谒者赞之。
丞相门无塾，门署用梗板，方圆三尺，不垩色，不郭邑，署曰丞相府。东门、西门长史物故，廷尉正、监守。
丞相初置，吏员十五人，皆六百石，分为东、西曹。案：北堂书钞设官部引「东西曹掾秩四百石」。东曹九人，出督州为刺史。西曹六人，其五人来白事东厢为侍中，一人留府曰西曹，领百官奏事。长安给骑亭长七十人，六月一更仓头庐儿。出入大车驷马，前后大车、骈车，中二千石属官以次送从。
丞相、太尉、大将军史，秩四百石。
丞相、刺史常以秋分行部，御史为驾四封乘传。到所部，郡国各遣吏一人迎界上，案：汉书武帝纪注引作「各遣一吏，迎之界上」。得载别驾自言受命移郡国，与刺史从事尽界罢。行载从者一人，得从吏所察六条。刺史举民有茂材，移名丞相，丞相考召，取明经一科，明律令一科，能治剧一科，各一人。诏选谏大夫、议郎、博士、诸侯王傅、仆射、郎中令，取明经。选廷尉正、监、平案章，取明律令。选能治剧长安、三辅令，取治剧。皆试守，小冠，满岁为真，以次迁，奉引则大冠。
武帝元狩六年，初置大司马。
丞相司直、〔一一〕案「直」本讹作「置」，今改正。谏大夫秩六百石；丞相少史秩四百石，案：汉书昭帝纪如淳注引「丞相少史」有武帝初置」四字。次三百石、百石。书令史斗食，缺，试中二十书佐高第补，因为骑史。武帝元狩六年，丞相吏员三百八十二人：史二十人，秩四百石；少史八十人，秩三百石；属百人，秩二百石；属史百六十二人，秩百石。皆从同秩补。以为有权衡之量，不可欺以轻重；有丈尺之度，不可欺以长短。官事至重，古法虽圣犹试，故令丞相设四科之辟，以博选异德名士，称才量能，不宜者还故官。第一科曰德行高妙，志节清白。二科曰学通行修，经中博士。三科曰明晓法令，足以决疑，能案章覆问，文中御史。四科曰刚毅多略，遭事不惑，明足以照奸，勇足以决断，才任三辅剧令。案：「剧」字从艺文类聚职官部引补。皆试以能，信然后官之。案：艺文类聚、太平御览职官部引无「信」字，又「能」上有「其」字。第一科补西曹南阁祭酒，二科补议曹，三科补四辞八奏，四科补贼决。案：艺文类聚引无「贼」字。其以诏使案事御史为驾一封，行赦令驾二封，皆特自奏事，各以所职劾中二千石以下。选中二十书佐试补令史，令史皆斗食，迁补御史令史。其欲以秩留者，许之。岁举秀才一人，廉吏六人。
丞相典天下诛讨赐夺，吏劳职烦，故吏众。
君侯月一行屯卫，骑不以车。卫士初至未入，君侯到都门外劳赐吏士。
武帝元封五年，初分十三州，刺史假印绶，有常治所。案：汉书武帝纪注引此在上文「常以秋分行部」上，又作「假刺史印绶」。奏事各有常会，择所部二千石卒史与从，案：当有「事」字。〔一二〕传食比二千石所传。刺史奏幽隐奇士，拜为三辅县令，比四百石。居后六卿，一切举试守令，取征事。征事，比六百石。皆故吏二千石不以赃罪免，降秩为征事。绛衣奉朝贺。案：注「绛衣奉朝贺」五字，从汉书昭帝纪注引补。
哀帝元寿二年，以丞相为大司徒。案：以上从续汉志补注引补。郡国守丞案：续汉志补注引无「丞」字。长史上计案：汉书朱买臣传注引「郡国丞长吏与计吏俱送计」。事竟，遣君侯出坐庭，上案：续汉志补注引作「公出庭上」。亲问百姓所疾苦。计室掾吏案：续汉志补注引作「记室掾史」一人大音者读敕毕，遣敕曰：「诏书殿下，案：「殿」本作「数」，从续汉志补注引改。禁吏无苛暴，丞长史归告二千石，顺民所疾苦，案：「顺」本作「凡」，从续汉志补注引改。急去残贼，审择良吏，无任苛刻。治狱决讼，务得其中。明诏忧百姓困于衣食，二千石帅劝农桑，思称厚恩，有以赈赡之，无烦扰夺民时。案：续汉志补注引「扰」作「挠」。公卿以下，务饬俭恪，案：续汉志补注引「公卿」上有「今日」二字，无下文「今俗」二字。今俗奢奓过制度，日以益甚，二千石务以身帅有以化之。民冗食者请谕以法，案：本作「谨以法」，从续汉志补注引改。〔一三〕养视疾病，致医药务治之。案：「治」本作「活」，从续汉志补注引改。诏书无饰厨传增养食，案：续汉志补注引作「无饰厨养」。至今未变，或更尤过度，案：续汉志补注引作「又更过度」。甚不称。归告二千石，务省约如法。且案不改者，长吏以闻。官寺乡亭案：「官」本作「守」，从续汉志补注引改。漏败，垣墙坏所治，案：续汉志补注引「所」作「不」。无办护者，不称任，案：续汉志补注引「称」作「胜」。先自劾不应法。归告二千石勿听。」十年，更名相国。案：「十年，更名相国」六字，从续汉志补注引补。
惟神爵三年十月甲子，丞相受诏之官，皇帝延登，亲诏之案：汉书五行志注引「丞相、御史大夫初拜，皇帝延登亲诏」。曰：「君其进，虚受朕言。朕郁于大道，获保宗庙，兢兢师师，夙夜思过失，不遑康宁，昼思百官未能绥。於戏丞相，其帅意无怠，以补朕阙。於戏群卿大夫，百官慎哉！不勗于职，厥有常刑，悉乃心，和裕开贤，俾之反本乂民，广风一俗，靡讳朕躬。天下之众，受制于朕，丞相可不慎欤？於戏！君其诫之。」
丞相府官奴婢传漏以起居，不击鼓。官属吏不朝，旦白录而已。诸吏初除谒视事，问君侯应合奴名，白事以方尺板叩合，大呼奴名。君侯出入，诸吏不得见，见礼如师弟子状。掾史有过，君侯取录，推其录，三日白病去。
御史、卫尉寺在宫中，案：汉书百官公卿表注引汉官仪：「卫尉寺在公门内。」太平御览职官部引此句，下有胡广曰：「宫阙寺内卫士，于周垣下为庐舍，若今之伏宿屋矣。」〔一四〕亦不鼓。
诏书以朱钩施行。案：「以」本作「下」，从北堂书钞艺文部引改。〔一五〕诏书下，有违法令，施行之不便，曹史白封还尚书，对不便状。
丞相有病，案：汉书翟方进传注引「病」作「疾」，下同。皇帝法驾亲至问病，从西门入。即薨，移居第中，车驾往吊，赐棺、敛具，赠钱、葬地。案：翟方进传注引「赐」、「赠」二字互易。葬日，公卿以下会送。案：翟方进传注引「会送」作「会葬焉」。
有天地大变，天下大过，皇帝使侍中持节乘四白马，赐上尊酒十斛，案：「酒」字从汉书翟方进传如淳注、艺文类聚职官部引补。养牛一头，策告殃咎。使者去半道，丞相即上病。使者还，案：「即」字从翟方进传注引补。艺文类聚引作「丞相病上」，又「使者」上有「追」字。未白事，尚书以丞相不起病闻。丞相不胜任，使者奉策书，驾騩骆马，案：艺文类聚职官部引无「騩」字。即时布衣，步出府，免为庶人。丞相有他过，使者奉策书，驾骓騩马，即时步出府，乘栈车牝马，案：艺文类聚引「牝」作「牡」。汉书孔光传注引无「牝马」二字。归田里思过。日食，即日下赦曰制。诏御史，其赦天下自殊死以下。及吏不奉法，乘公就私，凌暴百姓，行权相放，治不平正，处官不良，细民不通，下失其职，俗不孝弟，不务于本，衣服无度，出入无时，众彊胜寡，盗贼滋彰，丞相以闻。于是乃命刺史出刺并察监御史。元封元年，御史止不复监。后御史职与丞相参增吏员，凡三百四十一人，分为吏、少史、属，亦从同秩补，率取文法吏。案：汉书武帝纪如淳注引「御史亦有属」。
廷尉正、监、平物故，以御史高第补之。御史少史行事如御史，少史有所为，即少史属得守御史，行事如少史。少史秩比六百石。御史少史物故，以功次征丞相〔史〕守御史少史。〔一六〕所代到官视事，得留罢中二千石詹事、水衡都尉。
丞相史物故，调御史少史守丞相史，若御史少史。监祠寝园庙，调御史少史属守，不足，丞相少史属为倅，事已罢。
丞相、刺史、侍御史，皆称卿，不得言君。
武帝时，案：三字从北堂书钞设官部引补御史中丞督司隶，司隶督司直，司直督刺史二千石以下至墨绶。案：「刺史」二字从太平御览职官部引补。北堂书钞引作「御史中丞督司隶，司隶督丞相，丞相督司直，司直督刺史，刺史督二千石下至墨绶」，文与此异。〔一七〕
大夫见孝廉、上计丞、长史，皆于宫司马门外，案：「于宫」二字本作「放官」，从北堂书钞设官部引改。比丞相掾史白录。
御史大夫寺在司马门内，门无塾，门案：太平御览职官部引无上「门」字。〔一八〕初学记职官部引作「门无扁题」。署用梓板，不起郭邑，题曰御史大夫寺。
大夫初拜，策曰：「惟五凤三年正月乙巳，御史大夫之官，皇帝延登，亲诏之曰：「御史大夫其进，虚受朕言。朕郁于大道，获保宗庙，兢兢师师，夙夜思己失，不遑康宁，昼思百姓未能绥。於戏御史大夫，其帅意尽心，以补朕阙。於戏九卿、群大夫，百官慎哉！不勗于厥职，厥有常辟，往悉乃心，和裕开贤，俾贤能反本乂民，靡讳朕躬。天下之众，受制于朕，以法为命，可不慎欤？於戏御史大夫，其诫之。」」
御史大夫案：四字从续汉志补注引补。此条本与上文相连，今从续汉志补注，别为一条。敕上计丞、长史曰：「诏书殿下，案：「殿」本作「数」，从续汉志补注引改。布告郡国，臣下承宣无状，多不究，百姓不蒙恩被化，守、丞、长史到郡，与二千石同力，案：「同」字从续汉志补注引补。为民兴利除害，务有以安之，称诏书。郡国有茂才不显者言上，案：「有」字本在「郡国」上，从续汉志补注引改。残民贪污烦扰之吏，百姓所苦，务勿任用。方察不称者，案：「者」下本有「也」字。又无下文一段，从续汉志补注引删改。刑罚务于得中，恶恶止其身。选举民侈过度，务有以化之。问今岁善恶孰与往年，对上。问今年盗贼孰与往年，得无有群辈大贼，对上。」
校勘记〔一〕孔本书钞卷一三一、影宋本御览卷六八二引皆有「玉」字，孙氏删之，非。
〔二〕此引从御览卷六八二，非。当依书钞卷一三一引作「自秦以来」。
〔三〕据通典卷二四、御览卷二二七补「四人」二字。四库馆臣辑汉官旧仪即作「四人持书给事」。
〔四〕续汉百官志补注引蔡质汉仪作「主封门」，通典卷二二同。
〔五〕此出处当作广韵卷三上平声三十四果注。
〔六〕诸本续汉百官志补注均作「拜名」，孙案非，且断句亦误。
〔七〕诸本续汉志补注均作「印为章」，孙案非。又「也」字见通典礼部，非出于职官部。
〔八〕影宋本御览卷二０四作「两黑轓」，与类聚同。
〔九〕类聚卷四五、御览卷二０四均作「戈绛」，孙案非。
〔一０〕据四库馆臣辑本补「通」字。
〔一一〕司直秩比二千石，不当与谏大夫同列，原引不误。
〔一二〕汉书王尊传如淳注引有「事」字。
〔一三〕唯点校本续汉志补注作「谨」，与永乐大典同。
〔一四〕汉书百官公卿表注所引乃汉旧仪，无「宫」下「门」字。孙氏言出汉官仪，乃涉百官公卿表旁注而误。又师古注曰「胡广云主宫阙之门内卫士，于周垣下为区庐。区庐者，若今之杖宿屋矣」，较御览之引更详确。又影宋本御览卷二二九「宫」作「京」，引胡广注则「寺」作「之」，「舍」作「者」，亦与孙案异。
〔一五〕孔本书钞卷一０三仍引作「下」。
〔一六〕据四库馆臣辑本补「史」字。
〔一七〕孔本书钞卷六二与四库馆臣辑本同。孙案乃沿陈本之讹。
〔一八〕影宋本御览卷二二五引有上「门」字。
汉旧仪卷下议郎卫宏撰清孙星衍校中宫及号位皇后称中宫。
婕妤见，大长秋称「皇后为婕妤下舆」，坐称「起」，礼比丞相。娙娥见，女御长称「谢」，案：汉书戾太子传如淳注引作「皇后见娙娥以下，长御称谢」。礼比将军、御史大夫。案：史记外戚世家索隐引作「娙娥秩比将军、御史大夫」。昭仪见，称「谢」，比中二千石。贵人见，称「皇后诏曰可」，礼比二千石。美人无数。婕妤以下皆居掖庭，置令、丞、庐监，宦者。女御长如侍中。案：汉书外戚传晋灼注引作「有女长御，比侍中（官）」。〔一〕戾太子传注引作「女长御比侍中」，在「皇后见娙娥」上。
皇后一人。婕妤以至贵人，皆至十数。美人比待诏，无数，元帝、成帝皆至千人。〔二〕
侍中左右近臣见皇后，如见帝。见婕妤，案：「帝见」二字从艺文类聚职官部、太平御览职官部引补。北堂书钞设官部、初学记职官部引无「见」字。〔三〕行则对壁，坐则伏茵。案：北堂书钞引作「守茵」。〔四〕皇后、婕妤乘辇，余皆以茵，四人舆以行。案：艺文类聚后妃部引，与下二条相连。
皇后玉玺，文与帝同。皇后玉玺，金螭虎纽。一本无此条。案：下「玉玺」本作「之玺」，从初学记中宫部引改。太平御览皇亲部引「虎纽」作「武纽」。〔五〕注疑后人所加。
皇后春桑，皆衣青，手采桑，以缫三盆茧，案：「盆」字本作「瓮」，从艺文类聚后妃部引改。示群臣妾从。案：「示」字从艺文类聚引补。春桑生而皇后亲桑，于苑中蚕室，养蚕千薄以上。案：艺文类聚引「薄」作「箔」。祠以中牢羊豕，祭蚕神曰苑窳妇人、寓氏公主，凡二神。群臣妾从桑还，献于茧观，案：艺文类聚引作「献茧于馆」。太平御览布帛部引作「皇后亲蚕，〔还〕献茧」。〔六〕皆赐从采桑者乐。皇后自行。凡蚕丝絮，织室以作祭服。案：太平御览服用部、布帛部引俱无「以」字。祭服者，冕服也。天地宗庙群神五时之服。皇帝得以作缕缝衣，皇后得以作巾絮而已。案：「后」下「得」字，太平御览布帛部引作「间」，「巾絮」服用部引作「絮巾」。置蚕官令、丞，案：文选报任少卿书注引作「蚕室，置蚕官也」。〔七〕诸天下官下法皆诣蚕室，案：后汉书陈忠传注引「少府若庐〔狱〕有蚕室」，疑此注文。〔八〕与妇人从事，故旧有东西织室作治。
皇后五日一上食，食赐上左右酒肉，留宿，明日平旦归中宫。
皇帝聘皇后，黄金万斤。案：北堂书钞礼仪部引作「以金万斤」。
立皇后、太子，大赦天下，赐天下男子爵，女子牛酒缯帛，夫增秩。
掖庭令昼漏未尽八刻，庐监以茵次上婕妤以下至后庭，访白录所录，所推当御见。刻尽，去簪珥，蒙被入禁中，五刻罢，即留。女御长入，扶以出。御幸赐银镮，案：太平御览服用部引作「宫人御幸赐银环」。北堂书钞仪饰部引「环」上有「指」字。令书得环数，计月日无子，罢废不得复御。
宫人择官婢年八岁以上，〔九〕侍皇后以下，年三十五出嫁。乳母取官婢。
皇太子称家，动作称从。
皇太子黄金印，纽，印文曰章，下至二百石，皆为通官印。
太傅一人，真二千石，礼如师。亡新更为太子师，中庶子五人，职如侍中，秩六百石。
中尚翼中涓，如中黄门，案：史记高祖功臣侯者年表集解引作「天子有中涓，如黄门」。皆宦者。
门大夫比郎将。
洗马职如谒者，十六人，选郎中补也。
庶子舍人，四百人，如郎中，秩比二百石，无员，多至四百人。案：与续汉志不合。又补注「太子舍人」引汉官曰「十三人」，此当有讹。亡新改名为翼子。
率更令，秩千石，主庶子、舍人更直。亡新改为中更。丞一人，秩四百石。
家令，秩千石，主仓狱。亡新改为中更。
家府比二千石。
仆，秩千石，主马。
庶子，秩比四百石，如中郎，无员。亡新改为中翼子。
卫率，秩比千石。案：汉官百官公卿表如淳注引作「卫率主门卫，秩千石」。丞一人，主门卫。
食官令，秩六百石。丞一人。
中盾，秩四百石，主周卫徼循。案：汉书叙传注引作「主徼巡宫中」。
庶子、舍人五日一移，主率更长〔三〕不会辄斥。〔一０〕官奴择给书计，案：汉书鲍宣传臣瓒注引无「择」字。从侍中以下为仓头，案：鲍宣传注引「以」作「已」，「仓」作「苍」。青帻，与百官从事从入殿中。省中待使令者，皆官婢，择年八岁以上衣绿曰宦人，案：「宦人」当作「宫人」。外戚传注引「宫人者，省中侍使官婢，名曰宫人，非天子掖庭中也」。疑此注文。不得出省门。置都监。老者曰婢，婢教宦人给使尚书。侍中皆使官婢，不得使宦人。奴婢欲自赎，钱千万，免为庶人。宫殿中宦者署、郎署，皆官奴婢。传言曰作者，歌传以呼召侍中以下署长。宦者及郎署长各顾门户，择官奴赤帻，部领作者，扫除曰正。歌传取于雒阳，古周时传呼声法。
天子六厩，未央厩、承华厩、𫘦駼厩、路𫐉厩、案：汉书百官公卿表注引作「辂𫐉」，在「骑马」下，又引皆无「」字。骑马厩、大厩，马皆万匹。
中黄门驸马、犬宛马、案：「马」字从文选赭白马赋注引补。汗血马、干河马、天马、果下马。果下马，高三尺，驾辇。大宛、汗血马皆高七尺。干河马，华山神马种也。
长安城方六十里，案：史记吕太后本纪索隐、续汉志补注引皆作「方六十三里」。又史记高祖本纪索隐引「高祖六年，更名咸阳曰长安」，疑此注文。经纬各十五里，案：续汉志补注引「各」下有「长」字。十二城门，积九百七十三顷，百二十亭。案：三辅黄图一引作「长安城中，经纬各长三十二里十八步，地九百七十三顷，八街九陌，三宫九府，三庙，十二门，九市，十六桥。地皆黑壤」。〔一一〕文与此异。长安城方六十里，中皆属长安令。案：续汉志补注引无「方六十里」四字。置左、右尉。城东、城南置广部尉，城西、城北置明部尉，凡四尉。
皇后、太子案：初学记中宫部引作「皇后、太后」。各食四十县，案：初学记、艺文类聚后妃部、太平御览皇亲部两引俱作「三十县」。曰汤沐邑。
帝子为王。王国置太傅、相、中尉各一人，秩二千石，以辅王。仆一人，秩千石。郎中令，秩六百石，置官如汉官官吏。郎、大夫四百石以下自调除。国中汉置内史一人，秩二千石，治国如郡太守、都尉职事，调除吏属。相、中尉、傅不得与国政，辅王而已。当有为，移书告内史。内史见傅、相、中尉，礼如都尉。太守、〔一二〕相置长史，中尉及内史令置丞一人，案：「令」当作「各」。皆六百石。成帝时，大司空何武奏罢内史，相如太守，中尉如都尉，参职。是后相、中尉争权，与王递相奏，常不和。案：续汉志补注引作「是后中尉争权，与王相奏，常不和」。
王子为侯。案：四字从汉书武帝纪如淳注、文选六代论注引并为一条。侯、王岁以户口酎黄金，献于汉庙，案：武帝纪注、文选注、三辅黄图五引无「献」字。皇帝临受献金以助祭。大祠曰饮酎，案：三辅黄图引注云：「因八月尝酎，会诸侯庙中，出金助祭，谓之酎金。」饮酎受金，小不如斤两，色恶，王夺户，案：武帝纪注、文选注、三辅黄图引作「王削县」。侯免国。
汉承秦郡，置太守，治民断狱。都尉治狱，都尉治盗贼甲卒兵马。
民年二十三为正，一岁而以为卫士，案：汉书高帝纪如淳注引无「而以」二字。一岁为材官骑士，习射御骑驰战阵。八月，太守、都尉、令、长、相、丞、尉会都试，课殿最。水处为楼船，亦习战射行船。案：通典职官引无「行船」二字。
边郡太守各将万骑，行障塞烽火追虏。置长史一人，掌兵马。丞一人，治民。当兵行，长史领。置部都尉、千人、司马、候、农都尉，皆不治民，不给卫士。材官、楼船年五十六老衰，乃得免为庶民，案：「庶」字从汉书高帝纪如淳注引补。又「老衰」作「衰老」。就田里。民应令选为亭长。
亭长课射，游徼徼循。尉、游徼、亭长，皆习设备五兵。五兵：弓弩，戟，盾，刀剑，甲铠。案：北堂书钞设官部引作「五兵，言弩，戟，刀，钩，铠也」。〔一三〕
鼓武吏案：续汉志补注引汉官仪「鼓」下无「武」字。赤帻大冠，行縢，带剑佩刀，持盾被甲，设矛戟，习射。
设十里一亭，亭长、亭候；五里一邮，邮闲案：史记留侯世家索隐引作「邮人居闲」。相去二里半，司奸盗。亭长持三尺板以劾贼，索绳以收执盗。
旧制尉皆居官署，有尉曹官中领平锁署。
更令吏曰令史，丞吏曰丞史，案：汉书陈涉传晋灼注引两「吏」字俱作「史」。尉吏曰尉史，捕盗贼得捕格。
县户口满万，置六百石令，多者千石。户口不满万，置四百石、三百石长。大县两尉，小县一尉，丞一人。三百石丞、县长黄绶，皆大冠。亡新命长为宰，皆小冠，号曰夫子。亡新时有五百石，八百石。府下置诏狱。府，河南府也。邓展曰：旧洛阳有两狱。案：注引邓展，非本文。
建始二年，益三河及大郡太守秩。十二万户以上为大郡太守，小郡守迁补大郡。
元朔三年，以上郡、西河为万骑太守，月奉二万。绥和元年，省大郡万骑员，秩以二千石居。旧制：令六百石以上，尚书调；拜迁四百石长相至二百石，丞相调；除中都官百石，大鸿胪调；郡国百石，二千石调。哀帝时长相皆黑绶。亡新吏黑绶，有罪先请，与廉吏同。
内郡为县，三边为道，皇后、太子、公主所食为邑。
算民，案：后汉书皇后纪注引「八月初为算赋，故曰算民」。疑此注文。年七岁以至十四岁出口钱，人二十三。二十钱，以食天子。案：「二十钱」三字从汉书昭帝纪如淳注引补。高帝纪如淳注、后汉书光武纪注引作「出口钱，人二十，以供天子」。〔一四〕其三钱者，武帝加口钱，以补车骑马。案：高帝纪注、光武纪注引作「至武帝时，又口加三钱，以补车骑马」。旧本「马」下本有「逋税」二字，是后人因光武纪注误加，今删。又令民男女年十五以上至五十六出赋钱，案：「出」字从高帝纪如淳注、光武纪注引补。人百二十为一算，以给车马。案：高帝纪如淳注引为「治库兵车马」。民田租，案：「租」本作「积」，从文选天监三年策秀才文注引改。以给经用，备凶年。山泽鱼盐市税，以给私用。
汉旧制，天下郡国凡百六，邑侯国凡千八百。上林苑中昆明池、镐池、牟首诸池，取鱼鳖，给祠祀。用鱼鳖千枚以上，余给太官。案：「上林苑」以下，当别为一条。
上林苑中，广长三百里，置令、丞、左右尉。案：「广长」以下十一字，从太平御览居处部引补。初学记居处部引「尉」上有「中部」二字。三辅黄图四引作「有令有尉，禽兽簿记其名数」。百五十亭苑，案：此句从初学记引补。苑中养百兽。案：「苑中」二字从三辅黄图引补。〔一五〕又「养」上本有「以」字，从两书引删。禽鹿尝祭祠祀，宾客用鹿千枚，兔无数。佽飞具缯缴案：汉书元帝纪如淳注引「缯」作「矰」。以射凫鴈，应给祭祀置酒，每射收得万头以上，给太官。
上林苑中，天子遇秋冬射猎，案：「遇」字从太平御览居处部引补。又引下有「苑中」二字。取禽兽无数实其中。离宫观七十所，案：太平御览、白帖三十八引无「观」字。皆容千乘万骑。
武帝时，使上林苑中官奴婢，及天下贫民赀不满五千案：太平御览居处部引「五千」作「五十万」。徙置苑中养鹿。因收抚鹿矢，人日五钱，到元帝时七十亿万，以给军击西域。
古者诸侯治民。周以上千八百诸侯，其长伯为君，次仲、叔、季为卿大夫，支属案：本此下有「为庶于，皆世官位。至秦始皇帝灭诸侯为郡县，不世官，守、相、令、长以他姓相代，去世卿大夫支属」共三十七字，复衍也，今删。〔一六〕为士、庶子，皆世官位。至秦始皇帝灭诸侯为郡县，不世官，守、相、令、长以他姓相代，案：本无「长」字，从上复出者添。去世卿大夫士。
汉承秦爵二十等，以赐天下。爵者，禄位也。
公士，一爵。赐一级为公士，谓为国君列士也。
上造，二爵。赐爵二级为上造，上造乘兵车也。
簪褭，三爵。赐爵三级为簪褭。
不更，四爵。赐爵四级为不更，不更主一车四马。
大夫，五爵。赐五级为大夫，大夫主一车，属三十六人。
官大夫，六爵。赐爵六级为官大夫，官大夫领车马。案：北堂书钞设官部引「领」下有「他」字。
公大夫，七爵。赐爵七级为公大夫，公大夫领行伍兵。
公乘，八爵。赐爵八级为公乘，与国君同车。
五大夫，九爵。赐爵九级为五大夫。以上次年德者案：「者」字从北堂书钞设官部引补。为官长将率。秦制爵等，生以为禄位，死以为号谥。
左庶长，十爵。
右庶长，十一爵。
左更，十二爵。
中更，十三爵。
右更，十四爵。
少上造，十五爵。
大上造，十六爵。
驷车庶长，十七爵。
大庶长，十八爵。
侯，十九爵。案：汉书百官公卿表十九「关内侯」。
列侯，二十爵。
秦制二十爵。男子赐爵一级以上，有罪以减，年五十六免。无爵为士伍，年六十乃免者，案：本作「老」，今改。有罪，各尽其刑。凡有罪，男髡钳为城旦，城旦者，治城也；女为舂，舂者，治米也，皆作五岁。完四岁，鬼薪三岁。鬼薪者，男当为祠祀鬼神，伐山之薪蒸也；女为白粲者，以为祠祀择米也，皆作三岁。罪为司寇，司寇男备守，女为作，如司寇，皆作二岁。男为戍罚作，女为复作，皆一岁到三月。案：此下疑有脱讹。令曰：秦时爵大夫以上，令与亢礼。
五人为伍，伍长一人。十人为什，什长一人。百人为卒，卒史一人。五百人为旅，旅帅一人。二千五百人为师，师帅一人。万二千五百人为军，军将一人。以上卿为将军。九夫为井，四井为邑，四邑为邱，四邱为乘。乘则具车一乘，四马，步卒三十六人。千乘之国，马四千匹，步卒三万六千人，为三军，大国也。次国二军，小国一军。
校勘记〔一〕据汉书外戚传晋灼注删「官」字。原注「官」作「宫」，属下读，句作「宫长岂此邪」。
〔二〕四库馆臣辑本作「皆且千人」。
〔三〕孔本书钞卷五八、中华书局排印本初学记卷一二「婕妤」上均有「见」字。
〔四〕孔本书钞卷五八作「伏茵」。
〔五〕影宋本御览卷一三五仍作「虎纽」。
〔六〕影宋本御览卷八一九「献」上有「还」字，据补。
〔七〕胡刻本文选注引作「卫宏汉仪以为置蚕宫，今承诸法云」。
〔八〕据后汉书陈忠传注「若卢」下补「狱」字。
〔九〕「官婢」原作「宫婢」，据四库馆臣辑本改。汉书外戚传注即曰：「宫人者，省中侍使官婢，名曰宫人。事见汉旧仪。」亦可为证。
〔一０〕据四库馆臣辑本补「三」字。
〔一一〕「地皆黑壤」四字系三辅黄图之文，与汉旧仪无涉，孙氏引误。
〔一二〕「太守」系「太传」之误。说见四库馆臣辑本按语。
〔一三〕孔本书钞卷七九作「五兵言弩，盾，刀，钩，铠也」。
〔一四〕汉书高帝纪如淳注仅引下文「又令」至「以给车马」二十八字，未及孙案所引十字。下案亦然。
〔一五〕三辅黄图所引与「上林诏狱」相联系，与此引多异。补「苑中」二字，当依御览卷一九六。
〔一六〕浙江书局本汉旧仪未衍此三十七字，孙氏所据本误。下案亦同。
汉旧仪补遗卷上汉议郎卫宏撰清孙星衍校集太尉、司徒长史，秩比二千石，号为「毗佐三台，助鼎和味」。其迁也，多据卿校也。北堂书钞设官部、文选潘安仁金谷集作诗注〔一〕公府掾试博士者，拜郎中也。〔二〕北堂书钞设官部
或曰汉初掾史辟，皆上言，故有秩皆比命士。其所不言，则为百石属。其后皆自辟，故通为百石云。太平御览职官部
御史中丞，两梁冠，秩千石。内掌兰台，〔外〕督诸州刺史，〔三〕纠察百寮。北堂书钞设官部
御史中丞朝会独坐。出讨奸猾，内与尚书令、司隶校尉会同，皆专席，京师号之〔曰〕「三独坐」者也。〔四〕北堂书钞设官部
侍御史，周官也。始皇灭楚，以其君冠赐御史。汉兴袭秦，因而不改。掌注言行，纠诸不法。府掾属高第补之。秩六百石，员五十人。北堂书钞设官部案：当依续汉志作「十五人」。
惠帝三年，相国奏遣御史监三辅郡，察辞诏凡九条。监者二岁更，常以中月奏事也。北堂书钞设官部
太常卿赞飨一人，〔五〕秩六百石，掌赞天子。史记封禅书索隐、续汉志补注
太常主导赞助祭，皆平冕七旒，玄上𫄸下，华虫七章。汉陵属三辅，太常月一行。太平御览职官部
丞举庙中非法者。续汉志补注
庙祭，太祝令主席酒。续汉志补注
大宰令屠者七十二人，宰二百人。汉书宣帝纪注
太史令冠一梁，秩六百石。丞二人，三百石。北堂书钞设官部
太史令凡岁将终，奏新年历。凡国祭祀丧娶之事，掌奏良日及时节禁忌。北堂书钞设官部
太史公，武帝置，位在丞相上。天下计书先上太史公，副上丞相，序事如古春秋。司马迁死后，宣帝以其官为令，行太史〔公〕文书而已。〔六〕汉书司马迁传如淳注
承周史官，至武帝置太史公。司马迁父谈为太史。〔七〕迁年十三，乘传行至天下，〔八〕求古诸侯之史记。太平御览职官部
博士，秦官。博者，通于古今；〔士者〕辩于然否。〔九〕北堂书钞设官部
孝文皇帝时，博士七十余人，朝服玄端，章甫冠。艺文类聚职官部、太平御览职官部
武帝初置博士，取学通行修，博学多艺，晓古文尔雅，能属文章者为高第。朝贺位次中郎官史。〔一０〕称先生，不得言君，其真弟子称门人。北堂书钞设官部、艺文类聚职官部、太平御览职官部
博士祭酒，选有道之人习学者祭酒。〔一一〕国子，卿大夫之子弟。北堂书钞设官部
太常博士弟子试射策，中甲科补郎，中乙科补掌故。史记错列传索隐
光禄大夫，秩比二千石，不言属光禄勋。光禄勋门外特施行马，以旌别之。太平御览职官部案：艺文类聚职官部、白帖七十五引作「汉官仪」。〔一二〕
三署郎见光禄勋，执板拜；若见五官、左右将，执板不拜；于三公、诸卿，无敬。通典职官
有二郎为此颂貌威仪事。有徐氏，徐氏后有张氏，不知经，但能盘辟为礼容。天下郡国有容史，皆诣鲁学之。汉书儒林传苏林注
谒者缺，选郎中（令）美须〔眉〕大音者以补之。〔一三〕功次当迁，欲留增秩者，许之。北堂书钞职官部、唐六典九、通典职官
孝武太初初置羽林，象天有羽林星，为国之羽翼，如林之盛也。北堂书钞设官部
羽林郎，选良家子弟〔便〕弓马者为之。〔一四〕一名岩郎，言其御侮岩除之下，或谓严厉素。北堂书钞设官部
未央厩主理大厩三署，案：北堂书钞引作「主治狱五署郎」。〔一五〕属太仆。北堂书钞设官部、〔一六〕初学记政理部
太仆牧师诸苑三十六所，分布北边、西边。以郎为苑监，官奴婢三万人，分养马三十万头，〔一七〕择取教习给六厩，牛羊无数，以给牺牲。汉书景帝纪如淳注、后汉书和帝纪注、〔一八〕三辅黄图四、唐六典十七、艺文类聚职官部、太平御览职官部
别火，狱令官，主治改火之事。汉书如淳注
郡邸狱，治天下郡国上计者，属大鸿胪。汉书宣帝纪注、太平御览刑法部
司空诏狱，治列侯、二千石，属宗正。北堂书钞设官部〔一九〕
汉制：八座丞、郎初拜，并集都〔座〕交礼，迁又解交。〔二０〕太平御览职官部
高后选孝廉为郎。吏二千石以上，视事满三年，得任同产若子一人为郎。汉书哀帝纪应劭注、北堂书钞设官部
符节令，领尚书符玺郎四人。北堂书钞设官部
太官令一人，秩六百石，掌鼎俎馔具。世祖中兴，以孝廉年满五十守宫令，与谒者失职权者与之。〔二一〕北堂书钞设官部
尚书陈忠奏太官宜著两梁冠。〔二二〕北堂书钞设官部
太官主饮酒，〔二三〕皆令、丞治。太官汤官奴婢各三千人，置酒，〔二四〕皆缇蔽膝绿帻。北堂书钞设官部、太平御览职官部、布帛部
狱二十六所，导官无狱。汉书张汤传苏林注
若卢狱令，主治库兵、将相大臣。汉书百官公卿表如淳注、王吉传注、后汉书和帝纪注案：后汉书注引作「主鞫将相大臣」。
若卢右丞，〔二五〕主治库兵者。汉书王吉传注
中书令，〔二六〕领赞尚书，出入奏事，秩千石。唐六典九
中书掌诏诰荅表，皆机密之事。〔二七〕北堂书钞设官部
掖庭诏狱令丞，宦者为之，主理妇人女官也。汉书刘辅传注
执金吾车驾出，从六百骑，走六千二百人。北堂书钞设官部
中垒校尉主北军垒门内，尉一人主上书者狱。上章于公车，有不如法者，以付北军尉，北军
尉以法治之。汉书刘向传如淳注
寺互。都船狱令，主治水官也。〔二八〕汉书百官公卿表如淳注
太子家狱，治太子官属、太子太傅。北堂书钞设官部〔二九〕
将作大匠改作少府，案：「改」当作「将」。续汉志云：「承秦，曰将作少府。」景帝中六年更名也。艺文类聚职官部
省中有五尚，即尚食、尚冠、尚衣、尚帐、尚席。通典职官案：省中五尚不见于百官公卿表，疑属大长秋。
上林诏狱主治苑中禽兽宫馆事，属水衡。汉书成帝纪注
长安中诸官狱三十六所。汉书宣帝纪注
东市狱属京兆尹，西市狱属左冯翊。北堂书钞刑法部、太平御览刑法部
司隶校尉，武帝初置。后诸侯王贵戚不服，乃以中都中官徒奴千二百人属为一校尉部刺史，督二千石也。北堂书钞设官部
司隶校尉统皇太子、三公以下，〔及〕旁州郡，〔三０〕无所不统也。北堂书钞设官部
司隶校尉初置，唯盖宽饶、王章、鲍宣，贵戚惮之，京师政清。北堂书钞设官部〔三一〕
司隶治所，故孝武庙。续汉志补注
驸马都尉，掌骑从，武帝置，秩比二千石。太平御览皇亲部
持节夹乘舆车骑从者，云常侍骑。史记爰盎列传索隐
诸给事中日上朝谒，〔三二〕平尚书奏事，分为左右曹。以有事殿中，故曰给事中。多名儒、国亲为之，掌左右顾问。汉书百官公卿表晋灼注、通典职官、初学记职官部、太平御览职官部
吏四百石以下，自除国中。汉书衡山王传如淳注
刺史得择所部二千石卒史与从事。汉书王尊传注
武帝元年，令郡国举孝廉各一人，诣御史举试，拜为郎中。北堂书钞设官部
大县二人，其尉将屯九百人。史记陈涉世家索隐
诸侯王印，黄金橐驼纽，〔三三〕文曰玺，谓刻曰某王之玺。赤地绶。列侯黄金印，龟纽，文曰印。谓刻曰某侯之印。丞相、大将军案：初学记引无「大」字黄金印，龟纽，文曰章。谓刻曰某官之章。御史大夫章。匈奴单于黄金印，橐驼纽，文曰章。御史、案：初学记引无「御史大夫」以下。二千石案：初学记引「二」上有「中」字。银印，纽，文曰章。千石、六百石、四百石铜印，鼻纽，文曰印。谓纽但作鼻，不为虫兽之形，而刻曰某官之印。章，二百石以上，〔三四〕皆为通官印。汉书百官公卿表注、北堂书钞仪饰部、初学记服食部、文选王仲宣诔注、通典职官、白帖十三、太平御览仪式部案：汉书注、通典引注本作正文，今改正。
郡国铜虎符三，竹使符五。后汉书宦者传论注、〔三五〕文选鲍明远拟古诗注
校勘记〔一〕按文选潘安仁金谷集作诗注引作汉官仪之文，与御览卷二０九引同。孙氏既以据御览所引入汉官仪，不当于此出处中复注文选注。
〔二〕孔本书钞卷五六引作汉官仪之文，孙氏既据以引入所辑汉官仪上卷，不当于此复出。
〔三〕据俞安期唐类函补「外」字。又孔本书钞卷六二引无「内掌」以下九字。
〔四〕据书钞卷六二引补「曰」字。
〔五〕「太常卿」三字，孙氏所补，依例当作小字。
〔六〕据汉书司马迁传如淳注补「公」字。
〔七〕影宋本御览卷二三五「谈」下有「世」字。
〔八〕影宋本御览卷二三五「乘传」上有「使」字，「行」下无「至」字。
〔九〕据孔本书钞卷六七补「士者」二字。又类聚卷四六引作汉官仪之文。
〔一０〕类聚卷四六引作「中都官史」，御览卷一三六则作「中都官吏」。
〔一一〕「习学者」原作「有学者」，据书钞卷六七改。
〔一二〕影宋本御览卷二四三此引亦作汉官仪，孙氏所据本误。
〔一三〕据唐六典卷九、通典卷二一引删「令」字。又书钞卷六二、唐六典卷九、通典卷二一均有「眉」字，据补。
〔一四〕据孔本书钞卷六三补「便」字。通典卷二八亦作「便弓马者」。
〔一五〕孔本书钞卷四五引作「主治厩五署郎」，「狱」字在前引「未央厩」下。又初学记卷二０亦作「未央厩狱」。
〔一六〕「设官部」系「刑法部」之讹。
〔一七〕汉书景帝纪注、三辅黄图卷四「头」均作「匹」。孙辑此引皆本唐六典卷一七。
〔一八〕后汉书和帝纪注引作汉官仪。
〔一九〕「设官部」系「刑法部」之误。
〔二０〕据御览卷二一三补「座」字。又其引乃汉官仪之文，孙氏既已辑入汉官仪，于此不当复出。
〔二一〕孔本书钞卷五五「以」下有「新平」二字。此引文句怪谲，疑有脱误。
〔二二〕孔本书钞卷五五「太官」下有「令」字。
〔二三〕影宋本御览卷二三０作「主饭肉，汤官酒」，且为小注。续汉志亦曰「汤官丞主酒」。孙辑引有误。
〔二四〕御览卷二二九作「大置酒」，又卷八一六作「大置酒日」。
〔二五〕此四字孙氏所补，依例当作小注。
〔二六〕此三字亦当作小注。
〔二七〕孔本书钞卷五七首引有「尚书令并掌诏奏，既置」九字。
〔二八〕汉书百官公卿表如淳注引汉仪注仅「寺互」二字，余皆如淳之语。
〔二九〕「设官部」乃「刑法部」之误。
〔三０〕据孔本书钞卷六一补「及」字。又孔本作汉官仪之文。
〔三一〕孔本书钞卷六一引作汉官仪。
〔三二〕汉书百官公卿表注、通典卷二一「诸」下均引有「吏」字。
〔三三〕汉书百官公卿表注、通典卷三一皆作「诸侯王黄金玺」。又续汉志补注引东观书亦作「复设诸侯王金玺𫄫绶」。据疑此引「黄金」当在「印」上，且「印」亦当作「玺」。
〔三四〕汉书百官公卿表注「二百石以上」引在「铜印」之上，且有「至」字与「四百石」三字相啣接。又孔本书钞卷一三一「四百石」作「三百石」，无「章二百石」以下。
〔三五〕此引实出文选范蔚宗宦者传论注，其引「郡国」作「郡分」。
汉旧仪补遗卷下汉议郎卫宏撰清孙星衍校集昼漏尽，夜漏起，宫中卫宫，城门击刁斗，周庐击木柝。文选新刻漏铭注、阳给事诔注夜漏起宫中，宫城门击柝，〔一〕系刁斗，传五夜，百官徼，直符案：文选注引作「传五伯官直符」。行，卫士周庐击木柝，传呼备火。〔二〕北堂书钞武功部、仪式部、文选新刻漏铭注
五夜：甲、乙、丙、丁、戊夜。案：初学记器物部引「五夜：甲夜、乙夜、丙夜、丁夜、戊夜」。及相传救守火帅内户外，〔三〕数五止。北堂书钞仪饰部
夜漏起，中黄门持五夜，相传授。文选新刻漏铭注
立夏、立秋昼六十二刻，夏至昼六十五刻。夜漏不尽五刻，击五鼓；夜漏不尽三刻，击三鼓。初学记器物部
冬至昼四十一刻，后九日加一刻，至立春昼四十六刻，夜五十四刻。〔四〕北堂书钞仪饰部
汉制：天地以下，群臣所祭凡一千五百四十。新益为万五千四十。案：「新」上疑脱「亡」字。汉法；三岁一祭天于云阳宫甘泉坛，以冬至日祭天，天神下。三岁一祭地于河东汾阴后土宫，以夏至日祭地，地神出。五帝祭于雍〔五〕畤。〔五〕艺文类聚礼部、太平御览礼仪部
元年祭天，二年祭地，三年祭五帝于五畤。三岁一遍，皇帝自行，他祠不出。史记封禅书索隐、太平御览礼仪部
祭天地五（祀）〔畤〕，〔六〕皇帝不自行，祠还致福。汉书贾谊传应劭注
皇帝案：艺文类聚引「皇帝」作「桓帝」，字讹，下同。祭天，居云阳宫，斋百日，上甘泉通天台，高三十丈，以候天神之下，见如流火。舞女童三百人，皆年八岁。天神下坛所，举烽火。皇帝就竹宫中，不至坛所。案：汉书礼乐志注引「竹宫去坛三里」，疑此注文。甘泉台去长安三百里，望见长安城，案：太平寰宇记三十一引作「甘泉宫」。皇帝所以祭天之圆丘也。〔七〕艺文类聚礼部、太平御览礼仪部案：太平寰宇记引作「黄帝以来，圆丘祭天处」。艺文类聚又引作「成帝」。
通天台高三十丈，望云雨悉在其下，去长安三百里，望见长安城。案：史记孝武帝本纪索隐、汉书武帝纪注、郊祀志注、文选籍田赋注引同。〔八〕武帝祭天，上通天台。舞八岁童女三百人，置祠具，招仙人。祭天已，令人升通天台，以候天仙。天神既下祭所，若大流星，乃举烽火，而就竹宫望拜。太平寰宇记三十
武帝于甘泉宫更置前殿，始广诸宫室。有芝生甘泉殿边房中。太平寰宇记三十一
芝有九茎，金色，〔九〕绿叶朱实，夜有光，乃作芝房之歌。三辅黄图二、太平寰宇记三十一
通天台上有承露〔盘〕，〔一０〕仙人掌擎玉杯，〔以〕承云表之露。〔一一〕元凤闲，台自毁，椽桷皆化为龙凤，随风雨飞去。太平寰宇记三十一
皇帝祭天自行，群臣从之，斋皆百日，他祠不出。祭天紫坛幄帐。〔一二〕案：续汉志补注引作「幄帷」。高皇帝配天，居堂下西向，绀幄，〔一三〕绀席。续汉志补注、北堂书钞礼仪部、服饰部、初学记礼记、艺文类聚礼部、服饰部、太平御览礼仪部、服用部
祭天，用六彩绮席六重，〔一四〕长一丈，中一幅，四周缘之。玉几、玉饰器，凡七千三百物备具。〔一五〕养牛五岁，至三千斤。史记封禅书正义、〔一六〕汉书郊祀志注、续汉志补注、北堂书钞礼仪部、服饰部、艺文类聚礼部、太平御览礼仪部、珍宝部、服用部、布帛部
大祀，斋五日。小祀，斋三日。〔一七〕北堂书钞礼仪部
斋则食丈二尺旋案，陈三十六肉，九谷饭。北堂书钞酒食部、初学记器物部、太平御览服用部案：太平御览引作「九谷饮食」。
斋法：食肉三十六两。太平御览饮食部
凡斋，绀帻；耕，青帻；秋䝙刘，服缃帻。续汉志补注
祠五祀，谓五行金、木、水、火、土也。木正曰句芒，火正曰祝融，金正曰蓐收，水正曰玄冥，土正曰后土，皆古贤能治成五行有功者也，主其神祀之。太平御览礼仪部
〔凡〕圣王之法，〔一八〕追祭天地日月星辰山川万神，皆古之人也，能〔纪〕天地五行气，奉（成）〔其〕功以成人者也。〔一九〕故其奉祀，皆以人事之礼，食之所食也，非祭食天与土地、金、木、水、火、土、石也。太平御览礼仪部
祭参、〔二０〕辰星于池阳谷口，夹道左右为坛，营覆地各周三十六里。史记封禅书索隐、太平御览礼仪部
祭地河东汾阴后土宫，宫曲入河，古之祭地泽中方丘也。礼仪如祭天，名曰汾葵，一曰葵丘也。艺文类聚礼部、太平御览礼仪部案：汉书武帝纪注引作「葵上」。
郊泰畤，皇帝平旦出竹宫，东向揖日，其夕，西南向揖月，便用郊日，不用春秋。汉书武帝纪臣瓒注
祭五岳，祠用三正色牲。十月涸冻，二月解冻，皆祭祀。乘传车，称使者。太平御览礼仪部
祭四渎，用三正色牲，沈珪，有车马绀盖。史记封禅书索隐、初学记地部、太平御览地部、礼仪部案：初学记引「四渎」下有「江、河、淮、济」四字。
祭人先于陇西西县人先山，山上皆有土人，山下有畤，埒如种菜畦，畤中各有一土封，故云畤。史记封觯书集解、索隐、太平御览礼仪部
祭〔西〕王母于石室，〔二一〕皆在所二千石令长奉祠。太平御览礼仪部
祭三皇、五帝、九皇、六十四民，案：「民」当作「氏」。皆古帝王，凡八十一姓也。太平御览礼仪部
宗庙三年大祫祭，子孙诸帝以昭穆坐于高庙，诸隳庙神皆合食，设左右坐。高祖南面，幄绣帐，望堂上西北隅。帐中坐长一丈，广六尺，绣裀厚一尺，著之以絮四百斤。曲几，黄金扣器。高后右坐，亦幄帐，却六寸。白银扣器。每牢中分之，左辨上帝，右辨上后。俎余委肉积于前殿千斤，〔二二〕名曰堆俎。子为昭，孙为穆。昭西面，曲屏风，穆东面，〔二三〕皆曲几，如高祖。馔陈其右，各配其左，坐如祖妣之法。太常导皇帝入北门。群臣陪者，皆举手班辟抑首伏。
大鸿胪、大行令、九傧传曰：「起。」复位。而皇帝上堂盥，侍中以巾奉觯酒从。帝进拜谒。赞飨曰：「嗣曾孙皇帝敬再拜。」前上酒。却行，至昭穆之坐次上酒。子为昭，孙为穆，各父子相对也。毕，却西面坐，坐如乘舆坐。赞飨奉高祖赐寿，皇帝起再拜，即席以大牢之左辨赐皇帝，如祠。其夜半入行礼，平明上九卮，毕，群臣皆拜，因赐胙。皇帝出，即更衣巾，诏罢，当从者奉承。续汉志补注、初学记礼部、艺文类聚礼部、太平御览礼仪部
皇帝唯八月饮酎，车驾夕牲，牛以绛衣之。案：太平御览引「绛」作「绣」。皇帝暮视牲，以鉴燧案：唐会要引作「鉴诸」。取水于月，以阳燧案：续汉志补注引作「火燧」。取火于日，为明水〔火〕。〔二四〕左袒，以水沃牛右肩，案：太平御览引「肩」作「臂」。手执鸾刀，以切牛毛血案：通典引作「以切牛尾之毛」。荐之，而即更衣巾，侍上熟，〔二五〕乃祀之。续汉志补注、唐会要七、通典礼、太平御览时序部、礼仪部
皇帝会诸侯酎金庙中，以上计仪设九宾陪位也。初学记礼部、艺文类聚礼部
宗庙一岁十二祠。五月尝麦。六月、七月三伏，立秋䝙娄，案：汉书武帝纪如淳注引「立秋䝙𦝼」。又尝粢。八月先夕馈，皆一太牢，酎祭用九太牢。案：太平御览礼仪部引「八月饮酎，用九太牢」。十月尝稻，又饮蒸，二太牢。十一月尝，十二月腊。〔二六〕又每月一太牢，如闰加一祠，与上十二为二十五祠。汉书韦玄成传晋灼注
高帝母，案：章帝纪注引上有「昭灵后」三字。起兵时死小黄北，后于小黄作陵庙。〔二七〕史记高祖本纪正义、汉书高帝纪如淳注、后汉书章帝纪注、虞延传注、续汉志补注案：章帝纪注引末句作「为作园庙于小黄栅」。
先媪已葬陈留小黄。汉书高帝纪晋灼注
高皇帝家在丰中阳里，为沛泗上亭长。及为天子，立沛庙，祠丰故宅。艺文类聚居处部
故孝武庙。续汉志补注案：引在「建武二年，立高庙于雒阳」下。
南陵，即文帝薄太后葬之所，亦谓南霸陵，因置县以奉陵寝。太平寰宇记二十五案：「南陵」二字，本寰宇记文。
武、昭、宣三陵，（邑）皆三万户。〔二八〕史记吕不韦列传索隐
使者监祠，南面立，〔二九〕不拜。续汉志补注案：引在「立社稷」下。
古时岁再祠灵星，灵星春秋之太牢礼也。〔三０〕续汉志补注、北堂书钞礼仪部
汉五年，修复周室旧祀，〔三一〕祀后稷于东南。常以八月祭以太牢，〔三二〕舞者七十二人，冠者五六三十人，童子六七四十二人，为民祈农报功〔厥〕。〔三三〕案：太平御览引此一段，史记正义引无「常以八月」至「四十二人」二十九字。夏则龙星见而始雩。龙星左角为天田，右角为天庭。〔三四〕天田为司马，教人种百谷为稷。灵者，神也。辰之神为灵星，故以壬辰日祠灵星于东南，金胜为土相也。史记封禅书正义、太平御览礼仪部
春始案：太平御览引作「春日」。〔三五〕东耕于藉田，官祠先农。先农即神农炎帝也。祠以一太牢，百官皆从。皇帝亲执耒耜而耕。案：续汉志补注引此句在下文「以为粢盛」下，又有「古为甸师官」五字。天子三推，三公五，孤卿十，〔三六〕大夫十二，士庶人终亩。案：明帝纪注引有「皇帝亲执耒耜」以下，无下文「大赐、三辅」以下十九字。大赐三辅二百里孝悌、力田、三老布帛。百谷万斛，〔三七〕为立案：明帝纪注引「为立」作「乃致」。藉田仓，置令、丞。谷皆给祭天地、〔三八〕宗庙、群神之祀，以为粢盛。后汉书明帝纪注、续汉志补注、北堂书钞礼仪部、太平御览礼仪部
三老、五更，三代所尊。北堂书钞设官部
天子父事三老，兄事五更，天子独拜于屏，其明日三老诣阙。北堂书钞设官部
求雨，太常祷天地、宗庙、社稷、山川以赛，各如其常牢，礼也。四月立夏旱，乃求雨祷雨而已；后旱，复重祷而已；讫立秋，虽旱不得祷求雨也。续汉志补注
武帝元封日到七月毕赛之，秋冬春不求雨。〔三九〕续汉志补注
五仪案：二字有讹。元年，儒术奏施行董仲舒请雨事，始令丞相以下求雨雪，曝城南，舞女童祷天神。五帝五年，始令诸官止雨，朱绳萦社，击鼓攻之。太平御览礼仪部
成帝二年六月，〔四０〕始命诸官止雨，朱绳反萦社，击鼓攻之，是后水旱常不和。续汉志补注
践祚、改（行）〔元〕、〔四一〕立皇后、太子，赦天下。每赦，自殊死以下，〔四二〕〔及〕谋反大逆不道诸不当得赦者，〔四三〕皆赦除之。令下丞相御史，复奏可，分遣丞相御史乘传驾行郡国，解囚徒，布诏书。郡国各分遣吏传厩车马行属县，解囚徒。初学记政理部、太平御览刑法部
册皇子为诸侯王，皆于上东门中，以东门在卯故也。太平寰宇记二十五
腊者，报诸鬼神、古圣贤著功于民者，〔四四〕皆享之。艺文类聚岁时部、白帖四、太平御览岁时部〔四五〕
常以正岁十二月命时傩，以桃弧、苇矢且射之，赤丸、五谷播洒之，以除疾殃。文选东京赋注
方相帅百隶及童女，以桃弧、棘矢、土鼓，鼓且射之，以赤丸、五谷播洒之。续汉志补注、通典礼昔颛顼氏有三子，生而亡去案：东京赋注引作「已而」，无「亡去」二字。为疫鬼。一居江水为疟鬼，案：续汉志补注引作「是为虎」，字讹。一居若水为罔两鬼，案：东京赋注又引「魊鬼」也。一居人宫室区隅沤庾，案：东京赋注引无「沤庾」二字。「沤庾」即「区隅」之音，误入正文。善惊人小儿。〔四六〕于是以岁十二月使方相氏蒙虎皮，黄金四目，玄衣丹裳，执戈持盾，帅百吏及童子而时傩，以索室中，而殴疫鬼。续汉志补注、通典礼、文选东京赋注、太平御览时序部
山海经称东海之中度朔山，山上有大桃，屈蟠三千里，东北闲百鬼所出入也。上有二神人，一曰神荼，二日郁垒，主领万鬼。恶害之鬼，执以苇索以食虎。黄帝乃立大桃人于门户，画神荼、郁垒与虎、苇索，以御鬼。太平御览果部
正月五日，大置酒，飨卫士。补汉兵志
乘舆大驾仪，公卿奉引，大仆御，大将军参乘，属车八十一乘，备千乘万骑。北堂书钞仪饰部、文选藉田赋注
汉乘舆法驾，奉车都尉御，侍郎参乘也矣。北堂书钞设官部
法驾，公卿不在卤簿中，河南尹、执金吾、洛阳令奉引，案：史记孝文本纪索隐引汉官仪文，与此略同，作「京兆尹、长安令」。侍中参乘，属车三十六乘。前有九旒云罕，凤皇闟戟，皮轩鸾旗车，〔四七〕皆大夫载。汗西郡案：当作「汉西都」祀天于甘泉宫。大驾祀天，法驾祀地，五郊、明堂省十三，祀宗庙省九，谓之小驾。大驾，大仆校驾。法驾，黄门令校驾。北堂书钞仪饰部
帝崩，唅以珠，案：后汉书注引「饭含者，以珠玉实口」。〔四八〕缠以缇缯十二重。以玉为襦，如铠状，连缝之，〔四九〕以黄金为缕。腰以下以玉为札，长一尺，〔广〕二寸半为柙，〔五０〕案：「柙」字或作「匣」。下至足，亦缝以黄金缕。请诸衣衿敛之。凡乘舆衣服，已御，辄藏之，崩皆以敛。汉书霍光传注、董贤传注、后汉书皇后纪注、刘盆子传注、续汉志补注、通典礼
王侯葬，腰以下玉为札，长尺，广二寸半，〔五一〕为匣，下至足，缀以黄金缕为之。后汉书梁竦传注
高帝崩三日，小敛室中牖下。案：通典「牖」作「墉」，下皆同。〔五二〕作栗木主，长八寸，前方后圆，围一尺，置牖中，望外，内张绵絮以障外，以皓木大如指，长三尺，四枚，缠以皓皮四方置牖中，主居其中央。七日大歛棺，以黍饭羊舌祭之牖中。已葬，收主。为木函，藏庙太室中西墙壁埳中，案：后汉书光武纪注引下有「去地六尺一寸，祭则立主于坎下」十三字。通典礼又载贺循引汉仪作「去地六尺一寸，当祠则设坐于埳下」。望内，外不出室堂之上。坐为五时衣、冠、履，几、杖、竹笼。为甬人，无头，坐起如生时。皇后主长七寸，围九寸，在皇帝主右旁。高皇帝主长九寸。上林给栗木，长安祠庙作神主，案：礼记祭法疏云：「案汉仪，高帝庙主九寸，前方后圆，围一尺。后主七寸。」东园秘器作梓宫，〔五三〕素木长丈三尺，崇广四尺。续汉志补注、通典礼案：汉书董贤传注引作「棺梓素木长二丈，崇广四尺」。后汉书皇后纪注引作「梓宫长二丈，广四尺」。
天子即位，案：引本作「汉旧仪略载诸帝寿陵曰：天子即位」云云。明年，将作大匠营陵地，用地七顷，方中用地一顷，深十三丈，堂坛高三丈，坟高十二丈。武帝坟高二十丈，明中高一丈七尺，四周二丈，案：汉书霍光传如淳注引作「天子陵中明中高丈二尺四寸」。内梓棺柏黄肠题凑，案：霍光传注引作「内梓宫，次楩椁，柏黄肠题凑」。以次百官藏毕。其设四通羡门，容大车六马，皆藏之内方，外陟车石。外方立，先闭剑户，户设夜龙、莫邪剑、伏弩，设伏火。已营陵，余地为西园后陵，余地为婕妤以下，次赐亲属功臣。续汉志补注
诸侯王薨，天子遣使者往，使者皆素服。通典礼
高祖庙有钟十枚，各受十石，案：北堂书钞引作「受千石」。〔五四〕撞之，声闻百里。三辅黄图五、北堂书钞乐部
望华盖。北堂书钞帝王部
民臣被其德，以为侥幸也。汉书高帝纪晋灼注
有称万岁，可十万人声。史记孝武本纪正义
校勘记〔一〕疑「击柝」二字系衍文。
〔二〕文选新刻漏铭注引作「讙呼备火」。
〔三〕孔本书钞卷一三０引「及」作「又」，「帅」作「师」。
〔四〕孔本书钞卷一三０引作「冬至昼三十五刻，后九日加一刻，立春昼夜三十八刻」。标目却作「冬昼三十刻，春昼四十刻」。
〔五〕据御览卷五二七补「五」字。下条亦作「五畤」。
〔六〕据汉书贾谊传应劭注改「五祀」作「五畤」。
〔七〕按类聚卷三八作「成帝已来所祭天之圆丘也」。御览卷五二七则作「黄帝以来所祭天之圆丘也」，「成」作「城」，属上读。又史记孝武本纪正义引括地志曰：「通天台，即黄帝以来祭天圜丘之处。」太平寰宇记亦同。据此则「皇帝所以」恐当以作「黄帝以来」为是。
〔八〕史记孝武本纪索隐引「三百里」作「二百里」。又文选藉田赋注无此引，实出西京赋注，孙案非。
〔九〕三辅黄图卷二「金色」上有「芝」字。
〔一０〕据太平寰宇记卷三一补「盘」字。
〔一一〕据太平寰宇记卷三一补「以」字。
〔一二〕续汉志补注、初学记卷一三、御览卷五二六「幄帐」均引作「幄帷」；书钞卷九０、类聚卷三八作「帷幄」，无作「幄帐」者。疑此引当以作「幄帷」为是。
〔一三〕续汉志补注作「绀帷帐」，类聚卷六九、御览卷七００作「绀幄帐」，疑此引脱「帐」字。
〔一四〕御览卷七０九「用」上有「登地」二字。
〔一五〕御览卷五二七「凡」下引有「器」字。又汉书郊祀志有两引，其一此句作「用玉几玉饰器凡七十」，与诸引皆异。
〔一六〕史记封禅书正义无此引，孝武本纪正义引「养牛」以下八字，孙注误。
〔一七〕孔本书钞卷八八引作「制祀天斋七日，宗庙五日，小祀三日」。
〔一八〕据御览卷五二六补「凡」字。
〔一九〕据御览卷五二六补「纪」字，又改「成」为「其」。
〔二０〕影宋本御览卷五二六「祭」上有「各王封」三字。
〔二一〕据御览卷五二六补「西」字。
〔二二〕续汉志补注「殿」作「数」。
〔二三〕两「面」字原均误作「南」，据续汉祭祀志补注、类聚卷三八、初学记卷一三、御览卷五二六引改。
〔二四〕诸引「水」下俱引「火」字，据补。
〔二五〕点校本续汉礼仪志补注据卢文弨校，改「巾」作「中」，且置于「侍」字之下。
〔二六〕汉书韦玄成传晋灼注「十二月腊」下有「二太牢」三字。
〔二七〕续汉志补注、后汉书虞延传注均作「为作陵庙于小黄」。
〔二八〕「邑」系衍文，据史记吕不韦传索隐删。
〔二九〕点校本续汉志补注「南面」作「南向」。
〔三０〕孔本书钞卷九０作「雒阳岁再祀灵星者。青龙星大小辰为灵星，左角为天田，右角为天庭」，文大异。又点校本续汉志补注据卢文弨校删下「灵星」二字，改「之太」作「用少」。
〔三一〕史记封禅书正义「周室」作「周家」，「旧祀」作「旧祠」。
〔三二〕影宋本御览卷五二六「以」作「一」。
〔三三〕据史记封禅书正义补「厥」字。
〔三四〕「天庭」原作「大庭」，据孔本书钞卷九０改。
〔三五〕影宋本御览卷五三二作「春始」，孙氏所据本误。
〔三六〕诸本中唯点校本后汉书明帝纪注作「孤卿七」。
〔三七〕续汉志补注「百谷」上引有「种」字。
〔三八〕续汉志补注、后汉书明帝纪注「皆」下均有「以」字。
〔三九〕「春」原作「夏」，诸本续汉礼仪志补注均作「春」，据改。
〔四０〕诸本中唯点校本续汉志补注作「成帝三年六月」。
〔四一〕据初学记卷二０、御览卷六五二引改「行」作「元」。
〔四二〕「殊」原作「除」，据初学记卷二０、御览卷六五二改。
〔四三〕据初学记卷二０、御览卷六五二补「及」字。
〔四四〕御览卷三三「古圣贤」上引有「即」字。
〔四五〕「岁时部」系「时序部」之误。
〔四六〕文选东京赋注引作「善惊人为小鬼」。
〔四七〕孔本书钞卷一三０作「皮轩鸾车旗」。然据续汉志，疑「车」字系衍文。
〔四八〕按后汉书皇后纪注「饭含者」以下八字，乃李贤之语，非汉旧仪之文。
〔四九〕汉书霍光传注「缝」作「缀」，下「缝」字亦然。后汉书刘盆子传注亦作「缀」。
〔五０〕据汉书霍光传注、后汉书刘盆子传注补「广」字。
〔五一〕「二寸半」原误作「一寸半」，后汉书梁竦传注诸本皆作「二寸半」，故改。
〔五二〕万有文库本通典此处作「牖」，下文则作「墉」。
〔五三〕点校本、殿本续汉礼仪志补注「梓宫」作「梓棺」。
〔五四〕孔本书钞卷一０八作「受十石」，孙辑乃沿陈本之讹。
