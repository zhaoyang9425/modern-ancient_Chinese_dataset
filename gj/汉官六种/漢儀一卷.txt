孙星衍叙录丁孚汉仪，隋志不载。唐志：丁孚汉官仪式选用一卷。与蔡质书同名，不知实本一书，或后人误合为一。今录成一卷，题曰「吴太史令」者，见三国志薛综传。
汉仪一卷吴太史令丁孚撰清孙星衍校集太仆丞，六百石。续汉志补注内谒者令，秩千石。汉书宣帝纪注
中宫藏府令，秩千石，仪比御府令。续汉志补注
给事中宫侍郎六人，比尚书郎，宦者为之。给事黄门四人，比黄门侍郎。给事羽林郎一人，比羽林将虎贲官骑下。续汉志补注
太仆、太中大夫襄言：「乘舆绶，黄地冒白羽，青绛绿五采，四百首，长二丈三尺。诏所下王绶，冒亦五采，上下无差。诸王绶四采，绛地冒白羽，青黄去绿，〔一〕二百六十首，长二丈二尺。〔二〕公主绶如王。侯，绛地，绀缥三采，百二十首，长丈八尺。二十石绶，羽青地，桃华缥三采，百二十首，长丈八尺。黑绶，羽青地，绛二采，八十首，长一丈七尺。黄绶一采，八十首，长丈七尺。以为常式。民织绶不如式，没入官，犯者为不敬。二千石绶以上，禁民无得织以粉组。」皇太后诏可，王绶如所下。续汉志补注、通典职官〔三〕
拜诸侯王公仪太常住下，东向读文。续汉志补注、通典礼
夏勤策文曰：「维元初六年三月甲子，制诏以大鸿胪勤为司徒。曰：「朕承天序惟稽古，建尔于位为汉辅。往率旧职，敬敷五教，五教在宽。左右朕躬，宣力四表，保乂皇家，於戏！实惟秉国之均，旁祇厥绪，时亮天工，可不慎与！勤而案：通典引作「其」。戒之！」」续汉志补注、通典礼
酎金律，文帝所加，以正月旦作酒，八月成，名酎酒。因合案：通典引作「令」。诸侯助祭贡金。续汉志补注、通典礼
九真、交阯、日南者用犀角二，长九寸，若毒瑁甲一；郁林用象牙一，长三尺以上，若翠羽各二十，准以当金。后汉书章帝纪注
皇后出，乘鸾辂，青羽，驾驷马，龙旗九旒，大将军妻参乘，太仆妻御，前鸾旗车，皮轩阘戟，雒阳令奉引，亦千乘万骑。车府令设卤簿驾，公、卿、五营校尉、司隶校尉、河南尹妻皆乘其官车，带夫本官绶，从其官属导从皇后。置虎贲、羽林骑、戎头、黄门鼓吹，五帝车，女骑夹毂，执法御史在前后，亦有金钲黄钺，五将导。桑于蚕宫，手三盆于茧馆，毕，还宫。续汉志补注
永平七年，阴太后崩，晏驾诏曰：「柩将发于殿，群臣百官陪位，黄门鼓吹三通，鸣钟鼓，天子举哀。女侍史官三百人皆著素，参以白素，引棺挽歌，下殿就车，黄门宦者引以出宫省。太后魂车，鸾路，青羽，驷马，龙旗九旒，前有方相，凤皇车，大将军妻参乘，太仆妻御，悉道。公卿百官如天子郊卤簿〔仪〕。」〔四〕后和邓后葬，案以为仪，自此皆降损于前事。续汉志补注
孝灵帝葬马贵人，赠步摇、赤绂葬，案：初学记引作「赤缀」，无「葬」字。青羽，驷马。柩下殿，女侍史一百人著素衣挽歌，〔五〕引木下就车，黄门宦者引出宫门。续汉志补注、初学记礼部
桓帝祠恭怀皇后祝文曰：「孝曾孙皇帝志，使有司臣太常抚，夙兴夜处，小心畏忌，不堕其身，一不宁。敢用絜牲一元大武，柔毛刚鬣，商祭明视，芗萁嘉荐，普淖咸鹾，丰本明粢，醪用（用）荐酎，〔六〕事于恭怀皇后。尚飨。」嘏辞赐皇帝福：「恭怀皇后命工祝承致多福无疆于尔孝（孙）曾孙皇帝，〔七〕使尔受禄于天，宜稼于田，眉寿万年。介尔景福，俾守尔民，勿替引之。」太常再拜，太牢左辨以致皇帝。续汉志补注
校勘记〔一〕点校本续汉舆服志补注据殿本改「绿」作「缘」。又通典卷六三仍作「绿」。
〔二〕点校本续汉舆服志补注作「二丈一尺」，通典卷六三亦同。孙辑从汲本。
〔三〕此引见通典礼部，非职官部。
〔四〕诸本续汉礼仪志补注均作「天子郊卤簿仪」，故据补「仪」字。
〔五〕点校本续汉礼仪志补注引作「女侍史二百人」。
〔六〕据续汉志补注原引删。
〔七〕同右。
