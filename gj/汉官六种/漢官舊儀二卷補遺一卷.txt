汉官旧仪提要臣等谨按：汉议郎东海卫宏敬仲作汉旧仪四篇，以载西京杂事，见于范书本传。隋唐经籍、艺文志：汉旧仪四卷，宋史艺文志三卷，俱著于录。马端临经籍考卷目与宋志同，而别题作汉官旧仪。陈振孙书录解题遂以其有汉官之目，疑非卫宏本书，或又以为胡广所作。后亦佚，不复传世，所见者独前后汉书注及唐、宋诸书所引而已。今永乐大典所载此本，亦题汉官旧仪，不著撰人名氏。其闲述西京旧事，典章仪式甚备，且与诸书所引汉旧仪之文参校，无弗同者，自属卫宏本书。其称汉官旧仪者，或后人因其所载官制为多，妄加之耳。至汉书注中，颇有称「胡广曰」者，与汉旧仪互引其文，亦绝不相合。惟广传载广著诗、赋、铭、颂及解诂二十二篇，而史注所引，别有汉官解诂之名，盖即广所作，而旧仪之当出卫宏手，益无疑也。此本旧时失于雠正，首尾序次错糅，文字至脱误不可乙。今据史文核勘，且旁征旧书，参析同异，疏于各句下方。其原有注者，略仿刘昭注续汉志例，通为大书，称本注以别之，厘为上下二卷。又前后汉纪志注及唐宋类书内，所引佚文颇多。盖此书递更显晦，已非完本，谨为搜择甄录，别为补遗一卷，附于其后，以略还宋志篇目之旧云。乾隆三十八年四月恭校上。
总纂官编修臣纪昀郎中臣陆锡熊纂修官编修臣陈昌图
汉官旧仪卷上汉卫宏撰皇帝起居仪宫司马内，按：元帝纪「初元五年宫司马中」注：应劭曰：「宫司马中者，宫内门也。」据此则此「内」字与「中」字义同。百官案籍出入，营卫周庐，昼夜谁何。殿外门署属卫尉，殿内郎署属光禄勋，黄门、钩盾署属少府。辇动则左右侍帷幄者称警，车驾则卫官填街，骑士塞路。出殿则传跸，止人清道，〔一〕建五旗，丞相、九卿执兵奉引。乘舆冠高山冠，飞羽之缨，按：晋书舆服志引此文作汉官仪，又「飞羽」作「飞翮」。〔二〕帻耳赤，丹纨里，按：续汉书舆服志刘昭补注引此文「里」下有「衣」字。带七尺斩蛇剑，履虎尾絇履，诸王归国称从。
皇帝六玺，皆白玉螭虎纽，文曰「皇帝行玺」、「皇帝之玺」、「皇帝信玺」、「天子行玺」、「天子之玺」、「天子信玺」，凡六玺。皇帝行玺，凡封按：此句有脱字，应云「凡封命用之」。之玺，按：此句应云「皇帝之玺」。赐诸侯王书；信玺，按：此句应云「皇帝信玺」。发兵；其征大臣，以天子行玺；策拜外国事，以于子之玺；事天地鬼神，以天子信玺。〔三〕按：此条「皇帝行玺」下各句，并有脱字。续汉书舆服志注所引亦同。惟隋书礼仪志称「皇帝行玺，封命诸侯及三公用之；皇帝之玺，与诸侯及三公书用之；皇帝信玺，发诸夏兵用之。」文义完备，谨参校以正其缺。又汉书霍光传「皇帝信玺、行玺」，孟康注：「天子之玺自佩，行玺、信玺在符节台。」亦可考见汉时藏玺之制，并附著之，以补此文所未备。皆以武都紫泥封，青布囊，按：续汉书舆服志注引此文无「布」字。〔四〕白素里，两端无缝，尺一板中约署。按：此句疑有脱字。皇帝带绶，黄地六采，按：「六采」旧作「赤采」，似误。又攷宋书礼志引汉制：「皇帝黄赤绶，四采，黄赤缥绀。」亦与此互异。今据续汉书舆服志注校正。不佩玺。按：续汉书志注引此文，「玺」下重一「玺」字。以金银縢组，侍中组负以从。秦以前民皆佩绶，以金、玉、银、铜、犀、象为方寸玺，各服所好。〔五〕奉玺书使者乘驰传。其驿骑也，三骑行，昼夜行千里为程。
太官尚食，用黄金扣器。〔六〕中官、私官尚食，用白银扣器。
中官、小儿官及门户四尚、中黄门持兵，三百人侍宿。按：汉书百官公卿表、百官志皆不载小儿官及门户四尚官名。
冗从吏仆射，按：续汉书百官志：「中黄门冗从仆射一人，六百石。」此句首疑脱「中黄门」三字，「吏」字疑亦衍文。出则骑从夹乘舆，车居则宿卫，直守省中门户。○本注曰：省中，禁中也。成帝外家王禁贵重，朝中为讳禁，故曰省。
中常侍，宦者，秩千石。得出入卧内禁中诸宫。
侍中，无员。或列侯、将军、卫尉、光禄、（将）大夫、〔七〕郎为之，得举非法，白请及出省户休沐，往来过直事。
御史，员四十五人，皆六百石。其十五人衣绛，给事殿中为侍御史。宿庐（左右）〔在石〕渠门外。〔八〕二人尚玺，四人持书给事，二人按：汉书百官公卿表：「仆射、御史治书尚符玺者，有印绶。」续汉书百官志「治书侍御史二人」，此文「持」字疑当作「治」。侍〔前〕，〔九〕中丞一人领。按：汉书表志：汉改御史大夫为司空，别留中丞，为御史台率。而侍中乃列侯以下入侍禁中者所加官名，并无侍中丞之官。「侍」字疑衍文。余三十人留寺，按：寺，御史署也，在司马门内。前汉书萧望之传注作「三十人留守」者，非。理百官也。〔一０〕
给事中，无常员，位次侍中、常侍。
尚书四人，为四曹。侍曹尚书，按：前汉书师古注引此文，「侍」上有「常」字，与续汉书志合。主丞相、御史事；二千石曹尚书，主刺史、二千石事；民曹尚书，主庶民上书事；客曹尚书，主外国四夷事。成帝初置尚书，员五人，有三公曹，主断狱。
尚书令主赞奏封下书，按：续汉书百官志：「掌凡选署及奏下尚书文书众事。」仆射主闭封。〔一一〕丞二人，主报上书者，兼领财用火烛食厨。汉置中〔书〕官，〔一二〕领尚书事。中书谒者令一人。成帝建始四年罢中书官，以中书为中谒者令。
尚书郎四人：匈奴单于营部二郎主羌夷吏民，民曹一郎主天下户口垦田功作，谒者曹一郎主天下见钱贡献委输。按：晋书职官志：「汉置尚书郎四人：一人主匈奴单于营部，一人主羌夷吏民，一人主户口垦田，一人主财帛委输。」与此文少异。疑「二郎」当作「一郎」，「匈奴单于」上脱「一郎主」三字。
中臣在省中皆白请，其宦者不白请。尚书郎宿留台，中官给青缣白绫被或锦被、帷帐、褥、通中枕，太官供食，汤官供饵果实，下天子一等。给尚书郎伯二人，女侍史二人，皆选端正者从直。伯送至止车门还，女侍史执香炉烧薰，从入台护衣。
黄门令领黄门谒者。骑吹曰冗从，仆射一人，领髦头。
左曹日上朝谒，秩二千石。
右曹日上朝谒，秩二千石。
黄门郎属黄门令，日暮入对青锁门拜，名曰夕郎。
五官中郎将，秩比二千石，主五官郎中。
左、右中郎将，秩比二千石，主谒者、常侍侍郎，以赀进。○本注曰：左主谒者，右主常侍侍郎。
五官属光禄勋，不得上朝谒。兼左、右曹诸吏，得上朝谒。
郎中令主郎中。按：汉书注「主郎内诸官」。左车将主左车郎，右车将主右车郎，左户将主左户郎，右户将主右户郎，按：汉书如淳注引汉仪注与此文同。秩皆比千石，独郎中令比二千石。按：郎中令，武帝太初元年更名光禄勋。此文前后皆言光禄勋，独此条言郎中令，杜预所谓史驳文也。又续汉书百官志：「光禄勋，卿一人，中二千石。」此云「比二千石」，疑有误，或汉初未更官名时旧制耳。
黄门冗从持兵，无数，宣通内外。宦者署、尚书皆属少府。殿中诸署、五郎将属光禄勋。按：上文五官、左、右三中郎将。此言五郎将者，盖并虎贲、羽林二中郎将，为五也。宫司马、诸队都候领督盗贼，属执金吾。司马掖门殿门屯卫士，皆属卫尉。按：宋钱文子曰：「百官表中尉属官无卫司马、候、左右都候。此云属执金吾者，盖执金吾徼巡宫外，寔相表里，所谓联事也。中尉，武帝太初元年更名执金吾。」
右中二千石、二千石四官，按：少府、光禄勋、执金吾、卫尉四官，续汉志皆中二千石。此云中二千石、二千石者，盖西汉时初制。奉宿卫，各领其属，断其狱。
期门骑者，陇西工射猎人及能用五兵材力三百人，行出会期门下，从射猎，无员，秩比郎从官，名曰期门骑。置仆射一人，秩六百石。〔一三〕骑持五旗别外内。王莽更名虎贲郎，按：百官公卿表：平帝元始元年更名虎贲郎。迁补吏署。
中郎将一人，施旄头，按：中郎将一人，谓羽林中郎将也。考汉百官公卿表：「宣帝令中郎将、骑都尉监羽林。」霍光传有「诸吏中郎将羽林监任胜」，盖以中郎将或骑都尉监羽林骑，故于本官上不冠以羽林之号。至后汉始置羽林中郎将，为定职耳。又东方朔传「羿为旄头」注引应劭曰：「旄头，今以羽林为之，发正上向而长衣绣衣，〔一四〕在乘舆车前。」据此则「施旄头」之文，当为羽林所职无疑也。属羽林，取三辅良家子，自给。按：宋钱文子补汉兵志引此文，「羽林」下有「从官七百人」五字，「自给」下有「鞍马」二字，盖旧本脱此七字。又汉书如淳注引汉仪注亦云「羽林从官七百人」。孤儿无数，按：钱文子补汉兵志引此文句，首有「诸」字。父死子代，皆武帝时从军死，子孤不能自活，养羽林，官比郎从官，从车驾，不得冠，置令一人，名曰羽林骑孤儿。
皇帝见诸侯王、列侯起，侍中称曰：「皇帝为诸侯王、列侯起！」起立，乃坐。太常赞曰：「谨谢行礼。」皇帝在道，丞相迎谒，谒者赞曰：「皇帝为丞相下舆。」立乃升车。皇帝见丞相起，谒者赞称曰：「皇帝为丞相起。」立乃坐。太常赞称：「敬谢行礼。」宴见，侍中、常侍赞，御史大夫见皇帝称「谨谢」，将军见皇帝称「谢」，中二千石见皇帝称「谢」，二千石见皇帝称「制曰可」，太守见皇帝称「谢」。拜御史大夫为丞相，左、右、前、后将军赞，五官中郎将授印绶；拜左、右、前、后将军为御史大夫，中二千石赞，左、右中郎将授印绶；拜中二千石，中郎将赞，御史中丞授印绶；拜千石、六百石，御史中丞赞，侍御史授印绶。印绶盛以箧，箧绿绨表，白素里。尚书令史捧，西向，侍御史东向，取箧中印绶，授者却退，受印绶者手握持出，至尚书下，乃席之。丞相、列侯、将军金印紫緺绶，中二千石、二千石银印青緺绶，皆纽。其断狱者印为章。
汉初置相国史，秩五百石。后罢，并为丞相史。
丞相府司直一人，秩二千石，职无不监。武帝初置，曰马直官，今省。按：「马直官」当作「司直官」。百官志本注曰：「世祖以武帝故事，置司直，居丞相府助督录诸州，建武十八年省。」〔一五〕
列侯为丞相、相国，号君侯。御史大夫为丞相，更春乃封。丞相车黑两轓，骑者衣绛，掾史见礼如师弟子，白录不拜朝，示不臣也。听事阁曰黄阁，无钟铃。掾有事当见者，主簿至曹请，不传召，掾见脱履，公立席后荅拜。百石属不得白事，当谢者西曹掾为通谢部。吏二千石初除，诣东曹掾拜部，谒者赞之。
丞相门无塾，门署用梗板，方圆三尺，不垩色，不郭邑，署曰丞相府。东门、西门长史物故，廷尉正、监守。
丞相初置，吏员十五人，皆六百石，分为东、西曹。东曹九人，出督州为刺史。西曹六人，其五人往来白事东厢为侍中，一人留府曰西曹，领百官奏事。长安给骑亭长七十人，六月一更仓头庐儿。出入大车驷马，前后大车、骈车，中二千石属官以次送从。
丞相、太尉、大将军史，秩四百石。按：汉书如淳注引汉仪注与此文同。
丞相、刺史常以秋分行部，御史为驾四封乘传。按：汉书平帝纪如淳注：「律，当乘传及发驾置传者，皆持尺五寸木传信，封以御史大夫印章。其乘传参封之。参，三也。有期会累封两端，端各两封，凡四封也。乘置驰传五封也，两端各二，中央一也。轺传两马再封之，一马一封也。」据此则前文所云「奉玺书使者乘驰传」，当驾五封矣。到所部，郡国各遣吏一人迎界上，得载别驾自言受命移郡国，与刺史从事尽界罢。行载从者一人，得从吏所察六条。刺史举民有茂材，移名丞相，丞相考召，取明经一科，明律令一科，能治剧一科，各一人。诏选谏大夫、议郎、博士、诸侯王傅、仆射、郎中令，取明经。选廷尉正、监、平，案章取明律令。选能治剧长安、三辅令，取治剧。皆试守，小冠，满岁为真，以次迁，奉引则大冠。
武帝元狩六年，初置大司马。
丞相司置谏大夫，秩六百石。〔一六〕丞相少史，秩四百石，次三百石、百石。书令史斗食，缺，试中二十书佐高第补，因为骑史。武帝元狩六年，丞相吏员三百八十二人：史二十人，秩四百石；少史八十人，秩三百石；属百人，秩二百石；属史百六十二人，秩百石。皆从同秩补。以为有权衡之量，不可欺以轻重；有丈尺之度，不可欺以长短。官事至重，古法虽圣犹试，故令丞相设四科之辟，以博选异德名士，称才量能，不宜者还故官。第一科曰德行高妙，志节清白。二科曰学通行修，〔一七〕经中博士。三科曰明晓法令，足以决疑，能案章覆问，文中御史。四科曰刚毅多略，遭事不惑，明足以照奸，勇足以决断，才任三辅令。按：艺文类聚引此文「辅」下有「剧」字。皆试以能，信然后官之。第一科补西曹南合祭酒，二科补议曹，三科补四辞八奏，四科补贼决。其以诏使案事御史为驾一封，行赦令驾二封，皆特自奏事，各以所职劾中二千石以下。选中二十书佐试补令史，令史皆斗食，迁补御史令史。其欲以秩留者，许之。岁举秀才一人，廉吏六人。
丞相典天下诛讨赐夺，吏劳职烦，故吏众。
君侯月一行屯卫，骑不以车。卫士初至未入，君侯到都门外劳赐吏士。
武帝元封五年，初分十三州，刺史假印绶，〔一八〕有常治所。按：汉志书太守、都尉之治，而刺史无有，故沈约、刘昭皆以为传车周流，无常治所。但刺史行部，必待秋分，则秋分以前当居何所耶？汉书朱博传：「博迁冀州刺史，敕告吏民：欲言二千石墨绶长吏者，使者行部还，诣治所。」师古曰：「治所，刺史所止理事处。」是刺史本有治所，汉志特略而不载耳，旧仪所云可取证也。奏事各有常会，择所部二千石卒史与从，〔一九〕传食比二千石所传。刺史奏幽隐奇士，拜为三辅县令，比四百石。居后六卿，一切举试守令，取征事。○本注曰：征事，比六百石。皆故吏二千石不以赃罪免，〔二０〕降秩为征事。
郡国守丞长史上计事竟，遣君侯出坐庭，上亲问百姓所疾苦。计室掾吏一人大音者读敕毕，〔二一〕遣敕曰：「诏书数下，禁吏无苛暴，丞长史归告二千石，凡民所疾苦，急去残贼，审择良吏，无任苛刻。治狱决讼，务得其中。明诏忧百姓困于衣食，二千石帅劝农桑，思称厚恩，有以赈赡之，无烦扰夺民时。公卿以下，务饬俭恪。今俗奢奓过制度，日以益甚，二千石务以身帅有以化之。〔二二〕民冗食者谨以法，养视疾病，致医药务活之。诏书无饰厨传增养食，至今未变，或更尤过度，甚不称。归告二千石，务省约如法。且案不改者，长吏以闻。守寺乡亭漏败，垣墙阤坏所治，无办护者，不称任，先自劾不应法。归告二千石勿听。」〔二三〕
惟神爵三年十月甲子，丞相受诏之官，按：百官公卿表：「神爵三年四月戊戌，御史大夫丙吉为丞相。」与此文月日不合。皇帝延登，亲诏之曰：「君其进，虚受朕言。朕郁于大道，获保宗庙，兢兢师师，夙夜思过失，不遑康宁，昼思百官未能绥。於戏丞相，其帅意无怠，以补朕阙。於戏群卿大夫，百官慎哉，不勗于职，厥有常刑，往悉乃心，和裕开贤，俾之反本乂民，广风一俗，靡讳朕躬。天下之众，受制于朕，丞相可不慎欤？於戏！君其诫之。」
丞相府官奴婢传漏以起居，不击鼓。官属吏不朝，旦白录而已。诸吏初除谒视事，问君侯应合奴名，白事以方尺板叩合，大呼奴名。君侯出入，诸吏不得见，见礼如师弟子状。掾史有过，君侯取录，推其录，三日白病去。
御史、卫尉寺在宫中，亦不鼓。
诏书下，朱钩施行。诏书下，有违法令，施行之不便，曹史白封还尚书，对不便状。
丞相有病，皇帝法驾亲至问病，从西门入。即薨，移居第中，车驾往吊，赐棺、敛具，赠钱、葬地。葬日，公卿以下会送。
有天地大变，天下大过，皇帝使侍中持节乘四白马，赐上尊十斛，按：艺文类聚引此文「尊」下有「酒」字。养牛一头，策告殃咎。使者去半道，丞相上病。使者还，未白事，尚书以丞相不起病闻。丞相不胜任，使者奉策书，驾騩骆马，即时布衣，步出府，免为庶人。丞相有他过，使者奉策书，驾骓騩马，即时步出府，乘栈车牝马，归田里思过。日食，即日下赦曰制。诏御史，其赦天下自殊死以下。及吏不奉法，乘公就私，凌暴百姓，行权相放，治不平正，处官不良，细民不通，下失其职，俗不孝弟，不务于本，衣服无度，出入无时，众彊胜寡，盗贼滋彰，丞相以闻。于是乃命刺史出刺并察监御史。元封元年，御史止不复监。后御史职与丞相参增吏员，凡三百四十一人，分为吏、少史、属，亦从同秩补，率取文法吏。
廷尉正、监、平物故，以御史高第补之。御史少史行事如御史，少史有所为，即少史属得守御史，行事如少史。少史秩比六百石。御史少史物故，以功次征丞相史守御史少史。所代到官视事，得留罢中二千石詹事、水衡都尉。
丞相史物故，调御史少史守丞相史，若御史少史。监祠寝园庙，调御史少史属守，不足，丞相少史属为倅，事已罢。
丞相、刺史、侍御史，皆称卿，不得言君。
御史中丞督司隶，司隶督司直，司直督二千石以下至黑绶。按：北堂书钞引汉旧仪作「司隶督丞相，丞相督司直，司直督刺史，刺史督二千石」云云，与此文略异。又「御史中丞」上有「武帝时」三字。
大夫见孝廉、上计丞、长史，皆放官司马门外，比丞相掾史白录。
御史大夫寺在司马门内，门无塾，门署用梓板，不起郭邑，题曰御史大夫寺。
大夫初拜，策曰：「惟五凤三年正月乙巳，御史大夫之官，按：百官公卿表：「五凤三年六月辛酉，西河太守杜延年为御史大夫。」与此文月日不合。皇帝延登，亲诏之曰：「御史大夫其进，虚受朕言。朕郁于大道，获保宗庙，兢兢师师，夙夜思己失，不遑康宁，昼思百姓未能绥。於戏御史大夫，其帅意尽心，以补朕阙。於戏九卿、群大夫，百官慎哉！不勗于厥职，厥有常辟，往悉乃心，和裕开贤，俾贤能反本乂民，靡讳朕躬。天下之众，受制于朕，以法为命，可不慎欤？於戏御史大夫，其诫之。」」敕上计丞、长史曰：「诏书数下，布告郡国：臣下承宣无状，多不究，百姓不蒙恩被化，守、丞、长史到郡，与二千石力为民兴利除害，务有以安之，称诏书。有郡国茂材不显者言上，残民贪污烦扰之吏，百姓所苦，务勿任用。方察不称者也。」
校勘记〔一〕御览卷六八０引作「止人，先置索室清宫而后往」。又孙星衍辑本前二卷皆本此辑，多有订补。今凡孙氏已补正者，一般不再出校记，请迳参阅孙辑按语。
〔二〕通典卷五七引作「飞月之缨」。
〔三〕按续汉志补注作「皇帝行玺，凡封之玺赐诸侯王书，信玺，发兵征大臣；天子行玺，策拜外国，事天地鬼神」。又御览卷六八二作「皇帝行玺，赐诸侯王书；信玺，发兵征大臣；天子行玺，外国事；天子之玺，事天地鬼神」。又唐六典卷八作「有事及发外国兵，用天子信玺；赐匈奴单于、外国王书，用天子之玺；诸下竹使符，征召大事行州郡国者，用皇帝信玺；诸下铜兽符（「兽」当作「虎」，避唐讳所改），发郡国兵，用皇帝之玺；封拜王公以下，遣使就授，皆用皇帝行玺」。诸载各异。
〔四〕御览卷六八二引有「布」字。
〔五〕孔本书钞卷一三一此句下引有「自秦以来，天子独称玺，又以玉」十二字。
〔六〕御览卷二二九无「金」字，「扣」下有注曰：「音口，金饰器。」
〔七〕「将」字系衍文，据孙辑删。
〔八〕据孙辑改「左右」作「在石」。
〔九〕据通典卷二四、御览卷二二七补「前」字。
〔一０〕通典卷二四、御览卷二二七「百官」下引有「事」字。
〔一一〕孔本书钞卷五九「闭封」作「开封」，同卷引汉官典职亦同。
〔一二〕据孙辑补「书」字。
〔一三〕按汉书百官公卿表曰：期门，武帝建元三年初置，「有仆射，秩千石」。与汉旧仪异。
〔一四〕「上向」原误倒，据汉书东方朔传应劭注迳正。
〔一五〕通典卷二一曰：「光武以武帝故事置司徒司直，居司徒府，助司徒督录州郡所举上奏，司直考察能否，以征虚实。建武十一年省。」与续汉志所载「本注曰」之言异。按后汉书宣秉传注曰：「司直，武帝元狩五年置。哀帝元寿二年，改丞相为大司徒，中兴因而不改，犹置司直。至建武十一年省司直，置长史一人，署诸曹事。」又光武帝纪亦言十一年夏四月丁卯，省大司徒司直官。杜林传亦同。「本注曰」言「居丞相府」，「建武十八年省」，均误。四库馆臣引以为据，失考。
〔一六〕按汉书百官公卿表曰：「武帝元狩五年初置谏大夫，秩比八百石。」至东汉改称谏议大夫，秩为六百石，事见续汉志。胡广注曰：「武帝元狩五年置谏大夫为光禄大夫，世祖中兴，以为谏议大夫。」汉旧仪既言西京旧制，而曰秩六百石，误也。
〔一七〕类聚卷四五引作「学道修行」。
〔一八〕汉书武帝纪注「假」字在「刺史」之上。
〔一九〕汉书王尊传如淳注引汉仪注「从」字下有「事」字。
〔二０〕汉书昭帝纪张晏注引汉仪注「免」字下有「者」字。
〔二一〕续汉志补注「大音」下无「者」字。
〔二二〕续汉志补注「以益甚」上无「日」字，「以身帅」上无「务」字。
〔二三〕续汉志补注「听」上无「勿」字，当是。
汉官旧仪卷下汉卫宏撰中宫及号位皇后称中宫。
婕妤见，大长秋称「皇后为婕妤下舆」，坐称「起」，礼比丞相。娙娥见，女御长称「谢」，按：汉书戾太子传「长御倚华」如淳注引汉仪注云：「女长御比侍中，皇后见娙娥以下，长御称谢。」与此文相合，惟「御长」作「长御」稍异。又郑氏云：「长，音如长者。」礼比将军、御史大夫。昭仪见，称「谢」，比中二千石。贵人见，称「皇后诏曰可」，礼比二千石。美人无数。婕妤以下皆居掖庭，置令、丞、庐监，宦者。女御长如侍中。
皇后一人。婕妤以至贵人，皆至十数。美人比待诏，无数，元帝、成帝皆且千人。
侍中左右近臣见皇后，如见按：北堂书钞引此文「见」下有「帝」字。婕妤，〔一〕行则对璧，坐则伏茵。皇后、婕妤乘辇，余皆以茵，四人舆以行。
皇后玉玺，文与帝同。皇后之玺，金螭虎纽。○本注曰：一本无此条。
皇后春桑，皆衣青，手采桑，以缫三瓮茧，按：艺文类聚引此文作「三盆」，「瓮」字误。群臣妾从。春桑生而皇后亲桑，于苑中蚕室，养蚕千薄以上。祠以中牢羊豕，祭蚕神曰苑窳妇人、寓氏公主，凡二神。群臣妾从桑还，献于茧观，皆赐从采桑者乐。〔二〕皇后自行。凡蚕丝絮，织室以作祭服。祭服者，冕服也。天地宗庙群神五时之服。按：后汉书东平王苍传「五时衣各一袭」，李贤注：「谓春青，夏朱，季夏黄，秋白，冬黑。」晋书职官志有「五时朝服」，盖朝祭皆以为法服也。艺文类聚引此文，「群神」作「群臣」，误。皇帝得以作缕缝衣，皇后得以作巾絮而已。置蚕官令、丞，诸天下官下法皆诣蚕室，与妇人从事，故旧有东西织室作治。
皇后五日一上食，食赐上左右酒肉，留宿，明日平旦归中宫。
皇帝聘皇后，黄金万斤。按：汉书王莽传：「故事，聘皇后黄金二万斤，为钱二万万。」与此文异，疑「万」上脱「二」字。
立皇后、太子，大赦天下，赐天下男子爵，女子牛酒缯帛，夫增秩。
掖庭令昼漏未尽八刻，庐监以茵次上婕妤以下至后庭，访白录所录，所推当御见。刻尽，去簪珥，蒙被入禁中，五刻罢，即留。女御长入，扶以出。御幸赐银镮，令书得镮数，计月日无子，罢废不得复御。
宫人择官婢年八岁以上，侍皇后以下，年三十五出嫁。乳母取官婢。
皇太子称家，动作称从。
皇太子黄金印，纽，印文曰章。下至二百石，皆为通官印。
太傅一人，真二千石，礼如师。亡新更为太子师，中庶子五人，职如侍中，秩六百石。
中尚翼中涓，如中黄门，皆宦者。
门大夫比郎将。
洗马职如谒者，十六人，选郎中补也。
庶子舍人，按：续汉书百官志太子庶子、太子舍人为两官。此书庶子已别见后条，此条「庶子」二字疑当作「太子」。四百人，按：「四百人」三字疑衍。如郎中，秩比二百石，无员，多至四百人。亡新改名为翼子。
率更令，秩千石，主庶子舍人更直。亡新改为中更。丞一人，秩四百石。
家令，秩千石，主仓狱。〔三〕亡新改为中更。
家府，比二千石。〔四〕
仆，秩千石，主马。
庶子，秩比四百石，如中郎，无员。亡新改为中翼子。
卫率，秩比千石。丞一人，主门卫。
食官令，秩六百石。丞一人。
中盾，秩四百石，主周卫徼循。
庶子舍人五日一移，主率更长三不会辄斥。官奴择给书计，从侍中以下为仓头，青帻，与百官从事从入殿中。省中待使令者，皆官婢，择年八岁以上衣缘按：「缘」字疑「绿」字之讹。曰宦人，不得出省门。置都监。老者曰婢，婢教宦人给使尚书。侍中皆使官婢，不得使宦人。奴婢欲自赎，钱千万，免为庶人。宫殿中宦者署、郎署，皆官奴婢。传言曰作者，歌传以呼召侍中以下署长。○本注曰：宦者及郎署长各顾门户，择官奴赤帻，部领作者，扫除曰正。○本注曰：歌传取于雒阳。古周时传呼声法。按：此注当在「歌传以呼召」句下。
天子六厩，未央厩、承华厩、𫘦駼厩、路𫐉厩、骑马厩、大厩，马皆万匹。
中黄门驸马、大宛、〔五〕汗血马、干河马、天马、果下马。○本注曰：果下马，高三尺，驾辇。大宛、汗血马皆高七尺。干河马，华山神马种也。
长安城方六十里，按：后汉书郡国志京兆尹条下注云：「长安城方六十三里。」汉志似误。经纬各十五里，〔六〕十二城门，积九百七十三顷，百二十亭。长安城方六十里，中皆属长安令。置左、右尉。城东、城南置广部尉，城西、城北置明部尉，凡四尉。
皇后、太子各食四十县，曰汤沐邑。按：艺文类聚引此文作「三十县」。
帝子为王。王国置太傅、相、中尉各一人，秩二千石，以辅王。仆一人，秩千石。郎中令，秩六百石，置官如汉官官吏。郎、大夫、四百石以下自调除。国中汉置内史一人，秩二千石，治国如郡太守、都尉职事，调除吏属。相、中尉、傅不得与国政，辅王而已。当有为，移书告内史。内史见傅、相、中尉，礼如都尉。太守、按：「太守」当作「太傅」。相置长史，中尉及内史令置丞一人，皆六百石。成帝时，大司空何武奏罢内史，相如太守，中尉如都尉，参职。是后相、中尉争权，与王递相奏，常不和。
王子为侯。
侯、王岁以户口酎黄金，献于汉庙，皇帝临受献金以助祭。大祠曰饮酎，饮酎受金，小不如斤两，色恶，王夺户，侯免国。
汉承秦郡，置太守，治民断狱。都尉治狱，都尉治盗贼甲卒兵马。
民年二十三为正，一岁而以为卫士，一岁为材官骑士，习射御骑驰战阵。八月，太守、都尉、令、长、相、丞、尉会都试，课殿最。水处为楼船，亦习战射行船。
边郡太守各将万骑，行障塞烽火追虏。置长史一人，掌兵马。丞一人，治民。当兵行，长史领。置部都尉、千人、司马、候、农都尉，皆不治民，不给卫士。材官、楼船年五十六老衰，乃得免为民，就田里。民应令选为亭长。〔七〕
亭长课射，游徼徼循。尉、游徼、亭长，皆习设备五兵。五兵：弓弩，戟，盾，刀剑，甲铠。鼓武字衍。吏，赤帻大冠，行縢，带剑佩刀，持盾被甲，设矛戟，习射。按：此文原本自「甲铠鼓」以上为一条，而「武吏赤帻大冠」以下别为一条。今考北堂书钞引此文云：「亭长习设五兵，五兵言弩，戟，刀，剑，铠也。」其于五兵不数盾者，盖传写脱漏，而并不及鼓，则「鼓」字自当属下文读。续汉书志注引此亦作「鼓吏赤帻」云云，无「武」字。原本既分为两条，又衍一「武」字，俱误。
设十里一亭，亭长、亭候；五里一邮，邮闲相去二里半，司奸盗。亭长持三尺板以劾贼，〔八〕索绳以收执盗。
旧制尉皆居官署，有尉曹官中领平锁署。按：此句疑有脱误。
更令吏曰令史，丞吏曰丞史，尉吏曰尉史，捕盗贼得捕格。
县户口满万，置六百石令，多者千石。户口不满万，置四百石、三百石长。大县两尉，小县一尉，丞一人。三百石丞、县长黄绶，皆大冠。亡新令长为宰，皆小冠，号曰夫子。亡新时有五百石，八百石。府下置诏狱。○本注曰：府，河南府也。邓展曰：旧洛阳有两狱。
建始二年，按：元帝纪建昭二年三月，益三河大郡太守秩。成帝建始二年，并无益秩之文。「建始」当作「建昭」。益三河及大郡太守秩。○本注曰：十二万户以上为大郡太守，小郡守迁补大郡。
元朔三年，以上郡、西河为万骑太守，月奉二万。绥和元年，省大郡万骑员秩，以二千石居。
旧制：令六百石以上，按：「令」字疑当作「吏」。尚书调；拜迁四百石长相至二百石，丞相调；除中都官百石，按：汉书师古注：「中都官，京师诸官府。」大鸿胪调；郡国百石，二千石调。哀帝时，长相皆黑绶。亡新吏黑绶，有罪先请，与廉吏同。按：宣帝纪黄龙元年诏曰：「举廉吏，诚欲得其真也。吏六百石位大夫，有罪先请，秩禄上通，足以效其贤才，自今以来毋得举。」据此则有罪先请，为吏六百石以上不得复举孝廉者。此文乃曰「与廉吏同」，未详其义，疑上下文有脱误。
内郡为县，三边为道，皇后、太子、公主所食为邑。
算民，年七岁以至十四岁出口钱，〔九〕人二十三。以食天子。按：句首脱「二十钱」三字。其三钱者，武帝加口钱，以补车骑马（逋税）。〔一０〕又令民男女年十五以上至五十六赋钱，人百二十，为一，以给车马。民田积，以给经用，备凶年。山泽鱼盐市税，以给私用。按：武帝纪：「太初二年，籍吏民马，补车骑马。」盖自元狩四年以来，县官钱少，买马难得，于是有马者籍之，且于口赋之外增三钱，以补车骑马之用。所谓「马口钱」者，此也。其后昭帝省乘舆马及苑马，元凤二年诏郡国无敛马口钱。前后汉书并无以口钱补逋税之文。逋税乃逐年收责，不籍口赋钱补也。此条所云「以补车骑马逋税」，当是明时校录者，缘光武纪「建武二十二年，口赋逋税勿收责」一条注中引汉仪注牵连「逋税」二字而误。
汉旧制，天下郡国凡百六，邑侯国凡千八百。上林苑中昆明池、镐池、牟首诸池，〔一一〕取鱼鳖，给祠祀。用鱼鳖千枚以上，余给太官。
上林苑中以养百兽。禽鹿尝祭祠祀，宾客用鹿千枚，兔无数。佽飞具缯缴以射凫鴈，应给祭祀置酒，每射收得万头以上，给太官。
上林苑中，天子秋冬射猎，取禽兽无数实其中。离宫观七十所，〔一二〕皆容千乘万骑。
武帝时，使上林苑中官奴婢，及天下贫民赀不满五千，徙置苑中养鹿。因收抚鹿矢，人日五钱，到元帝时七十亿万，以给军击西域。
古者诸侯治民。周以上千八百诸侯，其长伯为君，次仲、叔、季为卿大夫，支属为士、庶子，皆世官位。至秦始皇帝灭诸侯为郡县，不世官，守、相、令、长以他姓相代，去世卿大夫士。
汉承秦爵二十等，以赐天下。爵者，禄位也。
公士，一爵。赐爵一级为公士，谓为国君列士也。
上造，二爵。赐爵二级为上造，上造乘兵车也。
簪褭，三爵。赐爵三级为簪褭。
不更，四爵。赐爵四级为不更，不更主一车四马。
大夫，五爵。赐爵五级为大夫，大夫主一车，属三十六人。
官大夫，六爵。赐爵六级为官大夫，官大夫领车马。
公大夫，七爵。赐爵七级为公大夫，公大夫领行伍兵。
公乘，八爵。赐爵八级为公乘，与国君同车。
五大夫，九爵。赐爵九级为五大夫。以上次年德为官长将率。秦制爵等，生以为禄位，死以为号谥。按：百官志注引荀绰晋百官表注曰：「自公士至五大夫，皆军吏也。自左庶长至大庶长，皆卿大夫，皆军将也。」此条所云官长、将率、禄位、谥号，非颛指军吏之辞，似当在二十爵一条下，为总结之文，或者错简在此耳。
左庶长，十爵。
右庶长，十一爵。
左更，十二爵。
中更，十三爵。
右更，十四爵。
少上造，十五爵。
大上造，十六爵。
驷车庶长，十七爵。
大庶长，十八爵。
侯，十九爵。按：「侯」当作「关内侯」。前汉书十九「关内侯」师古曰：「言有侯号，而居京畿，无国邑。
列侯，二十爵。
秦制二十爵。男子赐爵一级以上，有罪以减，年五十六免。无爵为士伍，年六十乃免者，〔一三〕有罪，各尽其刑。凡有罪，男髡钳为城旦，城旦者，治城也；女为舂，舂者，治米也，皆作五岁。完四岁，鬼薪三岁。鬼薪者，男当为祠祀鬼神，伐山之薪蒸也；女为白粲者，以为祠祀择米也，皆作三岁。罪为司寇，司寇男备守，女为作，如司寇，皆作二岁。按：「为司寇」数句疑有脱误。攷前汉书刑法志：「隶臣妾满二岁为司寇，司寇一岁，及作如司寇二岁，皆免为庶人。」与此互异。男为戍罚作，女为复作，皆一岁到三月。按：此下疑有脱误，或当别为一条。令曰：秦时爵大夫以上，令与亢礼。
五人为伍，伍长一人。十人为什，什长一人。百人为卒，卒史一人。五百人为旅，旅帅一人。二千五百人为师，师帅一人。万二千五百人为军，军将一人。以上卿为将军。九夫为井，四井为邑，四邑为邱，四邱为乘，乘则具车一乘，四马，步卒三十人。千乘之国，马四千匹，步卒三万六千人，为三军，大国也。次国二军，小国一军。
校勘记〔一〕孔本书钞卷五八「婕妤」上有「帝见」二字，「帝」字属上读。
〔二〕点校本续汉志补注改「乐」作「丝」，甚是。
〔三〕续汉百官志作「主仓谷饮食，职似司农、少府」，疑「狱」系「谷」之误。
〔四〕按太子官属秩比二千石者，惟太子詹事，事见应劭汉官仪。疑此「家」指太子，前文曰「皇太子称家」是也。「府」当指詹事府。家府者，太子詹事之别称。
〔五〕文选赭白马赋注「大宛」上有「又」字，下有「马」字。
〔六〕史记吕太后本纪索隐引作「经纬各十二里」。
〔七〕续汉志补注引汉官仪「应令」作「应合」。
〔八〕续汉志补注引汉官仪作「持二尺板」。
〔九〕汉书昭帝纪如淳注引作「出口赋钱」。疑此辑脱「赋」字。
〔一０〕据孙辑删「逋税」二字。
〔一一〕三辅黄图卷四「牟首」作「牛首」。
〔一二〕「七十所」原误作「十七所」，据孙辑改。初学记卷二四、御览卷一九六均引作「七十所」，三辅黄图卷四亦同。
〔一三〕「者」原作「老」，据孙辑改。
补遗上林诏狱，主治苑中禽宫馆事，属水衡。成帝纪建始元年注诸侯王黄金玺，橐驼钮，文曰玺。师古曰：「谓刻云某王之玺。」百官公卿表注
银印，背龟钮，其文曰章。师古曰：「谓刻曰某官之章也。」百官公卿表注
六百石、四百石至二百石以上，皆铜印鼻钮，文曰印。师古曰：「谓钮但作鼻，不为虫兽之形，而刻文云某官之印。」百官公卿表注
右前汉书凡四条先农，〔即〕神农炎帝也。〔一〕祠以太牢，百官皆从。皇帝亲执耒耜而耕。天子三推。三公五，孤卿十，〔二〕大夫十二士，庶人终亩。〔三〕乃致藉田仓，置令丞，以给祭天地宗庙，以为粢盛。明帝纪永平四年注又礼仪志「正月始耕」一条下注，亦引此条，有「大赐三辅二百里孝弟、力田、三老帛，种百谷万斛」句。
伏日万鬼行，故尽日闭，不干它事。和帝纪永元六年注皇帝惟八月酎，车驾夕牲，牛以绛衣之。皇帝暮视牲，以鉴燧取水于月，以火燧取火于日，为明水火。左袒，以水沃牛右肩，手执鸾刀，以启牛毛荐之，而即更衣巾，待牛熟，乃祀之。〔四〕礼仪志注求雨，太常祷天地、宗庙、社稷、山川以赛，各如其常牢，礼也。四月立夏旱，乃求雨祷雨而已。后旱，复重祷而已。讫立秋，虽旱不得祷求雨也。礼仪志注
颛顼氏有三子，生而亡去为疫鬼。一居江水，是为虎；〔五〕一居若水，是为魍魉蜮鬼；一居人宫室区隅沤庾，善惊人小儿。「沤庾」未详。〔六〕方相帅百隶及童女，〔七〕以桃弧、棘矢、土鼓，鼓且射之，以赤丸、五谷播洒之。礼仪志注
祭天祡坛幄帷。〔八〕高皇帝配天，居堂下西向，绀帷帐，绀席。祭祀志注祭天，养牛五岁，至三千斤。祭祀志注按：「三千斤」疑有误。
宗庙三年大祫祭于高庙，诸庙神皆合食，〔九〕设左右座。高祖南面，幄绣帐，望堂上西北隅。帐中座长一丈，广六尺，绣茵厚一尺，著之以絮四百斤。曲几，黄金扣器。高后右座，亦幄帐，却六寸。白银扣器。每牢中分之，左辨上帝，右辨上后。俎余委肉积于前数千斤，名曰帷俎。〔一０〕子为昭，孙为穆。昭西面，曲屏风，穆东面，皆曲几，如高祖。馔陈其右，各配其左，坐如祖妣之法。太常导皇帝入北门。群臣陪者，皆举手班辟抑首伏。大鸿胪、大行令、九傧传曰：「起。」复位。皇帝上堂盥，侍中以巾奉觯酒从。帝进拜谒。赞飨曰：「嗣曾孙皇帝敬再拜。」前上酒。却行，至昭穆之坐次上酒。子为昭，孙为穆，各父子相对也。毕，却西面坐，坐如乘舆坐。按：二句疑有脱误。赞飨奉高祖赐寿，皇帝起再拜，即席以太牢之左辨赐皇帝，如祠。其夜半入行礼，平明上九卮，毕，群臣皆拜，因赐胙。皇帝出，即更衣中，诏罢，当从者奉承。祭祀志注
凡斋，绀帻；耕，青帻；秋䝙刘，服缃帻。舆服志注右后汉书凡九条腊者，报诸鬼神，古圣贤有功于民者也。
汉法，三岁一祭于云阳宫甘泉坛。以冬至日祭天，天神下。三岁一祭地于河东汾阴后土宫，以夏至日祭地，地神出。祭五帝于雍畤。祭天用六彩绮席，六重，上一丈，中一幅，四周缘之。玉几，玉饰器。
桓帝祭天，居玄云宫，〔一一〕斋百日，上甘泉通天台，高三十丈，以候天神之下。见如流火，舞女童三百人，皆年八岁。天神下坛所，举烽火，桓帝就竹宫中，〔一二〕不至坛所。甘泉台去长安三百里，望见长安，成帝以来所祭天之圜丘也。
祭地河东汾阴后土宫。宫曲入河，古之祭地，泽中方丘也，礼仪如祭天。
武帝初置博士，取学通行修，博识多艺，晓古文尔雅，能属文章，为高第。朝贺位次中都官史。称先生，不得言君。其真弟子称门人。
孝文皇帝时，博士七十余人，朝服玄端，章甫冠。
太仆帅诸苑三十六所，分布北边。以郎为苑监，官奴婢三万人，分养马三十万头，择取给六厩，牛羊无数，以给牺牲。按：汉书如淳注引此条作「汉（官）仪注」。〔一三〕
将作大匠，改作少府。景帝中六年更名。
高皇帝家在丰中阳里，为沛泗上亭长。及为天子，立沛庙，祠丰故宅。
右艺文类聚凡九条议郎、中郎，秦官也。议郎秩比六百石，特征贤良方正敦朴有道第。公府掾试博士者，拜中郎也。〔一四〕议郎十二人，不属署，不直事侍御史。迁补博士、诸侯王郎中令。〔一五〕
中书掌诏诰答表，皆机密之事。
高后选孝悌为郎。
武帝元年，令郡国举孝廉各一人，诣御史。
右北堂书钞凡五条正月五日大置酒，飨卫士。
右钱文子补汉兵志一条校勘记〔一〕据后汉书明帝纪注、续汉志补注补「即」字。又续汉志补注首句引作「春始东耕于藉田，官祠先农」。
〔二〕「孤卿十」本或作「孤卿七」。按续汉志补注引周礼郑玄注作「九」，引月令章句作「七」，无作「十」之说。又卢植礼记注曰：「卿、诸侯当究成天子之职事，故以九为数。」礼记月令正作「九」。据此则作「七」或作「十」，均非。
〔三〕据后汉书明帝纪注补「士」字。
〔四〕点校本续汉志补注「以启牛毛」作「以切牛毛」。又通典卷五二作「以切牛尾之毛」，御览卷二五、又卷五二六作「以切牛毛血」，引各有异，惟通志略卷一九与续汉志补注同。又点校本据卢文弨校删「中」字，改末六字作「侍中上熟乃祀之」，即本通典、通志略所引，可备一说。
〔五〕文选东京赋注「虎」作「虐鬼」。御览卷五三０引礼纬亦同。
〔六〕点校本续汉志校勘记以为「沤庾」系「区隅」之音注，甚是。
〔七〕文选东京赋注引「童女」作「童子」。
〔八〕点校本续汉志补注引作「祭天居紫坛幄帷」。又书钞卷九０、初学记卷一三、类聚卷三八、通典卷四二「祡」均作「紫」。
〔九〕点校本续汉志补注「于高庙」上引有「子孙诸帝以昭穆坐」八字，「庙神」上又有「隳」字。
〔一０〕续汉志补注「帷俎」作「惟俎」，惠栋后汉书补注曰：「「惟」一作「多」。」恐当以孙星衍校作「堆俎」为是。
〔一一〕御览卷五二七「玄云宫」引作「云阳宫」，是。
〔一二〕据类聚卷三八、御览卷五二七改「行宫」为「竹宫」。三辅黄图卷三亦曰：「竹宫，甘泉祠宫也。汉旧仪云竹宫去坛三里。」可以为证。
〔一三〕「官」系衍文，据汉书景帝纪如淳注删。
〔一四〕此引乃汉官仪之文，四库馆臣误引。又「中郎」本作「郎中」。
〔一五〕此亦汉官仪之文。
