孙星衍叙录隋志：汉官解诂三篇，汉新汲令王隆撰，胡广注。唐志作三卷。后汉书胡广传：「所著诗、赋、铭、颂、箴、吊及（诸）解诂，〔一〕凡二十二篇。」不言此书卷数。续汉志补注引广注，述此书始末极详。王隆字文山，建武中为新汲令，见文苑传。汉官篇仿凡将、急就，四字一句，故在小学中。今以隆书为正文，列广注于下，末附胡广汉制度十条。
汉官解诂一卷汉太傅胡广注清孙星衍辑王隆汉官篇前安帝时，越骑校尉刘千秋校书东观，好事者樊长孙与书曰：「汉家礼仪，叔孙通等所草创，皆随律令在理官，藏于几阁，无纪录者，久令二代之业，暗而不彰。诚宜撰次，依拟周礼，定位分职，各有条序，令人无愚智，入朝不惑。君以公族元老，正丁其任，焉可以已！」刘君甚然其言，与邑子通人〔郎中〕张平子参议未定，〔二〕而刘君迁为宗正、卫尉，平子为尚书郎、太史令，各务其职，未暇恤也。至顺帝时，平子为侍中典校书，方作周官解说，乃欲以渐次述汉事，会复迁河闲相，遂莫能立也。述作之功，独不易矣。既感斯言，顾见故新汲令王文山小学为汉官篇，略道公卿内外之职，旁及四夷，博物条畅，多所发明，足以知旧制仪品。盖法有成易，而道有因革，是以聊集所宜，为作诂解，各随其下，缀续后事，令世施行，庶明厥旨，广前后愤盈之念，增助来哲多闻之览焉。续汉志补注案：汉官篇正文别作一行，其有未备者，以续汉志小字补之。
太傅录尚书事。
犹古冢宰总己之义也。续汉志补注
司马中外以亲宠殊，平事尚书，宰尹枢机，勉用八政，播时百谷。北堂书钞设官部两引
下理坤道，〔三〕上和干光，谓之司空。北堂书钞设官部、太平御览职官部
将军
前、后、左、右将军，皆周末官，秦因之，位上卿，金印紫绶，皆掌兵及四夷。有长史，秩千石。北堂书钞设官部
前、后、左、右将军，宣元以后，〔四〕虽不出征，犹有其官，位在诸卿上。北堂书钞设官部
太常，社稷郊畤，〔五〕事重职尊，故在九卿之首。北堂书钞设官部、太平御览职官部
古文儒林，旧艺皆说。北堂书钞职官部
博士稽合同异，讲论五始，为春秋。北堂书钞设官部
公羊传云：五始者，元年春王正月，公即位。元者，气之始；春者，四时之始；王者，受命之始；正月者，政教之始；公即位者，一国之始也。北堂书钞设官部
官名祭酒，皆一位之元长者也。古礼，宾客得主人馔，则老者一人举酒以祭于地，旧说以为示有先。续汉志补注
光禄勋
勋犹阍也，易曰「为阍寺」。〔宦寺〕主殿宫门户之职。〔六〕续汉志补注
光禄大夫，〔七〕谏议大夫，揖让群卿，四方则之。北堂书钞设官部
光禄大夫，本为中大夫。武帝元狩五年，置谏大夫为光禄大夫。世祖中兴，以为谏议大夫。又有太中、中散大夫。此四等于古皆为天子之下大夫，视列国之上卿。续汉志补注、北堂书钞设官部
武帝以中大夫为光禄大夫，与博士俱以儒雅之选，异官通职，周官所谓「官联」者也。艺文类聚职官部、太平御览职官部
温故知新，率由旧章，与参国体，稽合同异，案：北堂书钞引有此二句。皆能分明古今，辨章旧闻。北堂书钞设官部、艺文类聚职官部、太平御览职官部案：北堂书钞引此在「视列国之上卿」下。艺文类聚、太平御览引此在「所谓官联者也」下。但此与光禄大夫不相比附，疑本议郎之职。今改为正文，而不复别出。
卫尉
卫尉主宫阙之内，卫士于垣下为庐，案：北堂书钞设官部引作「为区庐于垣下」。各有员部。〔凡〕居宫中者，〔八〕皆施籍于门，案其姓名。若有医巫僦人当入者，本官长吏为封启传，案：当作「本宫长史为封棨传」，见续汉志。〔九〕审其印信，然后内之。人未定，又有籍，皆复有符。符用木，长二寸，以当所属两字为铁印，〔一０〕亦太卿炙符，案：续汉志补注引作「长可二寸，铁印以符之。」〔一一〕当出入者，案籍毕，复齿符，〔一二〕乃引内之也。其有官位得出入者，令执御者官，传呼前后以相通。从昏至晨，分部行夜，夜有行者，辄前曰：「谁！谁！」若此不解，终岁更始，所以重慎宿卫也。艺文类聚职官部
诸门部各陈屯夹道，其旁当兵，以示威武，交戟，以遮妄出入者。续汉志补注
太仆厩府，皮轩鸾旗。初学记器物部
马有厩，车有府。皮轩，以虎皮为轩。续汉志补注、初学记器物部、太平御览车部
考工黄魏琐连，孙吴之法。北堂书钞武功部
兵书有黄氏琐连之器，盖弩射法也。北堂书钞武功部
廷尉当理疑狱。北堂书钞设官部谳，质也。续汉志补注
鸿胪赞通四门，抚柔远宾。北堂书钞设官部鸿，声也。胪，传也。所以传声赞导九宾也。太平御览职官部昔唐虞宾于四门，此则礼宾之制，与鸿胪之任亦同。太平御览职官部
宗正又岁一治诸王世谱差序秩第。续汉志补注
司农调均报度，输漕委输。续汉志补注
边都诸官请调者，皆有调均报给之也。以水通输曰漕。委，积也。郡国所积聚金帛货贿，随时输送诸司农，曰委输，以供国用。续汉志补注
侍中掌侍从左右，无员，常侍中。汉书百官公卿表注
给事〔中〕，〔一三〕常侍〔从〕左右，〔一四〕无员，位次侍中、中常侍，或名儒，或国亲。汉东方朔拜中郎，为给事中。刘向谏议大夫，拜给事中也。北堂书钞设官部
尚书出纳诏命，齐众喉口。北堂书钞设官部、初学记职官部
唐虞曰纳言，周官为内史。机事所总，号令攸发。北堂书钞设官部、文选、晋纪总论注、后汉二十八将论注、〔一五〕辨亡论注太平御览职官部
机密之事。文选晋纪总论注
士之权贵，不过尚书，其次诸吏。北堂书钞设官部、太平御览职官部诸吏，光禄勋是也。太平御览职官部
御史
建武以来，省御史大夫官属入侍兰台。兰台有十五人，特置中丞一人以总之。此官得举非官，案：北堂书钞引作「举法」，皆误。当作「举非法」。〔一六〕其权次尚书。北堂书钞设官部、太平御览职官部
惠帝三年，相国奏遣御史监三辅。北堂书钞设官部
孝宣感路温舒言，秋季后请谳。时帝幸宣室，斋居而决事，令侍御史二人治书，御史起此。案：当重有「治书」二字。后因别置，冠法冠，秩百石，案：「百」上当有「六」字。有印绶，与符节郎共平廷尉奏事，罪当轻重。续汉志补注
执金吾，执禁典兵。北堂书钞设官部执金吾，吾者御也，典执金革，以御非常也。北堂书钞设官部
卫尉巡行宫中，则金吾徼于外，相为表里，以擒奸讨猾。续汉志补注、北堂书钞设官部
太子太傅，日就月将，琢磨玉质。北堂书钞设官部言太子有玉之质，〔一七〕琢磨以道也。位次太师。北堂书钞设官部
少傅琢磨玉质，永承无疆。北堂书钞设官部言太子者，珪玉也。北堂书钞设官部
将作大匠树栗、椅、桐、梓。〔一八〕续汉志补注古者列树以表道，并以为林囿。四者皆木名，治宫室并主之。续汉志补注
中垒、城门，北军士校，修尔车马，以戒不虞。北堂书钞设官部汉掌兵官。北堂书钞设官部
河南尹
武帝太初元年，〔一九〕左内史为左冯翊，主爵都尉、右内史为右扶风、京兆尹，治京师，以为三辅，皆如郡。〔二０〕主爵列侯，其职并鸿胪。〔二一〕世祖案：当有「都」字。〔二二〕雒阳，改河南案：当有「郡」字。为河南尹。北堂书钞设官部
三辅职如郡守，独奉朝请。成帝丞相张禹逊位，位特进，奉朝请。又以关内侯萧望之、大司马嘉皆进奉朝请。光武司徒孙资加特进，奉朝请。奉朝请之号，则非为官。北堂书钞设官部、太平御览职官部
刺史十有三牧，分土食焉。北堂书钞设官部
京畿师外，案：当有讹。十有三牧，分部驰郡行国，督察在位，奏以言，案：「奏」上当有「敷」字。录见囚徒，案：「见」当作「视」。考实侵冤，退不录职，案：「录」当作「称」。状状进一奏事焉。案：当有讹。北堂书钞设官部
巡谓驿马也，县次传驾之，以走疾，犹古言附遂。续汉志补注
县邑囚徒，皆阅录视，参考辞状，实其真伪。有侵冤者，即时平理。续汉志补注
课第长吏不称职者为殿，举免之。其有治能者为最。察上尤异州，又状州中吏民茂才异等，岁〔举〕一人。〔二三〕续汉志补注
所察有条应绳异者，辄覆问之，不茹柔吐刚也。岁尽，赍所状纳京师，名奏事，差其远近，各有常会。续汉志补注
中兴不复自诣京师，其所道皆如旧典。续汉志补注假佐，取内郡善史书佐给诸府也。汉书王尊传注
冀赵常山。太平御览州郡部经曰「冀州既载」。居赵，今治常山。太平御览州郡部
兖卫济河。太平御览州郡部经曰「济河惟兖州」。卫国，今治山阳。太平御览州郡部
青齐河岱。〔二四〕太平御览州郡部经曰「海岱惟青州」。居齐国，今治焉。太平御览州郡部
徐鲁淮沂初学记州郡部、太平御览州郡部
经曰「海岱及淮惟徐州」。又曰「淮沂其乂」。居鲁国，今据豫州而东海。太平御览州郡部
扬吴彭蠡。太平御览州郡部
经曰「淮海惟扬州」。又曰「彭蠡既渚」。居吴国，今治九江。太平御览州郡部
荆楚衡阳。太平御览州郡部经曰「荆及衡阳惟荆州」。居楚国，今治武陵。太平御览州郡部
益庸岷梁。太平御览州郡部
经曰「华阳黑水惟梁州」。汉改梁州（治九江）〔为益州〕，〔二五〕今治广汉。太平御览州郡部
凉邠黑水。初学记州郡部、太平御览州郡部
经曰「黑水西河惟雍州」。居邠国，汉改雍州为邠州，国右扶风栒邑县，属司隶部，不复属州。今治汉阳。太平御览州郡部
雍别朔方。太平御览州郡部案：续汉志朔方郡在并州刺史部，无朔方刺史，与此不合。
汉别雍州之地，置朔方刺史。太平御览州郡部
交阯南越。太平御览州郡部汉平南越之地，置交州刺史，列诸州治苍梧。太平御览州郡部
幽燕朝鲜。太平御览州郡部经无幽州，而周官有焉。盖冀之别也。居燕国，今广阳是。太平御览州郡部
并代晋翟。太平御览州郡部
经无并州，而周官有，盖冀州之别也。居燕国，今广阳是。太平御览州郡部案：「居燕国，今广阳是」七字，当有误。
太守专郡，信理庶绩，劝农赈贫，决讼断辟，兴利除害，检察郡奸，举善黜恶，诛讨暴残。北堂书钞设官部、太平御览职官部案：太平御览引作「诛杀残暴」。
秋冬岁尽，各计县户口垦田，钱谷入出，盗贼多少，上其集簿。丞尉以下，岁诣郡，课校其功。功多尤为最者，于廷尉案：此当作「慰」劳勉之，以劝其后。负多尤为殿者，于后曹别责，以纠怠慢也。诸对辞穷尤困，收主者，掾史关白太守，使取法，丞尉缚责，以明下转相督敕，为民除害也。明帝诏书不得僇辱黄绶，以别小人吏也。续汉志补注
都尉将兵，副佐太守。〔二六〕北堂书钞设官部、太平御览职官部案：北堂书钞引作「都尉一人」。〔二七〕
言与太守俱受银印部符之任，为一郡副将，然俱主其武职，不预民事。旧时以八月都试，讲习其射力，以备不虞。案：太平御览引有「备盗贼也」四字。皆绛衣戎服，示扬威武，折冲厌难者也。北堂书钞设官部〔二八〕
少官啬夫，各擅其职。周礼天官疏谓仓库少内啬夫之属，各自擅其条理所职主。周礼天官疏
盐铁官
盐官掊坑而得盐，或有凿井海水而以得之者。铸铜为器械，当铸冶之（事）〔时〕，〔二九〕扇炽其火，谓之鼓铸。续汉志补注
诸王诸王在长安，位次三公。北堂书钞设官部光武封诸子，各四县也。北堂书钞设官部后汉妾数无限别，乃制设正适，曰妃，取小夫人不得过四十人。续汉志补注
列侯
列侯金印紫绶，以赏其有功，功大者食县邑，小者食乡亭，得臣其所食吏民。案：北堂书钞封爵部引「大小随邑县乡所食，臣其吏民也」。本为彻侯，避武帝讳曰通侯。旧时文书，或爵通侯也，〔三０〕后更曰列侯。今俗人或都言诸侯，乃王尔，非此也。艺文类聚封爵部、太平御览封建部
诸王受封，皆受茅土，归立社稷。本朝为宫室，自有制度。至于列侯归国者，不受茅土，不立宫室，各随贫富，裁制黎庶，以守其宠。续汉志补注、艺文类聚封爵部
车驾巡狩幸其国，诸侯衣玄端之衣，冠九旒之冕，其盛法服以就位也。今列侯自不奉朝请侍祠祭者，不得服此，皆当三梁冠，皂单衣，其归国流黄衣皂云。续汉志补注
乘舆豹尾过后，罢屯解围。续汉志补注
施于道路，豹尾之内为省中，故须过后，屯围乃得解，皆所以戒不虞也。续汉志补注鸾旗，以铜作鸾〔鸟〕车衡上。〔三一〕续汉志补注
建盖在中。续汉志补注
毂下，喻在辇毂之下，京师之中。〔三二〕文选曹子建责躬诗注、潘安仁在怀县作诗注、曹子建求通亲亲表注、任彦升齐竟陵文宣王行状注
天子出，车驾次第，谓之卤簿。长安时，出祠天于甘泉用之，名曰甘泉卤簿。文选任彦升为萧扬州荐士表注
宗庙是古者清庙茅屋。续汉志补注
古之清庙，以茅盖屋，所以示俭也。今之明堂，茅盖之，乃加瓦其上，不忘古也。后汉书光武纪注、续汉志补注
桶，桶也。诸侯丹桶，以丹色也。太平御览居处部案：「桶」当作「桷」。〔三三〕
棁，梁上柱也。诸侯藻〔棁〕，〔三四〕为藻文也。太平御览居处部
附：汉制度案：汉制度之名，不见于隋书经籍志。续汉志补注引谢沈书曰：「太傅胡广博综旧仪，立汉制度，蔡邕因以为志。」今群书所引，附于解诂之后。
帝之下书有四：一曰策书，二曰制书，三曰诏书，四曰诫敕。策书者，编简也，其制长二尺，短者半之，篆书，起年月日，称皇帝，以命诸侯王。三公以罪免，亦赐策（书），〔三五〕而以隶书，用尺一木，两行，惟此为异也。制书者，帝者制度之命，其文曰制诏三公，皆玺封，尚书令印重封，露布州郡也。诏书者，诏，告也，其文曰告某官云如故事。诫敕者，谓敕刺史、太守，其文曰有诏敕某官，他皆倣此。后汉书光武纪注、太平御览文部
天子出，有大驾、法驾、小驾。大驾则公卿奉引，大将军骖乘，太仆御，属车八十一乘，备千乘万骑。法驾，公不在卤簿，唯河南尹、执金吾、洛阳令奉引，侍中骖乘，奉车郎御，属车三十六乘。小驾，太仆奉驾，侍御史整车骑。后汉书儒林传序注人君之居，前有朝，后有寝。终则制庙以象朝，后制寝以象寝。光武都洛阳，迺合高祖以下至平帝为一庙，藏十一帝主于其中。元帝次当第八，光武第九，故立元帝为祖庙，后遵而不改。后汉书光武纪注
列侯功德优盛，朝廷所敬异者，赐特进，在三公下，不在车骑下。续汉志补注
是为猥诸侯。续汉志补注戎，立车，以征伐。续汉志补注
春秋左氏传有南冠而絷者，则楚冠也。秦灭楚，以其君服赐执法近臣御史服之。续汉志案：以下四条俱引作「胡广说」。
高山冠，盖齐王冠也。秦灭齐，以其君冠赐近臣谒者服之。续汉志
赵武灵王效胡服，以金珰饰首，前插貂尾，为贵职。秦灭赵，以其君冠赐近臣。续汉志
意谓北方寒凉，以貂皮煖额，附施于冠，因遂变成首饰。续汉志补注
校勘记〔一〕「及诸解诂」原作「及新解诂」，据后汉书胡广传改。
〔二〕点校本、汲本、殿本、集解本续汉百官志补注「通人」下均有「郎中」二字，据补。
〔三〕孔广陶本（以下简称孔本）书钞卷五二「坤道」作「川道」。
〔四〕「宣元」原作「宣化」，据孔本书钞卷六四改。
〔五〕孔本书钞卷五三「社稷」上有「掌」字。又此引还见于艺文类聚（以下简称类聚）卷四九，与孙辑引同，孙氏脱注。
〔六〕诸本续汉百官志补注「主殿宫」上均有「宦寺」二字，据补。
〔七〕孔本书钞卷五六引作「光禄、太中」，与下文「谏议大夫」连读。
〔八〕「凡」字据类聚卷四九引补。
〔九〕「本宫」，类聚卷四九、初学记卷一二、太平御览（以下简称御览）卷二三０俱引作「本官」。殿本续汉百官志亦同。黄山校补曰：「官本「宫」作「官」，是。今按：外人谓无官位者，考本官所遣，当封棨传为信也。」孙案非，且脱注初学记、御览两出处。
〔一０〕类聚卷四九、初学记卷一二、御览卷二三０「两字」上均有「官」字。按续汉志作「宫名」，此处既指外人，则「宫名」亦当作「官名」。据此可知上述类书所引，「官」下当脱「名」字，而孙辑则全脱矣。
〔一一〕「符」原作「箸」，据诸本续汉百官志补注改。
〔一二〕初学记卷一二「复」下有「识」字，「齿符」下尚有「识其物色」四字。
〔一三〕据孔本书钞卷五八补「中」字。此引又见类聚卷四八，亦作「给事中」。孙辑脱注。
〔一四〕书钞卷五八、类聚卷四八、初学记卷一二「常侍」下均有「从」字，据补。
〔一五〕此引见于文选范蔚宗宦者传论注，不出于文选后汉二十八将论注。
〔一六〕影宋本御览卷二二五正作「得举非法」，孙氏所据本误。
〔一七〕孔本书钞卷六五引作「言太子如珪玉」。
〔一八〕点校本续汉百官志补注「椅」作「漆」。按刘昭注下引毛诗传、陆玑草木疏皆以释「椅」，未言及「漆」。汲本、殿本、集解本亦均作「椅」。据此则作「漆」恐非。
〔一九〕「太初」原作「太元」，据孔本书钞卷七六引改。又汉书百官公卿表亦作「太初」。
〔二０〕孔本书钞卷七六「皆」上有「职」字。
〔二一〕孔本书钞卷七六「并」下有「属」字。
〔二二〕孔本书钞卷七六正有「都」字，孙氏所据本误。
〔二三〕诸本续汉百官志补注「岁」下均有「举」字，据补。
〔二四〕「青齐」原作「青州」，据影宋本御览卷一五七改。
〔二五〕据影宋本御览卷一五七删补。
〔二六〕御览卷二四一其下尚引「备盗贼也」四字。
〔二七〕孔本书钞卷六三「一人」上有「郡各」二字。
〔二八〕书钞卷六三两次引及此条，孙辑脱注。
〔二九〕诸本续汉百官志补注「之事」均作「之时」，据改。
〔三０〕类聚卷五一「通侯」下有「是」字。
〔三一〕诸本续汉舆服志补注「鸾」下均有「鸟」字，据补。
〔三二〕文选求通亲亲表注「京师」作「京兆」，齐竟陵文宣王行状注又作「京城」。
〔三三〕影宋本御览卷一八八两「桶」字均引作「桷」，孙氏所据本误。
〔三四〕据御览卷一八八补「棁」字。
〔三五〕据后汉书光武帝纪注及御览卷五九三引删「书」字。
