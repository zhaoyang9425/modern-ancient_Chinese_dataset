汉官仪汉应劭撰元陶宗仪辑獬豸兽性触不直，故执宪者以其角形为冠。〔一〕侍御史，周官也，为柱下史，冠法冠。一曰柱后，以铁为柱。〔二〕
正月旦，天子御德阳殿，临轩。公、卿、大夫、百官各陪位朝贺。蛮貊胡羌朝贡，必见属郡（封）〔计〕吏，皆陛觐。〔三〕
孝武时，天子以下未有帻。元帝頞上有壮发，不欲使人见，乃始进帻，群僚随焉。〔四〕
省中皆胡粉涂壁，画古烈王。〔五〕
孝武皇帝南平百越，北攘戎狄，置交阯朔方之州，复徐梁之地，改雍曰梁，改梁曰益，凡十三州。所以交朔独不州，明示帝王未必相袭，始开地方，〔六〕遂交南方，为子孙基阯也。
侍中，秩千石。黄门有画室署、玉堂署，各有长一人。〔七〕
尚书郎怀香握兰，趋走丹墀。〔八〕
世祖封禅，久有白气一丈，〔九〕东南极望，正直坛所，有青气上与天属，遥望不见此，〔一０〕瑞命之符也。
谒者著缃帻大冠。〔一一〕
绶者，有所受，以别尊卑，彰有德也。〔一二〕
司空骑吏以下皂，因秦水德。今汉家火德，宜著绛。〔一三〕
虎贲中郎将衣纱縠单衣，虎绵。〔一四〕
尚书令、仆、丞、郎月赐渝糜大墨一枚，小墨一枚。〔一五〕
天子坛田，公卿耕讫，啬夫下种。凡称籍田为千，亦曰帝籍，亦曰耕籍，亦曰东耕，亦曰亲耕，亦曰玉籍。〔一六〕
侍中向存年老口臭，〔一七〕帝乃赐以鸡舌香，令含之。
校勘记〔一〕此引出初学记卷二六。
〔二〕同右。
〔三〕宛委山堂本说郛避清人之忌，删「胡」字。今据御览卷二九补。又改「封」作「计」。此引又见于类聚卷三九，「必」作「毕」，属上读。
〔四〕此引见于御览卷八九。
〔五〕御览卷一八七有此引，「烈王」作「烈士」，当是。
〔六〕御览卷一五七引「地方」作「北方」，余皆同。
〔七〕此引见于御览卷二一九。
〔八〕此引与御览卷九八三所引皆同，但御览作蔡质汉官仪之文。又书钞卷六０、初学记卷一一引汉官仪中，有此十一字。御览卷二一五引汉官仪中，有「郎」以下九字。不详陶氏所本为何。
〔九〕御览卷八七二「久」引作「夕」，御览卷一五亦同。夕，于此指夕牲之时，详见续汉志补注所引封禅仪。
〔一０〕御览卷八七二「此」作「巅」，是。
〔一一〕此引见于御览卷六八七。
〔一二〕此引出御览卷六八二。
〔一三〕唯御览卷六九五引与此引多同，仅两「德」字皆作「行」，「宜」下无「著」字。
〔一四〕此引分见书钞卷一二九、御览卷六九五。疑陶辑「虎」下脱「文」字。
〔一五〕此引与初学记卷二一中两引同。然其中叙事引作汉书之文，事对作蔡质汉官之语。疑陶辑引误。
〔一六〕此引分见初学记卷一四、御览卷五三七。其引「坛田」作「升坛」，「玉藉」作「王藉」，与陶辑略异。
〔一七〕御览卷三六七引有此条，「向存」作「乃存」。
