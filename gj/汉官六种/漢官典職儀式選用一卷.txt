孙星衍叙录隋志：汉官典职仪式选用二卷，汉卫尉蔡质撰。唐志蔡质汉官典仪一卷。诸书所引；又有作蔡质汉官典职、汉官典职仪者，皆后人省文也。陈氏书录解题：汉官典仪一卷，汉卫尉蔡质撰，杂记官制及上书谒见礼式。李埴续补一卷。俱不传。今录成一卷，名从隋志。质字子文，蔡邕叔父。见后汉书蔡邕传、晋书蔡豹传。
汉官典职仪式选用一卷清卫尉蔡质撰清孙星衍校集太尉，孝文三年置，七年省。武帝建元二年置，五年复省，更名大司马。建武二十七年复置太尉。太平御览职官部府开阙，王莽初起大司马，后篡盗神器，〔一〕故遂贬去其阙。续汉志补注
司徒本丞相官，哀帝改为大司徒，主司徒众，驯五品。府与苍龙阙对，厌于尊者，不敢称府也。续汉志补注、太平御览职官部案：续汉志补注引「称」字作「号」。
汉兴，置大将军、骠骑，位次丞相；车骑、卫将军、左、右、前、后，皆金紫，位次上卿。典京师兵卫，〔四夷〕屯警。〔二〕续汉志补注
惠帝改太常为奉常，景帝复为太常，盖周官宗伯也。艺文类聚职官部、太平御览职官部
五官中郎解，其府对太学。续汉志补注
左中郎解，其府府次五官。续汉志补注案：当作「次五官府」，误倒。
三署郎见光禄勋，执板拜；见五官、左、右将，执板不拜。于三公诸卿无敬。续汉志补注
虎贲中郎将主虎贲千五百人，无常员，多至千人。案：太平御览引「多」上有「郎」字。戴鹖冠，次右将府。又虎贲旧作「虎奔」，〔三〕言如虎之奔也。王莽以古有勇士孟贲，故名焉。续汉志补注、后汉书孔融传注、北堂书钞设官部、太平御览职官部
羽林郎百二十八人，无常员，府次虎贲府。续汉志补注
谒者仆射见尚书令，对揖无敬。谒者见，执板拜之。续汉志补注
谒者案：续汉志补注引无此二字。〔四〕出府丞、长史、陵令，案：光武纪注引无此七字。皆选仪容端正，任奉使者。后汉书光武纪注、续汉志补注
南宫至北宫，中央作大屋，复道，三道行，天子从中道，从官夹左右，案：太平御览居处部引作「复道三行，天子按行中央，台官从左右」。十步一卫。两宫相去七里。后汉书光武纪注案：文选古诗十九首注引「南宫、北宫，相去七里」。
宫中诸有劾奏罪，左都候执戟戏车缚送付诏狱，在官大小各付所属。以马被覆。见尚书令、尚书仆射、尚书，皆执板拜；见丞、郎皆揖。续汉志补注
正月旦，百官朝贺，光禄勋刘嘉、廷尉赵世各辞不能朝，高赐举奏：「皆以被病笃困，空文武之位，阙上卿之赞，既无忠信断金之用，而有败礼伤化之尤，不谨不敬！请廷尉治嘉罪，河南尹治世罪。」议以世掌廷尉，故转属他官。续汉志补注
少府符著出见都官从事，〔五〕持板。都官从事入少府见符著，持板。续汉志补注
侍中，常伯，选旧儒高德，博学渊懿。案：太平御览引作「博学洞达」。仰占俯视，切问近对，喻旨公卿，上殿称制，参乘佩玺秉剑。员本八人，陪见旧在尚书令、仆射下，尚书上；今官出入禁中，更在尚书下。司隶校尉见侍中，执板揖，河南尹亦如之。又侍中旧与中官俱止禁中。案：唐六典引下有「宿直庐在石渠门外」八字。武帝时，侍中莽何罗案：唐六典引作「马何罗」。挟刃谋逆，由是侍中出禁外，有事乃入，毕即出。王莽秉政，侍中复入，与中官共止。案：唐六典引作「复止禁中」。章帝元和中，侍中郭举与后宫通，拔佩刀惊上，举伏诛，由是侍中复出外。〔六〕续汉志补注、唐六典六、〔七〕太平御览职官部
尚书令主赞奏，总典纲纪，无所不统，〔八〕秩千石，案：艺文类聚引作「秩二千石」。铜印墨绶。北堂书钞设官部、艺文类聚职官部
故公为之者，朝会（不）〔下〕陛奏事，〔九〕增秩二千石，故自佩铜印墨绶。续汉志补注
尚书奏事于明光殿，省中画古烈士，重行书赞。初学记职官部
省中皆以胡粉涂壁，紫素界之，画古烈士。初学记居处部〔一０〕
尚书仆射主开封，掌授廪给钱谷也。北堂书钞设官部
仆射主封门，掌授廪假钱谷。凡三公、列卿、将、大夫、五营校尉行复道中，遇尚书仆射、左右丞郎、御史中丞、侍御史，皆避车豫相回避。卫士传不得迕台官，〔台官〕过后乃得去。〔一一〕续汉志补注
尚书典天下岁尽集课事。三公尚书二人，典三公文书。吏曹尚书典选举斋祀，属三公曹。灵帝末，梁鹄为选部尚书。〔一二〕续汉志补注
常侍曹主常侍、黄门、御史事，世祖改曰吏曹。续汉志补注
二千石曹掌中郎官水火、〔一三〕盗贼、辞讼、罪眚。续汉志补注
民曹典缮治功作，监池、苑、囿、盗贼事。续汉志补注
客曹天子出猎，驾，御府曹郎属之。续汉志补注
尚书左、右丞典台事，绳纠无所不。太平御览职官部
左、右丞对揖，称左、右君也。〔一四〕北堂书钞设官部
尚书左丞总典台中纲纪，无所不统。续汉志补注、初学记职官部
右丞与仆射对掌授廪假钱谷，〔一五〕与左丞无所不统。凡中宫漏夜尽，鼓鸣则起，钟鸣则息。卫士甲乙徼相传，甲夜毕，传乙夜，相传尽五更。卫士传言五更，未明三刻后，鸡鸣，卫士踵丞郎趋严上台，不畜宫中鸡。汝南出鸡鸣，卫士候朱雀门外，专传鸡鸣于宫中。续汉志补注
尚书郎初从三署诣台试，初上台称守尚书郎，中岁满称尚书郎，三年称侍郎。〔一六〕案：北堂书钞设官部、初学记职官部引下有「凡三十四人，选吏能者为之」。客曹郎主治羌胡事，剧迁二千石或刺史，其公迁为县令，秩满自占县去，诏书赐钱三万与三台祖饯，余官则否。治严一月，准谒公卿陵庙乃发。御史中丞遇尚书丞、郎，避车执板住揖，丞、郎坐车举手礼之，车过远乃去。尚书言左、右丞，敢告知如诏书律令。郎见左、右丞，对揖无敬，称曰左、右君。丞、郎见尚书，执板对揖，案：此「对」字当衍，后同。称曰明时。见令、仆射，执板拜，朝贺对揖。续汉志补注
尚书郎昼夜更直于建礼门内。北堂书钞设官部、初学记职官部、文选沈休文和谢宣城诗注案：「昼夜更直」北堂书钞、初学记引作「夜直五日」。〔一七〕
省阁下大屏称曰丹屏，尚书郎含鸡舌香，伏其下奏事。太平御览居处部
尚书郎入直台中，官供新青缣白绫被，〔一八〕或锦被，昼夜更宿，帷帐画，通中枕，卧旃蓐，冬夏随时改易。太官供食，五日一美食。〔一九〕后汉书钟离意传注、北堂书钞设官部、酒食部、初学记职官部、艺文类聚布帛部、太平御览服用部、布帛部〔二０〕
尚书郎直，太官供饼饵五熟。太平御览饮食部
尚书郎伯使二人，〔二一〕女侍史二人，皆选端正者。伯使从至止车门还，女侍史絜被服，〔二二〕案：北堂书钞、太平御览引作「洁衣服」。执香炉烧熏，从入台中，给使护衣服也。后汉书钟离意传注、广韵十一模注、北堂书钞仪饰部、太平御览服章部〔二三〕
尚书郎怀香握兰，趋走丹墀。太平御览香部
以丹（赤）〔漆〕地，〔二四〕故称丹墀。广韵六脂注、文选西京赋注、魏都赋注、广绝交论注、太平御览居处部
尚书丞，郎见尚书，执板对揖，称曰明公。案：「公」续汉志补注引作「时」，见前。尚书郎见左、右丞，对揖无敬，称曰左、右君。太平御览礼仪部
尚书令、仆射，〔二五〕给赤管大笔两枝。〔二六〕北堂书钞艺文部
尚书令、仆、丞、郎，月赐隃糜大墨一枚，小墨二枚。〔二七〕北堂书钞艺文部、初学记文部、太平御览文部
杨乔纠羊柔曰：「柔知丞、郎鴈行，威仪有序。」文选责躬诗注、与陈伯之书注〔二八〕
尚书令史皆选兰台、符节上称精练吏有能为之。〔二九〕续汉志补注
御史中丞遇尚书郎，避车执板住揖，车过乃去之。〔三０〕北堂书钞设官部、白帖七十四
中丞掌兰台。北堂书钞设官部
丞，故二千石为之，或迁侍御史高第，执宪中司，朝会独坐，内掌兰台，督诸州刺史，纠察百寮，〔三一〕出为二千石。续汉志补注
治书侍御史二人，治廷尉奏事，罪当轻重。〔三二〕北堂书钞设官部选御史高第补之。续汉志补注
侍御史，秦官。周有御史，掌郡案：当作「邦」。国都邑，案：当作「鄙」万民之治，案：当作「及万民之治令」。〔三三〕以赞冢宰。北堂书钞设官部
其二人者更直。执法省中者，皆纠察百官，督州郡。公法府掾属高第补之，初称守，汉岁拜真，出治剧为刺史、二千石，平迁补令。见中丞，执板揖。续汉志补注
将作大匠位次河南尹。光武中元二年省，谒者领之。章帝建初元年复置。〔三四〕续汉志补注
门候见校尉，执板下拜。续汉志补注案：「下」当作「不」。〔三五〕
五营司马见校尉，执板不拜。续汉志补注
越骑校尉掌越骑。续汉志补注
长水校尉主长水、宣曲胡骑。续汉志补注
射声校尉掌待诏射声事。〔三六〕续汉志补注
司隶校尉职在典京师，外部诸郡，无所不纠。封侯、外戚、三公以下，无尊卑。入宫，开中道称使者。每会，后到先去。续汉志补注
司隶诣台廷议，处九卿上，朝贺处公卿下，陪案：当有「位」字。卿上。初除，谒大将军、三公，通谒持板揖。公议、〔三七〕朝贺无敬。台召入宫对见尚书，持板，朝贺揖。续汉志补注
延熹中，京师游侠有盗发顺帝陵，卖御物于市，市长追捕不得。周景以尺一诏召司隶校尉左雄诣台对诘，雄伏于庭荅对，景使虎贲左骏顿头，血出覆面，与三日期，贼便擒。后汉书周景传注
都官主雒阳百官，朝会与三府掾同。续汉志补注
河南尹出考案，与从事同。续汉志补注
诏书旧典，案：续汉志补注引有此四字。刺史班宣，周行郡国，省察治状，黜陟能否，断治冤狱，案：后汉书光武纪注引此四句，「治状」作「政教」。以六条问事，非条所问，即不省。一条，强宗豪右田宅逾制，以强陵弱，以众暴寡。二条，二千石不奉诏书遵承典制，倍公向私，旁诏守利，侵渔百姓，聚敛为奸。三条，二千石不恤疑狱，风厉杀人，怒则任刑，喜则淫赏，烦扰苛暴，剥戮黎元，为百姓所疾，山崩石裂，妖祥讹言。四条，二千石选署不平，苟阿所爱，蔽贤宠顽。五条，二千石子弟恃怙荣势，请托所监。六条，二千石违公下比，阿附豪强，通行货赂，割损政令也。汉书百官公卿表注、续汉志补注
诸州刺史初除，比诸案：此当有脱。持板揖，不拜。续汉志补注
诸州刺史上郡并列卿府，言「敢言之」。后汉书朱隽传注
立宋皇后仪尚书令臣嚣、仆射臣鼎、尚书臣旭、臣乘、臣滂、臣谟、臣诣稽首言：「伏惟陛下履干则坤，动合阴阳。群臣大小咸以长秋宫未定，遵旧依典，章表仍闻，时乃听。令月吉日，以宋贵人为皇后，应期正位，群生兆庶莫不式舞。易称「受兹介祉」，诗云「干禄百福，子孙千亿」，万方幸甚。今吉日以定，臣请太傅、太尉、司徒、司空、太常条列礼仪正处上，群臣妾无得上寿，如故事。臣嚣、臣鼎、臣旭、臣乘、臣滂、臣谟、臣诣愚暗不达大义，诚惶诚恐，顿首死罪，稽首再拜以闻。」制曰：「可。」维建宁四年七月乙未，制诏：「皇后之尊，与帝齐体，供奉天地，祇承宗庙，母临天下。故有莘兴殷，姜任母周，二代之隆，盖有内德。长秋宫阙，中宫旷位，宋贵人秉淑媛之懿，体山河之仪，威容照耀，德冠后庭。群寮所咨，佥曰宜哉。卜之蓍龟，卦得承干。有司奏议，宜称绂组，以临兆民。今使太尉袭使持节奉玺绶，宗正祖为副，立贵人为皇后。其往践尔位，〔三八〕敬宗礼典，肃慎中馈，无替朕命，永终天禄。」皇后初即位章德殿，太尉使持节奉尔绶，天子临轩，百官陪位。皇后北面，太尉住盖下，东向，宗正、大长秋西向。宗正读策文毕，皇后拜，称臣妾，毕，住位。太尉袭授玺绶，中常侍长乐太仆高乡侯览长跪受玺绶，〔三九〕奏于殿前，女史授婕妤，婕妤长跪受，以授昭仪，昭仪受，长跪以带皇后。皇后伏，起拜，称臣妾。讫，黄门鼓吹三通。鸣鼓毕，群臣以次出。后即出，大赦天下。皇后秩比国王，即位威仪，赤绂玉玺。续汉志补注
正月旦，天子幸德阳殿，临轩。公、卿、将、大夫、百官各陪朝贺。〔四０〕蛮、貊、胡、羌朝贡毕，见属郡计吏，皆陛觐，庭燎。宗室诸刘杂会，〔四一〕万人以上，立西面。位定，公纳荐，太官赐食酒，西入东出。既定，上寿。计吏中庭北面立，太官上食，赐群臣酒食。贡事御史四人执法殿下，虎贲、羽林弧弓撮矢，案：通典引作「挟矢」。陛戟左右，戎头偪胫启前向后，〔四二〕左、右中郎将住东西，案：通典引作「位东南」。羽林、虎贲将住东北，五官将住中央，悉坐就赐。作九宾彻乐。案：安帝纪注引无「彻」字。通典引作「散」。舍利案：安帝纪注引下有「之兽」二字。从西方来，戏于庭极，乃毕入殿前，激水化为比目鱼，跳跃就水，作雾案：安帝纪注、文选西京赋注引「就」作「激」。〔四三〕障日。毕，化成黄龙，长八丈，出水游戏于庭，案：通典引作「遨游」。〔四四〕炫燿日光。以两大丝绳系两柱中头闲，相去数丈，两倡女对舞，行于绳上，对面道逢，切肩不倾，又蹋局出身，案：艺文类聚、太平御览引作「屈身」。藏形于斗中。钟磬并作，乐毕，〔四五〕作鱼龙曼延。小黄门吹三通，案：太平御览引「吹」上有「鼓」字。谒者引公卿群臣以次拜，微行出，罢。卑官在前，尊官在后。德阳殿周旋容万人。陛高二丈，〔四六〕皆文石作坛。激沼水于殿下。案：艺文类聚引作「洛水」。〔四七〕画屋朱梁，玉阶金柱，刻镂作宫掖之好，案：太平御览引下有「奇禽万巧」四字。以青翡翠，案：太平御览引「青」上有「丹」字。又下有「竟柱搆以水精」六字。一柱三带，韬以赤缇。天子正旦节，会朝百官于此。自到偃师，去宫四十三里，望朱雀五阙，德阳，其上郁律与天连。后汉书安帝纪注、续汉志补注、水经注谷水、通典礼、北堂书钞乐部两引，艺文类聚居处部、〔四八〕太平御览乐部、居处部三引
阴太后崩，前有方相及凤皇车。北堂书钞礼仪部、太平御览礼仪部
十二陵今见在，河南尹无敬也。续汉志补注案：「今」当作「令」，「在」字当衍。陵令者，太常属官也。〔四九〕
四姓侍祠侯。〔五０〕文选让吏部封侯表注
宫中苑，〔五一〕聚土为山，十里九阪，种奇树，案：文选古诗十九首注引「宫中种嘉禾奇树」。〔五二〕育麋鹿麑麂，鸟兽百种，激上河水，铜龙吐水，铜仙人啣杯，受水下注，天子乘辇游猎苑中。太平御览居处部宫北朱雀门至止车门，内崇贤门，内建礼门。太平御览居处部
洛阳二十四街，街一亭；十二城门，门一亭。续汉志补注、太平御览居处部两引
校勘记〔一〕「篡盗」原误作「篡汉」，诸本续汉百官志补注均作「篡盗」，故据正。
〔二〕据诸本续汉石官志补注「四夷」二字。
〔三〕「又虎贲」以下乃刘昭之语，孙辑引误。
〔四〕后汉书光武帝纪注亦无「谒者」二字，当依孙氏辑例作小字，以别于正文。
〔五〕「符著」原作「符署」，诸本续汉百官志补注均作「符著」，故据改。下同。
〔六〕「由是」原作「自是」，诸本续汉百官志补注均作「由是」，故改。又此句下唐六典尚引「灵帝时，侍中舍有八区，论者因言员有八人，未详也」二十字。通典卷二一亦引蔡质汉仪曰「员本八人」。孙辑脱引。
〔七〕「唐六典六」系「唐六典八」之讹。
〔八〕「钢纪」二字原误倒，据书钞卷五九、类聚卷四八引改。又孔本书钞卷五九引「奏」作「事」，「统」作「综」。
〔九〕惠栋后汉书补注卷二四曰：「以汉官仪、汉官典职校之，乃「下陛奏事」，「下」讹「不」。」点校本从其说而改，今亦据以正之。
〔一０〕此条初学记居处部有两引，孙辑脱注。
〔一一〕诸本续汉百官志补注「过后」上均复有「台官」二字，孙辑脱，故补之。
〔一二〕「梁鹄」原误作「梁鸿」。鸿，明章时名逸士，岂能于灵帝时出仕！今据诸本引改。
〔一三〕通典卷二一「中郎官」作「中都官」，是。
〔一四〕孔本书钞卷六０引作「尚书郎见左右丞，对揖无敬，称左右君」。
〔一五〕按孔本书钞卷六０引作「左丞与仆射掌廪钱谷」，与续汉志补注异。然初学记卷一一作「右丞与仆射掌禀假钱谷诸财用」，文辞略增，而作「右丞」则与续汉志补注同。疑孔本作「左丞」，非。
〔一六〕初学记卷一一「中岁满」作「中满岁」，「中」字属上读。
〔一七〕初学记卷一一作「夜更直五日」。孔本书钞卷六０则作「昼夜更直五日」，与孙案均异。
〔一八〕孔本书钞卷六０引作「青缣白绫牒布被」，类聚卷八五作「青绫白绫被」，御览卷七０七则作「青练白绫被」，诸载各异。
〔一九〕后汉书书钟离意传注末有「下天子一等」五字，孔本书钞卷一四三引亦然。
〔二０〕此条御览服用部有两引，俱见卷七０七；布帛部亦两引，一见卷八一六，一见卷八一八，孙注未详。
〔二一〕诸引中唯后汉书钟离意传注引作「伯使一人」。
〔二二〕广韵卷一上平声十一模注作「给女史二人，著洁衣服」。
〔二三〕「书钞仪饰部」系「书钞服饰部」之讹。又「御览服章部」系「御览服用部」之讹。
〔二四〕诸引「赤」俱引作「漆」，故改。又孙注第一出处当作广韵卷一上平声六脂注。
〔二五〕孔本书钞卷一０四引无「令」字。
〔二六〕孔本书钞卷一０四「两枝」引作「一双」。
〔二七〕初学记卷二一、御览卷六０五均引作「小墨一枚」。又孔本书钞卷六０引作「分墨一丸」，且列于上条之末，与他引皆异。
〔二八〕文选注两引俱作「应劭汉官典职」。
〔二九〕点校本、殿本续汉百官志补注均作「有吏能为之」。
〔三０〕孔本书钞卷六二末句作「丞、郎下车，举手礼平施也」。
〔三一〕「督诸州」以下九字，又见书钞卷六二，孙辑脱注。
〔三二〕孔本书钞卷六二「罪当」作「平罪」。
〔三三〕孔本书钞卷六二引有「及」字，无「令」字。御览卷二二七「令」作「今」，属下读，是。又此两引引书均作「汉官仪侍臣下」，孙氏从陈本书钞人汉官典职，亦非。
〔三四〕「元年」原误作「二年」，诸本续百官志补注均作「元年」，故据以正。
〔三五〕点校本、殿本续汉志补注即作「不」。
〔三六〕点校本续汉百官志补注「事」作「士」。
〔三七〕点校本、殿本续汉志补注「公议」均作「公仪」，此从汲本。
〔三八〕点校本续汉志补注「其」上复有一「后」字。
〔三九〕通典卷五八作「长秋太仆」。然后汉书宦者传、灵帝纪均作「长乐太仆」，通典引恐误。
〔四０〕通典卷七０「陪」下有「位」字，疑此脱。
〔四一〕通典卷七０「杂会」作「亲会」当是。
〔四二〕通典卷七０「启前」作「陪前」。
〔四三〕按续汉志补注、后汉书安帝纪注「就水」均作「嗽水」，文选西京赋注、通典卷七０、御览卷五六九则作「漱水」。嗽、漱于此皆作荡口解。孙案非。
〔四四〕后汉书安帝纪注作「遨戏」，御览卷五六九亦同。
〔四五〕通典卷七０「乐」上有「娼」字，御览卷五六九作「唱」。点校本后汉书补作「倡」，甚是。
〔四六〕通典卷七０作「陛高一丈」。
〔四七〕御览卷一七五亦引作「洛水」。
〔四八〕此条类聚卷六二有两引，孙氏脱注。
〔四九〕点校本续汉百官志补注即作「十二陵令见河南尹，无敬也」。
〔五０〕据文选让吏部封侯表注补「侯」字。
〔五一〕影宋本御览卷一九六「中」引作「内」。
〔五二〕胡克家本文选古诗十九首注「嘉禾」作「嘉木」，是。
