太公曰：“不能分移，不可语奇。”孙子曰：“兵以正合，事以奇胜。”何以明之？
魏王豹反汉，汉王以韩信为左丞相击魏。魏王盛兵蒲阪，塞临晋。信乃益为疑兵，陈船欲渡临晋，而伏兵从夏阳以木罂渡军，袭安邑(孙子曰：“近而示之远，远而示之近。”此之谓也)。魏王豹惊，引兵迎信，信遂虏豹，定魏为河东郡。
是知奇正者，兵之要也。《经》曰：“战胜不过奇正。奇正之变，不可胜穷，如环之无端，孰能穷之？”此之谓也。
