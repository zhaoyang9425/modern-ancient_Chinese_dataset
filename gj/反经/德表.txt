孔子曰：“性相近也，习相远也。”言嗜欲之本同，而迁染之途异也。夫刻意则行不肆，牵物则其志流。是以圣人导人理性，裁抑流宕，慎其所与，节其所偏。故《传》曰：“审好恶，理情性，而王道毕矣。”治性之道，必审己之所有余，而强其所不足。盖聪明疏通者，戒于太察；寡闻少见者，戒于壅蔽；勇猛刚强者，戒于太暴；仁爱温良者，戒于无断；湛静安舒者，戒于后时；广心浩大者，戒于遗忘。
《人物志》曰：“
厉直刚毅，材在矫正，失在激讦(强毅之人，佷刚不和，不戒其强之唐突，而以顺为挠，厉其亢。是故，可与立法，难与入微也。)；
柔顺安恕，美在宽容，失在少决(柔顺之人，缓心宽断，不戒其事之不摄，而以亢为刿，安其舒。是故，可与循常，难与权疑也。)；
雄悍杰健，任在胆烈，失在多忌(雄悍之人，气奋英决，不戒其勇之毁跌，而以顺为恇，竭其势。是故，可与涉难，难与居约也。)；
精良畏慎，善在恭谨，失在多疑(精慎之人，畏患多忌，不戒其懦于为义，而以勇为悍，增其疑。是故，可与保全，难与立节也。)；
强楷坚劲，用在桢干，失在专固(凌楷之人，秉意劲持，不戒其情之固护，而以辩为虚，强其专。是故，可与持正，难与附众也。)；
论辩理绎，能在释结，失在流宕(博辩之人，论理赡给，不戒其辞之泛滥，而以楷为系，遂其流。是故，可与泛序，难与立约也。)；
普博周洽，崇在覆裕，失在混浊(宏普之人，意爱周洽，不戒其交之混杂，而以介为狷，广其浊。是故，可与抚众，难与厉俗也。)；
清介廉洁，节在俭固，失在拘局(狷介之人，砥诃清激，不戒其道之隘狭，而以普为秽，益其拘。是故，可与守节，难与变通也。)；
休动磊硌，业在攀跻，失在疏越(休动之人，志慕超越，不戒其意之太猥，而以静为滞，果其锐。是故，可与进趋，难与持后也。)；
沉静机密，精在玄微，失在迟懦(沉静之人，道思回复，不戒其静之迟后，而以动为疏，美其懦。是故，可与深虑，难与捷速也。)；
朴露径尽，质在中诚，失在不微(朴露之人，中疑实确，不戒其质之野直，而以谲为诞，露其诚。是故，可与立信，难与消息也。)；
多智韬情，权在谲略，失在依违(韬谲之人，原度取容，不戒其术之离正，而以尽为愚，贵其虚。是故，可以赞善，难与矫违也。”)
此拘亢之材，非中庸之德也。
文子曰：“凡人之道，心欲小，志欲大，智欲圆，行欲方，能欲多，事欲少。”
所谓“心小”者，虑患未生，戒祸慎微，不敢纵其欲也；
“志大”者，兼包万国，一齐殊俗，是非辐凑，中为之毂也；
“智圆”者，终始无端，方流四远，深泉而不竭也；
“行方”者，直立而不挠，素白而不污，穷不易操，远不肆志也；
“能多”者，文武备具，动静中仪也；
“事少”者，执约以治广，处静以待躁也。
夫天道极即反、盈则损。故聪明广智，守以愚；多闻博辩，守以俭；武力毅勇，守以畏；富贵广大，守以狭；德施天下，守以让。此五者，先王所以守天下也。
《传》曰：“无始乱，无怙富，无恃宠，无违同，无傲礼，无骄能，无复怒，无谋非德，无犯非义。此九言，古人所以立身也。”
《玉钤经》曰：“夫以明示者浅，有过不自知者弊，迷而不反者流，以言取怨者祸，令与心乖者废，后令缪前者毁，怒而无威者犯，好众辱人者殃，戮辱所任者危，慢其所敬者凶，貌合心离者孤，亲佞远忠者亡，信谗弃贤者昏，私人以官者浮，女谒公行者乱，群下外恩者沦，凌下取胜者侵，名不胜实者耗，自厚薄人者弃，薄施厚望者不报，贵而忘贱者不久用，人不得其正者殆，为人择官者失，决于不仁者险，阴谋外泄者败，厚敛薄施者凋。”
此自理之大体也。
(孙卿曰：“口能言之，身能行之，国宝也；口不能言，身能行之，国器也；口能言之，身不能行之，国用也；口言善，身行恶，国妖也。”)
故傅子曰：“立德之本，莫尚乎正心。”心正而后身正，身正而后左右正，左右正而后朝廷正，朝廷正而后国家正，国家正而后天下正。故天下不正，修之家；家不正，修之朝廷；朝廷不正，修之左右；左右不正，修之身；身不正，修之心。所修弥近，所济弥远。禹汤罪己，其兴也勃焉。“正心”之谓也。
(《尸子》曰：“心者，身之君也。天子以天下受令于心，心不当则天下祸；诸侯以国受令于心，心不当则国亡；匹夫以身受令于心，心不当则身为戮矣。)
