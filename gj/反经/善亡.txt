(议曰：世有行善而反亡者。)
《易》曰：“积善之家，必有余庆。”又曰：“善不积，不足以成名。”何以征其然耶？孟子曰：“仁之胜不仁也，犹水之胜火也。今之为仁者，犹以一杯水救一车薪之火也。火不熄则谓水不胜火，此又与不仁之甚者也。又，五谷种之美者，苟为不熟，不如稊稗。夫仁亦在熟之而已矣(熟，成也。)。”《尸子》曰：“食所以为肥也，一饭而问人曰：‘奚若？’则皆笑之。夫治天下，大事也。譬今人皆以一饭而问人‘奚若’者也。”
(议曰：此善少不足以成名也。恶亦如之。何以明其然耶？《书》曰：“商罪贯盈。天命诛之。余弗顺天，厥罪惟均。”由是观之，夫罪未盈，假令中有罪恶，未灭也。今人见恶即未灭，以为恶不足惧，是以亡灭者继踵于世。故曰：“恶不积，不足以灭身。”此圣人之诫。)
由是观之，故知善也者，在积而已。今人见徐偃亡国，谓仁义不足杖也；见承桑失统，谓文德不足恃也(承桑氏之君，修德废武，以灭其国也。)。是犹杯水救火、一饭问肥之说，惑亦甚矣。
