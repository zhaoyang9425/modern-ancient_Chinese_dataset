《管子》曰：“知与之为取，政之宝也。”《周书》曰：“将欲取之，必故与之。”何以征其然耶？黄石公曰：“得而勿有，立而勿取；为者则己，有者则士，焉知利之所在？”(人多务功，鲜有让者。唯天子不与下争功名耳。故曰：有者则士，焉知利之所在乎？)彼为诸侯，己为天子(天子不收功于万物，故能成其高；不竞名于众庶，故能成其大也。)，使城自保，令士自取(尽与敌城之财，令自取之。所谓使贪、使愚者也。)。王者之道也。《尸子》曰：“尧养无告，禹爱辜人，此先王之所以安危而怀远也。”圣人于大私之中也为无私。汤曰：“朕身有罪，无及万方；万方有罪，朕身受之。”汤不私其身而私万方。文王曰：“苟有仁人，何必周亲！”文王不私其亲而私万国。先王非无私也，所私者与人不同，此知大私者也。由是言之，夫唯不私，故能成其私；不利而利之，乃利之大者矣。
