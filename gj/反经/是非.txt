夫损益殊途，质文异政。或尚权以经纬，或敦道以镇俗。是故，前志垂教，今皆可以理违。何以明之？
(是曰)《大雅》云：“既明且哲，以保其身。”《易》曰：“天地之大德曰生。”
(非曰)《语》曰：“士见危致命。”又曰：“君子有杀身以成仁，无求生以害仁。”)
(是曰)管子曰：“疑今者察之古，不知来者视之往。”古语曰：“与死人同病者，不可生也；与亡国同行者，不可存也。”
(非曰)《吕氏春秋》曰：“夫人以食死者，欲禁天下之食，悖矣；有以乘舟死者，欲禁天下之船，悖矣；有以用兵丧其国者，欲偃天下之兵，悖矣。”杜恕曰：“夫奸臣贼子，自古及今，未尝不有。百岁一人，是为继踵；千里一人，是为比肩。而举以为戒，是犹一噎而禁人食也。噎者虽少，饿者必多。”
(是曰)孔子曰：“恶讦恶以为直。”
(非曰)管子曰：“恶隐恶以为仁者。”魏曹羲《至公论》曰：“夫世人所谓掩恶扬善者，君子之大义；保明同好者，朋友之至交。斯言之作，盖闾阎之臼谈。所以救爱憎之相谤，非笃正之至理，折中之公议也。世士不料其数，而系其言，故善恶不分，以覆过为宏也。朋友忽义，以雷同为美也。善恶不分，乱实由之。朋友雷同，败必从焉。谈论以当实为情，不以过难为贵；相知以等分为交，不以雷同为固。是以达者存其义，不察于文；识其心，不求于言。”
(是曰)《越绝书》曰：“衒女不贞，衒士不信。”
(非曰)《汉书》曰：“大行不细谨，大礼不让辞。”
(是曰)黄石公曰：“务广地者荒，务广德者强；有其有者安，贪人有者残。残灭之政，虽成必败。”
(非曰)司马错曰：“欲富国者，务广其地；欲强兵者，务富其人；欲王者，务博其德。三资者备，而后王业随之。”
(是曰)《传》曰：“心苟无瑕，何恤乎无家？”《语》曰：“礼义之不僭，何恤于人言？”
(非曰)《语》曰：“积毁销金，积谗磨骨，众羽溺舟，群轻折轴。”
(是曰)孔子曰：“君子不器，圣人智周万物。”
(非曰)列子曰：“天地无全功，圣人无全能，万物无全用。故天职生覆，地职载形，圣职教化。”
(是曰)孔子曰：“君子坦荡荡，小人长戚戚。”
(非曰)孔子曰：“晋重耳之有霸心也，生于曹卫；越句践之有霸心也，生于会稽。故居下而无忧者，则思不远；覆身而常逸者，则志不广。”
(是曰)韩子曰：“古之人，目短于自现，故以镜观面；智疑于自知，故以道正己。”
(非曰)老子曰：“反听之谓聪，内视之谓明，自胜之谓强。”
(是曰)唐且曰：“专诸怀锥刀而天下皆谓之勇，西施被短褐而天下称美。”
(非曰)慎子曰：“毛嫱、西施，天下之至姣也，衣之以皮倛，则见者皆走；易之以玄緆，则行者皆止。由是观之，则玄緆，色之助也。姣者辞之，则色厌矣。”
(是曰)项梁曰：“先起者制服于人，后起者受制于人。”《军志》曰：“先人有夺人之心。”
(非曰)史佚有言曰：“无始祸。”又曰：“始祸者死。”《语》曰：“不为祸始，不为福先。”
(是曰)慎子曰：“夫贤而屈于不肖者，权轻也；不肖而服于贤者，位尊也。尧为匹夫，不能使其邻家，及至南面而王，而令行禁止。由此观之，贤不足以服物，而势位足以屈贤矣。”
(非曰)贾子曰：“自古至今，与民为仇者，有迟有速耳，而民必胜之矣。故纣自谓天王也，而桀自谓天父也，已灭之后，民亦骂之也。以此观之，则位不足以为尊，而号不足以为荣矣。”
(是曰)汉景帝时，辕固与黄生争论于上前。黄生曰：“汤、武非受命，乃杀也。”固曰：“不然。夫桀纣荒乱，天下之心皆归汤武。汤武与天下之心，而诛桀纣，桀纣之人，弗为使而归汤武，汤武不得已而立，非受命为何？”
(非曰)黄生曰：“冠虽蔽，必加于首；履虽新，必贯于足。何者？上下之分也。今桀纣虽失道，然君上也；汤武虽圣，臣下也。夫君有失行，臣不正言匡过，以尊天子，反因过而诛之，代立南面，非杀而何？”
(是曰)太公曰：“明罚则人畏慑，人畏慑则变故出；明赏则人不足，人不足则怨长。故明王之理人，不知所好，不知所恶。”
(非曰)文子曰：“罚无度则戮而无威，赏无度则费而无恩。”故诸葛亮曰：“威之以法，法行则知恩；限之以爵，爵加则知荣。”
(是曰)文子曰：“人之化上，不从其言，从其行也。故人君好勇，而国家多难；人君好色，而国家昏乱。”
(非曰)秦王曰：“吾闻楚之铁剑利而倡优拙。夫铁剑利则士勇，倡优拙则思虑远。以远思虑御勇士，吾恐楚之图秦也。”
(是曰)墨子曰：“虽有贤君，不爱无功之臣；虽有慈父，不爱无益之子。”
(非曰)曹子建曰：“舍罪责功者，明君之主也；矜愚爱能者，慈父之恩也。”《三略》曰：“含气之类，皆愿得申其志，是以明君贤臣，屈己申人。”
(是曰)《传》曰：“人心不同，其犹面也。”曹子建曰：“人各有好尚。兰芷荪蕙之芳，众人所好，而海畔有逐臭之夫；咸池有六英之发，众人所乐，而墨子有非之之论。岂可同哉？”
(非曰)语曰：“以心度心，间不容针。”孔子曰：“其恕乎！己所不欲，勿施于人。”
(是曰)管子曰：“仓廪实，知礼节；衣食足，知荣辱。”
(非曰)古语曰：“贵不与骄期而骄自至，富不与侈期而侈自来。”
(是曰)《语》曰：“忠无不报。”
(非曰)《左传》曰：“乱代则谗胜直。”
(是曰)韩子曰：“凡人之大体，取舍同则相是，取舍异则相非也。”《易》曰：“同声相应，同气相求。水流湿，火就燥；云从龙，风从虎。”
(非曰)《易》曰：“二女同居，其志不同。”《语》曰：“一栖不两雄，一泉无二蛟。”又曰：“凡人情以同相妒。”故曰：“同美相妒，同贵相害，同利相忌。”
(是曰)韩子曰：“释法术而以心理，尧舜不能正一国；去规矩而以意度，奚仲不能成一轮。使中主守法术，拙匠执规矩，则万不失矣。”
(非曰)《淮南子》曰：“夫矢之所以射远贯坚者，弓弩力也；其所以中的剖微者，人心也。赏善罚暴者，政令也；其所以行者，精诚也。故弩虽强，不能独中；令虽明，不能独行。”杜恕曰：“世有乱人，而无乱法。若使法可专任，则唐、虞不须稷、契之佐，殷、周无贵伊、吕之辅矣。”
(是曰)虑不先定，不可以应卒；兵不先办，不可以应敌。《左传》曰：“豫备不虞，古之善政。”
(非曰)《左传》曰：“士𫇭谓晋候曰：‘臣闻之：无丧而戚，忧必仇焉；无戎而城，仇必保焉。”《春秋外传》曰：“周景王将铸大钱。单穆公曰：‘不可。古者天灾降戾，于是乎量资币，权轻重，以振救人。夫备预，有未至而设之(修国备也。预备不虞，安不忘危。)，有至而后救之(若救火、疗疾，量资币之属。)，是不相入也(二者先后各有宜，不相入。)。可先而不备，谓之怠(怠，缓也。)；可后而先之，谓之召灾(谓人未有患，轻而重之，离人匮财，是以召灾也。)。周固瀛国也，天未厌祸焉，而又离人以佐灾，无乃不可乎！’”
(是曰)《左传》曰：“古人有言：‘一日纵敌，数世之患也。’”
(非曰)晋楚遇于鄢。范文子不欲战，曰：“吾先君之亟战也有故。秦、狄、齐、楚皆强，不尽力，子孙将弱。今三强服矣(齐、秦、狄。)，敌，楚而已。唯圣人能内外无患。自非圣人，外宁必有内忧(骄而亢，则忧患生。)。盍释楚以为外惧乎？”
(是曰)《三略》曰：“无使仁者主财，为其多恩施而附于下。”
(非曰)陶朱公中男杀人，囚于楚。朱公欲使其少子装黄金千镒往视之。其长男固请，乃使行。楚杀其弟。朱公曰：“吾固知必杀其弟。是长与我俱，见苦为生之难，故重其财。如少弟生见我富，乘坚驱良，逐狡兔，岂知其财所从来，固轻弃之。今长者果杀其弟，事理然也，无足悲。”
(是曰)《语》曰：“禄薄者不可与入乱，赏轻者不可与入难。”慎子曰：“先王见不受禄者不臣，禄不厚者，不与入难。”
(非曰)田单将攻狄，见鲁仲子。仲子曰：“将军攻狄，弗能下也。何者？昔将军之在即墨，坐而织蒉，立而杖插，为士卒倡。此所以破燕。今将军东有液邑之奉，西有蒉上之娱，黄金横带，而驰乎淄渑之间，有生之乐，无死之心。所以不胜也。”后果然。
(是曰)《语》曰：“贫贱之交不可忘，糟糠之妻不下堂。”
(非曰)《语》曰：“交接广而信衰于友，爵禄厚而忠衰于君。”
(是曰)《春秋后语》曰：“楚春申君使孙子为宰。客有说申君曰：‘汤以亳，武王以鄗，皆不过百里，以有天下。今孙子贤人也，而君藉之百里之势，臣窃为君危之。’春申君曰：‘善。’于是使人谢孙子。孙子去之赵，赵以为上卿。”
(非曰)客又说春申君曰：“昔伊尹去夏入殷，殷王而夏亡；管仲去鲁入齐，鲁弱而齐强。夫贤者之所在，其君未尝不尊，其国未尝不荣也。今孙子贤人也，君何为辞之？”春申君又曰：“善。”复使人请孙子。
(是曰)韩宣王谓摎留曰：“吾两欲用公仲、公叔，其可乎？”对曰：“不可。晋用六卿而国分，简公用田成、阚止而简公弑，魏两用犀首、张仪而西河之外亡。今王两用之，其多力者，内树其党；其力寡者，又藉于外权。群臣或内树其党，以擅主命；或外为势交，以裂其地，则王之国危矣。”又曰：公孙衍为魏将，与其相田需不善。季文子为衍说魏王曰：“不独不见夫服牛骖骥乎？不可百步。今王以衍为可使将，固用之也，而听相之计，是服牛骖骥之道。牛马俱死而不成其功，则王之国伤矣。愿王察之。”
(非曰)傅子曰：“天地至神，不能同道而生万物；圣人至明，不能一检而治百姓。故以异致同者，天地之道也；因物制宜者，圣人之治也。既得其道，虽有相害之物，不伤乎治体矣。水火之性，相灭也，善用之者，陈鼎釜乎其间，衅之煮之，而能两尽其用，不相害也。天下之物，为水火者多矣。何忧乎相害？何患乎不尽其用也？”《易》曰：“天地睽，而其事同也；男女睽，而其志通也；万物睽，而其事类也。”
(是曰)陈登为吕布说曹公曰：“养吕布，譬如养虎，常须饱其肉，不饱则噬人。”
(非曰)曹公曰：“不似卿言。譬如养鹰，饥则为人用，饱则扬去。”
(是曰)刘备来奔曹公，曹公以之为豫州牧。或谓曹公曰：“备有雄志，今不早图，后必为患。”曹公以问郭嘉。嘉曰：“有是。然公提剑起义兵，为百姓除暴，推诚仗信，以召俊杰，犹惧其未来也。今备有英雄之名，以穷归己而害之，以害贤为名，则智士将自疑，回心择主，公谁与定天下者？夫除一人之患，以沮四海之望，安危之机，不可不察。”曹公曰：“善！”
(非曰)傅子称：郭嘉言于太祖曰：“备有雄志而甚得众心，关侯、张飞皆万人之敌也，为之死用。以嘉观之，其谋未可测也。古人有言曰：‘一日纵敌，数世之患。’宜早为之所。”曹公方招怀英雄，以明大信，未得从嘉谋。
(是曰)《家语》曰：子路问孔子曰：“请释古之道，而行由之意，可乎？”子曰：“不可也。昔东夷慕诸夏之礼，有女而寡，为内私婚，终身不嫁。不嫁则不嫁矣，然非贞节之义矣。仓吾娆(音奴鸟反。)取妻而美，让与其兄。让则让矣，然非礼让之让也。今子欲舍古之道而行子之意，庸知子意以非为是乎？”《语》曰：“变古乱常，不死则亡。”《书》云：“事弗师古，以克永代，匪说攸闻。”
(非曰)赵武露王欲胡服，公子成不悦。灵王曰：“夫服者所以便用，礼者所以便事。圣人观乡而顺宜，因事而制礼，所以利其人而厚其国。夫剪发文身，错臂左衽，殴越之人也；黑齿雕题，鳀冠秫缝，犬戎之国也。故礼服莫同，而其便一也。乡异而用变，事异而礼易。是以圣人谋可以利其国，不一其用；谋可以便其礼，不法其故。儒者一师而俗异，中国同礼而离教，况于山谷之便乎？故去就之变，智者不能一；远迩之服，贤圣莫能同。穷乡多异俗，曲学多殊辩。今叔父之言，俗也。吾之所言，以制俗也。叔父恶变服之名，以忘效事之实，非寡人之所望也！”公子成遂胡服。
(是曰)移风易俗，莫善于乐。
(非曰)孟子曰：“天道因则大，化则细。因也者，因人之情也。”
(是曰)李寻曰：“夫以喜怒赏诛，而不顾时禁，虽有尧舜之心，犹不能致和平。善言古者，必有效于今；善言天者，必有征于人。设上农夫欲令冬田，虽肉袒深耕，汗出种之，犹不生者，非人心不至，天时不得也。”《易》曰：“时止则止，时行则行，动静不失于时，其道光明。”《书》曰：“敬授人时，故古之王者，尊天地，重阴阳，敬四时月令，顺之以善政，则和气可立致，犹枹鼓之相应也。”
(非曰)太公谓武王曰：“天无益于兵胜，而众将所拘者九，曰：法令不行而任侵诛，无德厚而用日月之数，不顺敌之强弱而幸于天，无智虑而候氛气，少勇力而望天福，不知地形而归过于时，敌人怯弱不敢击而信龟策，士卒不勇而法鬼神，设伏不巧而任背向之道。凡天地鬼神，视之不见，听之不闻，不可以决胜败。故明将不法。”司马迁曰：“阴阳之家，使人拘而多忌。”范晔曰：“阴阳之道，其弊也巫。”
(是曰)翼奉曰：“治道之要，在知下之邪正。人诚向正，虽愚为用，若其怀邪，智益为害。”
(非曰)夫人主莫不爱己也。莫知爱己者，不足爱也。故桓子曰：“捕猛兽者，不令美人举手；钓巨鱼者，不使稚子轻预。非不亲也，力不堪也。奈何万乘之主，而不择人哉？故曰：夫犬之为猛，有非则鸣吠，而不遑于夙夜。此自效之至也。昔宋人有沽酒者，酒酸而不售，何也？以有猛犬之故。夫犬知爱其主，而不能为其主虑酒酸之患者，智不足也。”
(是曰)《语》曰：“巧诈不如拙诚。”
(非曰)晋惠帝为太子，和峤谏武帝曰：“季世多伪，而太子尚信，非四海之主，忧不了陛下家事。”武帝不从，后惠帝果败。
(是曰)《左传》曰：“孔子叹子产曰：‘言以足志，文以足言，不言谁知其志？言之无文，行而不远。晋为伯，郑入陈，非文辞而不为功。慎辞也哉！’”《论语》曰：“诵诗三百，授之以政，不达；使于四方，不能专对，虽多，亦奚以为？”
(非曰)汉文帝登虎圈，美啬夫口辩，拜为上林令。张释之前曰：“陛下以绛侯周勃，何如人也？”上曰：“长者。”又问曰：“东阳侯张相如，何如人也？”上复曰：“长者。”释之曰：“此两人言事，曾不能出口，岂效此啬夫喋喋利口捷给哉？且秦以任刀笔之吏，争以亟疾苛察相高。然其弊，徒文具耳！亡恻隐之实，以故不闻其过，陵迟至于二世，天下土崩。今陛下以啬夫口辩而超迁之，臣恐天下随风而靡，争口辩，无其实。且下之化上，疾于影响；举错之间，不可不审。”帝乃止。
(是曰)太史公曰：“《春秋》推见至隐，《易》本隐以之显；《大雅》言王公大人，而德逮黎庶，《小雅》讥己之得失，其流及上。所言虽殊，其合德一也。相如虽虚辞滥说，然其要归，引之节俭，此与诗之讽谏何异？”
(非曰)扬雄以为赋者，将以讽也，必推类而言，极丽靡之辞，闳侈钜衍，竞于使人不能加也。既乃归之于正，然览已过矣。往时武帝好神仙，相如上《大人赋》以讽帝。帝反缥缥有凌云之志。由是言之，赋劝而不止，明矣。又颇类俳优，非法度所存。贤人君子，诗赋之正也。
(是曰)《淮南子》曰：“东海之鱼名鲽(音士盍反。与床榻字同。)，比目而行；北方有兽，名曰娄，更食更候；南方有鸟，名曰鹣(音兼)，比翼而飞。夫鸟兽鱼鲽，犹知假力，而况万乘之主乎？独不知假天下之英雄俊士，与之为伍，岂不痛哉？”
(非曰)狐卷子曰：“父贤不过尧而丹朱放，兄贤不过周公而管蔡诛，臣贤不过汤武而桀纣伐。况君之欲治，亦须从身始，人何可恃乎？”
(是曰)孔子曰：“不患无位，患己不立。”
(非曰)孔子厄于陈蔡，子路愠，见曰：“昔闻诸夫子，积善者，天报以福。今夫子积义怀仁久矣，奚居之穷也？”子曰：“由，未之识也。吾语汝。汝以仁者为必信耶？则伯夷、叔齐为不饿首阳；汝以智者为必用耶？则王子比干不见剖心；汝以忠者为必报耶？则关龙逢不见刑；汝以谏者为必听耶？则伍子胥不见杀。夫遇不遇者，时也；贤不肖者，才也。君子博学深谋而不遇时者，众矣！何独丘哉？”
(是曰)神农形悴，唐尧瘦臞，舜黎黑，禹胼胝，伊尹负鼎而干汤，吕望鼓刀而入周，墨翟无黔突，孔子无暖席。非以贪禄位，将欲起天下之利，除万人之害。
(非曰)李斯以书对秦二世云：“申子曰：‘有天下者而不恣睢，命之曰以天下桎。’若尧舜然，故谓之‘桎’也。夫以人徇己，则己贵而人贱；以己徇人，则己贱而人贵。故徇人者贱，而所徇者贵，自古及今，未有不然。夫尧禹以身徇天下，谓之‘桎’者，不亦宜乎？”
(是曰)《论语》曰：“举逸民，天下之人归心焉。”魏文侯受艺于子夏，敬段干木，过其庐，未尝不式。于是秦欲伐魏，或曰：“魏君贤，国人称仁，上下和洽，未可图也。”秦王乃止。由此得誉于诸侯。
(非曰)韩子曰：“夫马似鹿，此马值千金。今有千金之马，而无一金之鹿者，何也？马为人用，而鹿不为人用。今处士不为人用，鹿类也。所以太公至齐而斩华士，孔子为司寇而诛少正卯。”
赵主父使李疵视中山可攻否，还报曰：“可攻也。其君好见岩穴之士、布衣之人。”主父曰：“如子之言，是贤君也，安可攻？”李疵曰：“不然。夫上尊岩穴之士，则战士怠；上尊学者，则农夫惰。农夫惰则国贫，战士怠则兵弱。兵弱于外，国贫于内，不亡何待？”主父曰：“善。”遂灭中山。
(是曰)《汉书》曰：陈平云：“吾多阴谋，道家所禁，吾世即废亡，已矣，终不能复起，以吾多阴祸也。”其后玄孙坐酎金失候。
(非曰)后汉范晔论耿弇曰：“三代为将，道家所忌。而耿氏累叶以功名自终。将其用兵，欲以杀止杀乎！何其独能崇也？”
(是曰)《易》曰：“崇高莫大于富贵。”又曰：“圣人之大宝曰位。”
(非曰)孙子为书谢春申君曰：“鄙谚曰：‘厉人怜王。’此不恭之言也。虽然，古无虚谚，不可不审察也。此为劫杀死亡之主言也。夫人主年少而矜材，无法术以知奸，则大臣主断图私，以禁诛于己也。故杀贤长而立幼弱，废正嫡而立不义，《春秋》戒之，曰：‘楚王子圉聘于郑，未出境，闻王病，反问病，遂以冠缨绞王杀之，因自立也。齐崔杼之妻美，庄公通之，崔杼率其党而攻庄公，庄公走出，逾于外墙，射中其股，遂杀之，而立其弟。近代李兑用赵，饿主父于沙丘，百日而杀之；淖齿用齐，擢闵王之筋，悬于庙梁，宿昔而死。’夫厉虽肿胞之疾，上比前代，未至绞缨、射股也；下比近代，未至擢筋、饿死也。夫劫杀死亡之主，心之忧劳，形之困苦，必甚于厉矣。由此观之，厉虽怜王，可也。”
(是曰)《易》曰：“备物致用，立成器以为天下利者，莫大于圣人。”
(非曰)庄子曰：“圣人不死，大盗不止。虽重圣人而治天下，则是重利盗跖也。为之斗斛以量之，则并与斗斛而窃之；为之权衡以称之，则并与权衡而窃之；为之符玺以信之，则并与符玺而窃之；为之仁义以教之，则并与仁义以窃之。何以知其然耶？彼窃钩者诛，窃国者为诸侯。诸侯之门，而仁义存焉，则是非窃仁义圣智耶？故逐于大道，揭诸侯，窃仁义，并斗斛、权衡、符玺之利，虽有轩冕之赏弗能劝，斧钺之威弗能禁，此重利盗跖。而使不可禁者，是乃圣人之过也。故曰：‘国之利器，不可以示人。’彼圣人者，天下之利器也，非所以明天下也。”
(是曰)《论语》曰：“君子固穷，小人穷，斯滥矣。”
(非曰)《易》曰：“穷则变，通则久。是以自天佑之，吉无不利。”太史公曰：“鄙人有言：‘何知仁义？以飨其利者为有德。’故伯夷丑周，饿死首阳山，而文武不以其故眨王；跖跷暴戾，其徒诵义无穷。由此观之，‘窃钩者诛，窃国者为诸侯。诸侯之门，仁义存焉。’非虚言也。今拘学成，抱咫尺之义，久孤于代，岂若卑论侪俗，与代沉浮而取荣名哉？”
(是曰)东平王苍曰：“为善最乐。”
(非曰)《语》曰：“时不与善，己独由之。”故曰：非妖则妄。
(是曰)庞统好人伦，勤于长养，每所称述，多过于才，时人怪而问之。统曰：“当今天下大乱，正道凌迟，善人少而恶人多，方欲兴风俗，长道业，不美其谈，则声名不足慕也。不足慕企，而为善少矣。今拔十失五，犹得其半，而可以崇迈代教，使有志者自励，不亦可乎？”
(非曰)《人物志》曰：“君子知自损之为益，故功一而美二；小人不知自益之为损，故伐一而并失。由此观之，则不伐者，伐之也；不争者，争之也；让敌者，胜之也。是故，郄至上人，而抑下滋甚；王叔好争，而终于出奔；蔺相如以回车取胜于廉颇，寇恂以不斗取贤于贾复。物势之反，乃君子所谓道也。”
(是曰)《孝经》曰：“居家理，治可移于官。”
(非曰)郦生落魄，无以为衣食业。陈蕃云：“大丈夫当扫天下，谁能扫一室？”
(是曰)公孙弘曰：“力行近乎仁，好问近乎智，知耻近乎勇。知此三者，知所自理，知所以自理，然后知所以理人。天下未有不能自理而能理人者也。此百代不易之道。”
(非曰)《淮南子》曰：“夫审于毫厘之计者，必遗天下之数；不失小物之选者，惑于大事之举。今人才有欲平九州、存危国，而乃责之以闺合之礼，修乡曲之俗，是犹以斧剪毛，以刀伐木，皆失其宜矣。”
(是曰)商鞅谓赵良曰：“子之观我理秦，孰与五羖大夫贤乎？”赵良曰：“夫五羖大夫，荆之鄙人也。闻缪公之贤，而愿望见，行而无资，自鬻于秦客，被褐饭牛。缪公知之，举之牛口之下，而加之百姓之上，秦国莫敢望焉。今君之见秦也，因嬖人景监以为主，非所以为名也。”
(非曰)《史记》曰：“蔺相如因宦者缪贤见赵王。”又曰：“邹衍作《谈天论》，其语宏大不经，然王公大人尊礼之。适梁，梁惠王郊迎，执宾主之礼；如燕，昭王拥篲先驱。岂与仲尼菜色陈、蔡，孟轲困于齐、梁同乎哉？”
卫灵公问阵于孔子，孔子不答；梁惠王谋攻赵，孟轲称太王去邠。持方柄欲纳圆凿，其能入乎？或曰：伊尹负鼎而辅汤以王；百里奚饭牛，缪公用霸。作先合，然后引之大道。邹衍其言虽不轨，亦将有牛鼎之意乎？
(是曰)陈仲举体气高烈，有王臣之节；李元礼忠平正直，有社稷之能。陈留蔡伯喈以仲举强于犯上，元礼长于接下。犯上为难，接下为易，宜先仲举而后元礼。
(非曰)姚信云：“夫皋陶戒舜，犯上之征也；舜理百揆，接下之效也。故陈平谓王陵言：‘面折庭诤，我不如公；至安刘氏，公不如我。’若犯上为优，是王陵当高于良、平，朱云当胜于吴、邓乎？”
(是曰)《史记》曰：“韩子称：‘儒者以文乱法，而侠士以武犯禁。’二者皆讥，而学士多称于世。至如以术取宰相、卿大夫，辅翼其世主，固无可言者。及若季次、原宪(季次，孔子弟子，未尝仕，孔子称之。)读书怀独行，议不苟合当世，当世亦笑之。今游侠，其行虽不轨于正义，然其言必信，其行必果，已诺必诚，不爱其躯，赴士之厄困，羞伐其德，盖亦有足多者。且缓急，人之所时有也。虞舜窘于井廪，伊尹负于鼎俎，傅说匿于傅岩，吕尚困于棘津，夷吾桎梏，百里奚饭牛，仲尼厄匡，菜色陈、蔡，此皆学士所谓有道仁人也，犹遭此灾，况以中材而涉近代之末流乎？其遇害何可胜道哉！而布衣之徒，设取予然诺，千里诵义。故士穷窘而得委命，此岂非人之所谓贤豪者耶？诚使乡曲之侠，与季次、原宪，比权量力，效功于当代，不同日而论矣。曷足小哉！”
(非曰)《汉书》曰：“天子建国，诸侯立家，自卿大夫以至庶人，各有等差。是以人服事其上，而下无觊觎。孔子曰：‘天子有道，政不在大夫。’百官有司，奉法承令，以修所职，越职有诛，侵官有罚。然故上下相顺，而庶事理焉。周室既微，礼乐征伐，出自诸侯。桓、文之后，大夫世权，陪臣执命。陵夷至于战国，合纵连横，力政争强。由是列国公子，魏有信陵，赵有平原，齐有孟尝，楚有春申，皆藉王公之势，竞为游侠，鸡鸣狗盗，无不宾礼。而赵相虞卿，弃国捐君，以固穷交魏、齐之厄；信陵无忌，窃符矫命，杀将专师，以赴平原之急，皆以取重诸侯，彰名天下。扼腕而游谈者，以四豪为称首。于是背公死党之议成，守职奉上之义废矣。及至汉兴，禁网疏阔，未之匡改也。魏其、武安之属，竞逐于京师；郭解、剧孟之徒，驰鹜于闾阎，权行州域，力折公侯。众庶荣其名迹，觊而慕之，虽陷刑辟，自与杀身成名，若季、路、仇、牧，死而不悔也。曾子曰：‘上失其道，民散久矣。’非明王在上，示之好恶，齐之以礼法，人曷由知禁而反正乎？古之正法：五伯，三王之罪人也；而六国，五伯之罪人也；夫四豪者，六国之罪人也。况于郭解之伦，以匹夫之细微，窃杀生之权，其罪也，不容于诛矣！”
(是曰)《尸子》曰：“人臣者，以进贤为功；人主者，以用贤为功也。”《史记》曰：“鲍叔举管仲，天下不多管仲之贤，而多鲍叔之能知人也。”
(非曰)苏建常责大将军青曰：“至尊重而天下之贤士大夫无称焉。愿观古今名将所招选择贤者。”大将军谢曰：“自魏其、武安之厚宾客，天子尝切齿。彼亲附士大夫，招贤黜不肖者，人主之柄也；人臣奉法遵职而已，何与招士？”其为将如此。
(议曰：此一是一非，皆经史自相违者。)
班固云：“昔王道既微，诸侯力政，时君世主，好恶殊方，是以诸家之术，蜂起并作，各引一端，崇其所善，以此驰说，取合诸侯。其言虽殊，譬犹火水相灭，亦能相生也。仁之与义，敬之与和，事虽相反，而皆相成也。”
《易》曰：“天下同归而殊途，一致而百虑。”此之谓也。
