臣闻周有天下，其理三百余年。成康之隆也，刑措四十余年而不用；及其衰也，亦三百余年。(太公说文王曰：“虽屈于一人之下，则申于万人之上，唯贤人而后能为之。”于是文王所就而见者六人，求而见者十人，所呼而友者千人，友之友谓之朋，朋之朋之党，党之党谓之群，以此友天下贤人者，二人而归之，故曰：“三分天下有其二，以服事殷。”此之谓也。)故五伯(音霸)更起。伯者常佐天子，兴利除害，诛暴禁邪，匡正海内，以尊天子。五伯既没，贤圣莫续，天子孤弱，号令不行，诸侯恣行，强凌弱，众暴寡。
(吴王问伍胥曰：“伐楚如何？”对曰：“楚执政众而乖，莫适任患。若为三师以肄之，一师至，彼必皆出，彼出即归，彼归即出，楚必道弊，亟肄以疲之，多方以误之。既疲，而后以三军继之，必大克。”阖闾从之。楚于是乎始病。越王勾践问于大夫种曰：“伐吴何如？”对曰：“伐吴有七术，其略云：尊天事鬼，以举其邪；遗之好美，以荧其志；遗之巧工，使起宫室，以尽其财；遗之谀臣，使之易伐；强其谏臣，使之自杀；坚甲利兵，以承其弊。”越王于是饰美女西施，献之吴王。吴王悦之。子胥谏，不受。吴王诛子胥。越又为荣楣，镂以黄金，献之吴王。吴王受之，而起姑苏之台，五年乃能成，百姓道死。越又蒸粟种遗吴王，吴王付人种之，不生，吴大饥。齐桓公欲弱楚，乃铸钱，市生鹿于楚。楚闻之，喜，废耕而畜鹿，桓公藏粟五倍。楚足钱而乏粟。桓公乃闭关，楚降者十四五。及柯之盟，桓公欲倍曹沫之约，管仲因而信之，诸侯由是归齐。故其称曰：“知与之为取，政之宝也。郑桓公欲袭郐，先问郐之豪杰、良臣、辨士，书其名姓，择郐之良田贻之，为官爵之名而书之，因为疆埸廓门之外而埋之，衅以鸡猳之血。郐君以为内难也，尽杀之。桓公因袭郐。此皆诸侯恣行，天子之令不行也。)
田常篡齐，六卿分晋，并为战国。此人之始苦也。(齐侯与晏子坐于露寝，公叹曰：“美哉兹室！其谁有此乎！”晏子曰：“如君之言，其陈氏乎？陈氏虽无大德，而有施于人，豆区釜钟之数，其取之公也薄，其施之人也厚。公厚敛焉，陈氏厚施焉，人归之矣。《诗》云：‘虽无德与汝，式歌且舞。’陈氏之施，人歌舞之矣。后世若少惰，陈氏而不亡，则国其国也已。”后果篡齐。智伯从韩魏之君伐赵，韩魏阴谋叛。智果曰：“二王殆将有变，不如杀之；不杀，则遂亲之。”智伯曰：“亲之奈何？”智果曰：“魏宣子之谋臣赵葭，韩康子之谋臣段规，是臣能移其君之计。君与二君约破赵，则封二子万家之县各一。如是，则二主之心可以无变。”智伯不从。韩魏果反，杀智伯。)于是强国务功，弱国务守，合纵连横，驰车毂击，介胄生虮虱，人无所告诉。
及至秦蚕食天下，并吞战国，一海内之政，坏诸侯之城，法严政峻，谄谀者众。使蒙恬将兵北攻胡，尉佗将卒以戍粤，宿兵无用之地，人不聊生。始皇崩，天下大叛，陈胜、吴广举于陈(陈涉、吴广戍渔阳，屯大泽。会天雨，道不通，度已失期，失期当斩。二人乃谋曰：“今已失期，当斩。今举大计亦死，等死，为国可乎？”乃先以鬼神威众，因斩尉。召令徒属曰：“公等遇雨，皆已失期，失期当斩。藉第令毋斩而戍，死者固十六七耳。壮士不死则已，死则举大名。侯王将相，宁有种乎？”徒属皆曰：“敬受命。”遂分将徇地，自立为陈王。)，武臣张耳举于赵(武臣略定赵地，号武信君。蒯通说范阳令徐公曰：“范阳百姓，蒯通也。窃悯公之将死，故吊。虽然，贺公得通而生也。”徐公再拜曰：“何以吊之？”通曰：“足下为令十年矣，杀人之父，孤人之子，断人之足，黥人之首，甚众。然而慈父孝子所以不敢倳刃公之腹中者，畏秦法也。今天下大乱，秦政不施，然而慈父孝子将争接刃公之腹，以复其怨，而成其名，此通之所以吊也。”曰：“何以贺得子而生也？”通曰：“赵武信君不知通不肖，使人候通，问其死生，通见武信君而说之曰：‘必将战胜而后略地，攻得而后取天下城，臣窃以为殆矣。用臣之计，无战而略地，不攻而下城，传檄而千里可定，可乎！’彼将曰：‘何谓也？’臣因说曰：‘范阳令宜整顿其士卒，以守战者也。怯而畏死，贪而好富贵，故欲以其城先下君，先下君而不利，则边地之城皆将相告曰：范阳令先降而身死。必将婴城固守，皆若金城汤池，不可攻矣。为君计者，莫如以黄屋朱轮迎范阳令，使驰骛于燕赵之郊，则边城皆将相告曰：范阳令先下而身富贵矣。必相率而降，犹如阪上走丸也。’此臣之所谓传檄而千里定者也。”徐公再拜，具车马遣通。通遂以此说武臣。武臣以车百乘、骑二百、侯印，迎徐公。燕赵闻之，降者三十余城，如蒯通策也。)，项梁举吴(梁令项羽杀假守通，便举兵起吴。吴，今苏州也。)，田儋举齐(儋从少年，缚奴欲杀之，以见狄令，因杀令举兵也。)，景驹举郢，周市举魏，韩广举燕。穷山通谷，豪杰并起，而亡秦族矣。
汉高祖名邦，字季，姓刘氏，沛国丰邑人，为泗上之亭长。秦二世元年，陈胜等起，胜自立为楚王。(张耳、陈余谏曰：“将军出万死之计，为天下除害，今始至陈，而自立为王，是示天下之私也。不如立六国后，自为树党，进师而西，则野无交兵、城无守墙。诛暴秦，据咸阳，以令诸侯，天下可图也。”胜不听。)沛人杀其令，立高祖为沛公。时项梁止薛，沛公往从之，共立义帝。(范增说项梁曰：“秦灭六国，楚最无罪。自怀王入秦不反，楚人怜之。故语曰：‘楚虽三户，亡秦必楚。’今陈胜首事，不立楚后而自立，其势不长。今君起江东，楚锋起之将，皆争附君者，以君代代楚将，为能复立楚后也。”梁因求怀王孙心立也。)约曰：先入咸阳者王之。
秦将章邯，大败项梁于定陶。梁死，章邯以为楚不足忧，乃北伐赵。楚使项羽等救赵，遣沛公别将西入关。沛公遂攻宛，降之。(沛公攻宛，南阳太守吕齮保城不下。沛公欲遂西，张良曰：“强秦在前，宛兵在后，此危道也。”乃围宛。宛急，齮欲自杀，其舍人陈恢逾城见沛公，曰：“宛吏人惧死坚守，足下尽日攻之，死殒者必众，引兵而去，宛必随之。足下前失咸阳之约，后有强宛之患。不如约降，封其守，引其甲卒而西，诸城未下者，必开门而待足下。”沛公曰：“善。”封吕齮为殷侯。)攻武关，大破秦军。(赵高杀二世，立子婴，遣兵拒关。张良曰：“秦兵尚强，未可轻也。愿益张旗帜诸山上，为疑兵。令郦食其持重宝啖秦将。”秦将果欲连和俱西。沛公欲听之。良曰：“此独其将欲叛，恐士卒不从。士卒不从，必危。不如因其懈而击之。乃击秦军，破之。)入咸阳，与秦人约法三章。(秦人献牛、酒。沛公让不受。于是人知德矣。)遣兵拒关，欲王关中。是时，项羽破秦军于河北，率诸侯兵四十万至鸿门，欲击沛公，沛公因项伯自解于羽。
羽遂杀子婴而东都彭城。立沛公为汉王，王巴、汉。(汉王不肯就国，欲攻楚。萧何曰：“王虽王汉之恶，不犹愈于死乎？且《诗》曰：‘天汉’，其称甚美。夫能屈于一人之下，而申于万人之上，汤武是也。愿大王王汉中，抚其士人，以致贤人，收用巴蜀，还定三秦，天下可图。”)于是用韩信策，乃东伐，还定三秦。(汉王之国也。韩信亡楚，从入蜀，无所知名。数与萧何语，何奇之，荐为大将军。信拜礼毕，王曰：“丞相数言将军，将军何以教寡人计策？”信谢，因问王曰：“今东向争权天下者，岂非项王耶？”曰：“然。”信曰：“大王自料勇悍仁强孰与项王比？”汉王默然良久，曰：“不如也。”信再拜贺曰：“虽信亦以为大王不如也。然臣尝事之，请言项王之为人也。项王喑哑叱咤，千人皆废，然不能任属贤将，此特匹夫之勇也。项王见人恭敬慈爱，言语呕呴，人有疾病，涕泣分食饮。至使人有功当封爵者，销印剜列币，忍不能与，此所谓妇人之仁也。项王虽霸中国而臣诸侯，不居关中而都彭城，有背义帝之约，而以亲爱王诸侯，不平。诸侯之见项王迁逐义帝置江南，亦皆归逐其主而自王善地。项王所过，无不残灭者，天下多怨，百姓不亲附，特劫于威强服耳。名虽为霸，实失天下心。故曰：其强易弱。
今大王诚能反其道，任天下武勇，何所不诛！以天下城邑封功臣，何所不服！以义兵从思东归之士，何所不散！且三秦王为秦将，将秦子弟数岁矣，杀亡不可胜计，又欺其众降诸侯，至新安，项王诈坑秦降卒二十余万，唯独邯、欣、翳得脱，秦人父兄怨此三人，痛入骨髓。今楚强以威而王此三人，秦人莫爱也。大王之入武关，秋毫无所害，除秦苛法，与民约法三章耳。秦民无不欲得大王王秦者。于诸侯之约，大王当王关中，关中人户咸知之。大王失职入汉中，秦人无不恨者。今大王举而东，三秦可传檄而定也。”于是汉王大喜，遂听信计。初，汉王之国也。张良送至褒中，说汉王曰：“王何不烧绝所过栈道，示天下无还心，以固项王意。”汉王乃使张良还，因烧之。楚以此无忧汉王之心也。)田荣怨项王之不己立，杀田市，自立为齐王。羽北击灭齐，(项羽以吴令郑昌为韩王拒汉。张良遗项羽书曰：“汉王失职之蜀，欲得王关中，如约即止，不敢反。”又以齐反书遗羽曰：“齐欲灭楚。”羽以故不西行，而北击齐。)而使九江王杀义帝于郴。汉王为之缟素发丧，临三日，以告诸侯。(董公说汉王曰：“臣闻：顺德者昌，失德者亡；兵出无名，事故不成。故曰：明其为贼，敌乃可服。项王为无道，放杀其主，天下之贼也。夫仁不以勇，义不以力，三军之众为之素服，以告诸侯，为之东伐，四海之内，莫不仰德。此三王之举也。”汉王曰：“善。”)
汉王因项羽之击齐，率诸侯之师五十六万，东袭楚，破彭城。羽闻之，留其将击齐，自以精兵三万归击汉。汉王与羽大战彭城下。汉王不利，出梁地，至虞，谓左右曰：“孰能为使淮南王黥布，令发兵背楚，留项王于齐数月，我之取天下，可以万全。”随何乃使淮南，说布背楚。
(随何说淮南王曰：“汉王使臣敬进书与大王御者，窃怪大王与楚何亲也？”淮南王曰：“寡人北面而臣事之。”随何曰：“大王与项王俱列为诸侯，北面而臣事之，必以楚为强，可以托国也。项王伐齐，身自负版筑，以为士卒先。大王宜悉发淮南之众，身自将之，为楚军前锋。今乃发四千人以助楚，北面而臣事人者，固若是乎？夫汉王战于彭城，项王未出齐也，大王宜扫淮南之兵渡淮，日夜会战彭城下。大王抚万人之众，无渡淮者，垂拱而观孰胜？夫托国于人者，固若是乎？大王提空名以向楚，而欲厚自托，臣窃为大王不取也。然大王不背楚者，以汉为弱也。夫楚兵虽强，天下负之以不义之名，以其背约而杀义帝也。然而楚王恃战胜自强，汉王收诸侯，还守荥阳，下蜀汉之粟，深沟高垒，分卒守徼乘塞。楚人还兵，间以梁地，深入敌国八九百里，欲战则不得，攻城则力不能，老弱转粮千里之外；楚兵至荥阳、成皋，汉坚守而不动，进则不得攻，退则不得解。故曰：楚不足恃也。使楚胜，则诸侯自危惧而相救。夫楚之强，适足以致天下之兵耳。故楚不如汉，其势易见也。今大王不与万全之汉，而自托于危亡之楚，臣窃为大王惑之。臣非以淮南之兵足以亡楚也。大王发兵而背楚，项王必留齐数月，汉之取天下，可以万全。臣请与大王提剑而归汉，汉王必裂地而分大王，又况淮南？必大王有也。故使臣进愚计，愿大王留意也。”淮南王曰：“请奉命。”阴许叛楚与汉，未敢泄。楚使者在淮南，方急责英布发兵，舍传舍，随何直入，坐楚使者上坐，曰：“九江王已归汉，楚何以得令发兵？”布愕然。楚使者起。何因说布曰：“事已构矣。独杀楚使者，无使归，而疾走汉并力。”乃如汉使者教。于是杀楚使者，因起兵攻楚也。)
汉王如荥阳，使韩信击魏王豹，虏之。(汉王问郦生曰：“魏王大将谁也？”曰：“[木百]直。”王曰：“此其口尚乳臭，不能当韩信骑将冯敬。”王曰：“不能当灌婴部将项他。”王曰：“不能当曹参。在，吾无患矣。”王乃以信为左丞相击魏。信进兵，为陈船欲渡临晋，魏聚兵距之。信乃伏兵从夏阳以木罂度军，袭安邑，虏魏王豹，便进兵伐赵也。)
汉遂于楚相距于荥阳，楚围汉王，用陈平计，间得出。(汉王急问陈平：“策安出？”陈平曰：“彼项王骨鲠之臣亚父、钟离末之属，不过数人。大王能出捐数万金，行反间，间其君臣，以疑其心，项王为人，意忌信谗，必内相诛。汉因举攻之，破楚必矣。”汉王乃以四万斤金与平，恣其所为，不问出入。平既多以金纵反间于楚军，宣言诸将钟离末等为项王将功多矣，然终不能裂地而封：“欲与汉为一，以灭项氏，分王其地。”项王果疑。使使至汉。汉为太牢之具，举进见楚使，即佯惊曰：“吾以为亚父使，乃项王使也。”复持去，以恶具进楚使。使归，具报项王。项王大疑亚父。亚父欲争击汉王，项王不信亚父。亚父闻项王疑，乃曰：“天下事大定矣！君王自为之。愿赐骸骨。”项王从之。)入关收兵，欲复东。辕生说汉王：“出军宛、叶，引项王南渡，使韩信等得集河北。”羽军引兵南渡，如其策。
(辕生说曰：“汉与楚相拒于荥阳、成皋数月，汉尝困。愿王出武关，项王必引兵南走，王深壁，令荥阳、成皋间且得休息。使韩信等集于河北赵地，君王乃复走荥阳。如此，则楚备者多，力分，汉得休息，复与之战，破楚必矣。”汉王从此计，出军宛、叶间。项王闻汉王在宛，果引兵南渡，如辕生之策。)
韩信与张耳，以兵数万，东下井陉击赵，破之。乃报汉，因请立张耳为赵王，以镇抚其国。汉王从之。(初，赵王与成安君陈余闻汉且袭之，聚兵井陉口。广武君李左车说曰：“闻汉将韩信涉西河，虏魏王，擒夏说，新喋血阏与。今乃辅以张耳，议欲下赵，此乘胜而去国远斗，其锋不可挡。臣闻：千里馈粮，士有饥色；樵苏后爨，师不宿饱。今井陉之道，车不得方轨，骑不得成列，行数百里，其势粮食必在后。愿足下假臣奇兵三万人，从间道出，绝其辎重。足下深沟高垒，坚营勿与战，使前不得斗，退不得还。吾奇兵绝其后，野无所掠卤。不至十日，而两将之首，可致于戏下。愿足下留意臣之计。否，必为二子所擒。”成安君不听广武君。广武君策不用。信闻知之，大喜，乃进军击赵，破之。
赵之破也，韩信令军中无杀广武君，有能生得者，购千金。于是有缚广武君而致戏下者。信乃解其缚，师事之。问曰：“仆欲北攻燕，东伐齐，何若而有功？”广武君辞谢曰：“臣闻：败军之将，不可与言勇；亡国之大夫，不可与图存。今臣败亡之虏，何足以权大事乎！”信曰：“仆闻：百里奚居虞而虞亡，在秦而秦霸。非愚于虞而智于秦，用听与不用听也。试令成安君听足下计，若信者亦为擒矣。仆委心归计，愿足下勿辞。”广武君曰：“臣闻：智者千虑，必有一失；愚者千虑，必有一得。故曰：‘狂夫之言，圣人择焉。’顾恐臣计未必足用，愿效愚忠。夫成安君有百战百胜之计，一旦而失之，军破鄗下，身死泜上。今将军涉西河，虏魏王，擒夏说阏与，一举而下井陉，不终朝破赵二十万众，诛成安君，名闻海内，威震天下，农夫莫不辍耕释耒，工女下机，褕衣甘食，倾耳以待命。若此者，将军之所长也。然而众劳卒疲，其实难用。今将军欲举倦弊之兵，顿之燕坚城之下，欲战恐不得，攻城不能拔，情见势屈，旷日粮竭。而弱燕不服，齐必距境以自强也。燕、齐相持而不可下，刘、项之权未有所分也。若此者，将军之短也。臣愚，窃以为过矣。故善用兵者，不以短击长，而以长击短。”韩信曰：“然则何由？”广武君曰：“方今为将军计，莫如按甲休兵，以镇赵，抚其孤弱，百里之内，牛酒日至，以飨士大夫，醳兵，北首燕路，而后遣辩士奉咫尺之书，暴所长于燕，燕必不敢不听。燕已从，使喧告者东告齐，齐必从风而服，虽有智者，亦不知为齐计矣。如是，则天下事可图也。兵固有先声而后实者，此之谓矣。”韩信曰：“善。”从其策，发使燕、齐，从风而靡也。)
十二月，汉王拒楚于成皋，飨师欲复战。郎中郑忠说曰：“王高垒深壁，勿与战，使刘贾佐彭越入楚地，焚其积聚，破楚师必矣。”项羽乃东击彭越，留曹咎守成皋。时汉数困荥阳、成皋，计欲捐成皋以东，屯巩洛以距楚，用郦生计，复守成皋。(郦生说曰：“臣闻：知人之天者，王事可成；不知人之天者，王事不可成。王者以人为天，而人以食为天。夫敖仓，天下转输久矣，臣闻其下有藏粟甚多。楚人拔荥阳，不坚守敖仓，乃引而东，令适卒分守成皋，此乃天所以资汉也。方今楚易取而汉反却，自夺其便，臣以为过矣。且两雄不俱立，楚汉久相持不决，百姓骚动，海内荡摇，农夫释耒，工女下机，天下之心未有所定。愿足下急复进兵，收荥阳，据敖仓之粟，塞成皋之险，杜太行之路，拒飞狐之口，守白马之津，以示诸侯效实形制之势，则天下知所归矣。今燕、赵已定，唯齐未下。今田广据千里之齐，田闲将二十万之众，军于历城，诸田宗强，负海阻河，济南近楚，人多变诈。足下虽遣数十万师，未可以岁月破也。臣请得奉明诏说齐王，使为汉而称东藩。”
王曰：“善。”及其从其画，复守敖仓。而使郦生说齐王曰：“王知天下之所归乎？”王曰：“不知也。”曰：“王知天下之归，则齐可得而有也。若王不知天下之所归，即齐国未可得保也。”齐王曰：“天下何归？”郦生曰：“天下归汉。”王曰：“先生何以知之？”郦生曰：“汉王与项羽戮力西向击秦，约先入咸阳者，王之。汉王先入咸阳，项王负约不与，而王之汉中。项羽迁杀义帝，汉王闻之，起蜀汉之兵，击三秦，出武关，而责义帝之处，收天下之兵，立诸侯之后。降城即以侯其将，得赂即以分其士，与天下同其利，英豪贤士皆乐为之用。诸侯之兵，四面而至；蜀汉之粟，万船而下。项王有背约之名，杀义帝之负；于人之功无所记，于人之罪心不忘；战胜而不得其赏，拔城而不得其封；非项氏，莫得能用事；为人刻印，刓而不能授；攻城得赂，积财而不能赏；天下叛之，贤才怨之，而莫为用。故天下之士归于汉王，可坐而策也。夫汉王发蜀汉，定三秦；涉西河之水，授上党之兵；下井陉之路，诛成安之罪；北破赵，举三十二城；此蚩尤之兵，非人力也，天之福也。今已据敖仓之粟，塞成皋之险，守白马之津，杜太行之路，拒飞狐之口，而天下后服者先亡矣。王疾先下汉王，齐国社稷可得而保也；不下汉王，危亡立可待也。”
田齐以为然，乃听郦生说，罢历下兵守。淮阴侯乃夜渡兵平原袭齐。齐王烹郦生，引兵东走。初，郦生见沛公，沛公方倨床，使两女子洗足，而见郦生。郦生入则长揖不拜，曰：“足下欲助秦攻诸侯耶？且欲率诸侯破秦耶？”沛公骂曰：“竖儒！天下同苦秦久矣，故诸侯相率而攻秦，何谓助秦攻诸侯乎？”郦生曰：“必欲聚徒、合义兵，诛无道之秦，不宜倨见长者。”于是沛公辍洗足，起而谢之。)羽初东，嘱曹咎曰：“汉挑战，慎勿与战，勿令汉得东而已。”咎乃出战，死，汉王遂进兵取成皋。(汉挑曹咎战，楚军不出。使人辱之，数日，咎怒，渡兵汜水上。士卒半渡，击破之，尽得楚国宝货。)羽闻咎破，乃还军广武间，为高坛，置太公于其上。汉王遣侯公说羽，求太公。羽乃与汉约：中分天下，割鸿沟以西为汉、以东为楚。归汉王父母及吕氏。
项王解而东，汉王欲西，张良曰：“今汉有天下大半，而诸侯皆附，楚兵疲，食尽，此天亡楚之时，不如因其东而取之。”汉王乃追羽。与齐王韩信、魏相彭越，期会击楚，皆不会。用张良计，信等皆引兵围羽垓下，遂灭项氏。(汉王问张良曰：“诸侯不从，奈何？”良曰：“楚兵且破，未有分地，其不至固宜，君王能与共分天下，可立致也。齐王信之立，非君王意，信亦不自坚。彭越本定梁地，始君以魏豹故，越得拜为相国。今豹死，越亦望王，而君王不早定。今能取睢阳以北至谷城，以王彭越；从陈以东傅海，与齐王信。信家在楚，其意欲复得故邑。能出捐此地，以许两人，使各自为战，则楚易败。”于是汉王发使，使韩信、彭越、刘贾等皆引兵围羽垓下。)
都洛阳。用娄敬策，徙都长安。
(娄敬说上曰：“陛下都洛，岂欲与周室并隆哉？”上曰：“然。”敬曰：“陛下取天下与周室异，周之先自后稷，尧封之于邰，积德累善，十有余世。公刘避桀居邠，太王以戎狄故，去邠，扙马棰，居岐，国人争归之。及至文王，为西伯，断虞、芮之讼，始受命，吕望、伯夷自海滨来归之。武王伐纣，不期而会孟津之上者八百诸侯，皆曰：“纣可伐矣。”遂灭殷。成王即位，周公之属傅相焉，乃营成周洛邑，以此为天下之中也。诸侯四方咸纳职贡，道理均矣！有德则易以王，无德则易以亡。凡居此者，欲令周务以德致人，不欲依阻险，令后世骄奢以虐人也。
及周之盛时，天下和洽，四夷向风，慕义怀德，附离而并事。天下不屯一卒，不战一士，四夷大国之民莫不宾服，效其贡职。及周之衰也，分而为两，天下莫朝，周不能制。非其德薄，形势弱也。今陛下起丰沛，收卒三千人，以之径往而卷蜀汉，定三秦，与项籍战于荥阳，争成皋之口，大战七十，小战四十，使天下之民肝脑涂地，父子暴骨于中野，不可胜数，哭泣之声未绝，伤夷之卒未起，而欲比隆于成周之时，臣窃以为不侔矣。
且夫秦地被山带河，四塞以为固，卒然有急，百万之众可具，此所谓天府也。陛下入关而都之，山东虽乱，秦之故地可全而有。夫与人斗，不扼其喉而拊其背，未能全胜也。今陛下入关而都长安，业秦之故地，此亦扼天下之喉而拊其背。”高祖以问群臣。群臣皆山东人，争曰周王七百年，秦二世即灭，不如都洛阳。洛阳东有成皋，西有崤、渑，背河向伊、洛，其固亦足恃也。留侯曰：“洛阳虽有此固，其中小，不过数百里，地薄，四面受敌，此非用武之国也。夫汉中左崤、函，右陇、蜀，沃野千里，南有巴蜀之饶，北有胡宛之利，阻三面而独守一面，东制诸侯。诸侯安定，河、渭漕挽，天下足以西给京师；诸侯有变，顺流而下，足以委输。此所谓金城千里，天府之国，娄敬说是也。”于是高祖即日驾西，都关中。)
有告楚王韩信反，用陈平计擒之，废为淮阴侯。(高帝问诸将，诸将曰：“亟发兵坑竖子耳。”高帝默然。问陈平，平曰：“人之上书言信反，人有闻知者乎？”曰：“未有。”曰：“信知之乎？”曰：“不知。”平曰：“陛下精兵孰与楚？”曰：“不能过。”平曰：“陛下将用兵，有能敌韩信乎？”上曰：“莫及也。”平曰：“今兵不如楚精，将又不及，而举兵击之，是趣战也，窃为陛下危之。”上曰：“为之奈何？”平曰：“古者天子巡狩，会诸侯。南方有云梦，陛下第出伪游云梦，会诸侯于陈。陈，楚之西界。信闻天子以好出游，其势必郊迎，谒而陛下因擒之，此特一力士之事。”高祖以为然，发使者告诸侯。上因遂行，信果迎道中。帝预具武士，见信，即执缚之。田胥贺上曰：“甚善。陛下得韩信，又治秦中。秦，形势之国，带河阻山，悬隔千里，执戟百万，秦得百二焉。地势便利，其以下兵于诸侯，譬犹居台之上建瓴水也。夫齐，东有琅邪、即墨之饶，南有泰山之固，西有浊河之限，北有渤海之利，地方二千里，持戟百万，悬隔千里之外，齐得十二焉。此东西秦也，非亲子弟，莫可使王齐者。”上曰：“善。”赐金五百斤。)
陈豨为代相，与韩信、王黄等反，豨自立为代王，上自往破之。(高祖赦赵代吏人为豨所诖误者，赵相奏斩常山守、尉，曰：“常山二十五城，豨反，亡其二十城。”上问曰：“守、尉反乎？”对曰：“不反。”上曰：“是力不足也。”赦之，复以为守、尉。上既至邯郸，喜曰：“豨不南据漳水，北守邯郸，吾知其无能为也。”问周昌曰：“赵亦有壮士可令将者乎？”对曰：“见有四人。”四人见，上谩骂曰：“竖子能为将乎？”各封之千户，以为将。左右谏曰：“从入蜀汉伐楚，功未遍行，今此何功而封？”上曰：“非尔所知也。陈豨反，邯郸以北皆豨有也，吾以羽檄征天下兵，未有至者，今惟独邯郸中兵耳。吾何爱四千户不封此四人以慰赵子弟心！”皆曰：“善。”于是上曰：“陈豨将谁也？”曰：“王黄、曼丘臣，皆故贾人。”上曰：“吾知之矣。”乃各以千金购黄、臣等。其黄、臣等麾下受购赏，皆生得。以故，陈豨军遂败。初，韩信知汉畏恶其能。与陈豨谋反，高帝自将击豨，信称疾不从行，欲从中起。信舍人得罪，信囚之，欲杀舍人。弟告信反状于吕后。吕后欲召，恐其党不就，乃与萧相国谋，诈令人从上所来，言豨已死矣，列侯群臣皆贺。相国诈信曰：“虽病，强入贺。”信入，吕后使武士缚信，斩之长乐宫。)
尉佗王南越，反，高祖使陆贾赐尉佗印绶，为南越王，令称臣，奉汉约。(陆生至南越，尉佗椎髻箕踞见陆生。陆生因进说曰：“足下中国人，亲戚、昆弟、坟墓在真定。今足下反天性，弃冠带，欲以区区之越与天子抗衡为敌国，祸且及身矣。且夫秦失其政，诸侯豪杰并起，唯汉王先入关，据咸阳。项王背约，自立为西楚霸王，诸侯皆属，可谓至强。然汉王起巴蜀，鞭笞天下，制诸侯，遂诛项羽，灭之。五年间，海内平定，此非人力，天之所建也。天子闻君王南越，不助天下诛暴逆，将欲移兵而诛王，天子怜百姓新劳苦，且休之，遣臣授君王印绶，剖符通使，君王宜郊迎，北面称臣，乃欲以新造未集之越，屈强于此。汉诚闻之，掘王先人冢，夷灭王宗族，使一偏将将十万众以临越，越则杀王以降，如反复手耳。”于是尉佗蹶然起，谢陆生。卒拜尉佗而还。初，南海尉任嚣病，且死，召龙川令赵佗谓曰：“闻陈胜作乱，豪杰叛秦相立，番禺负山险，阻南海，东西数千里，颇有中国人相辅，此一州之王也，可以立国。”即以佗行南海尉事。嚣死，佗移檄告诸郡曰：“盗兵即至，急绝新道，聚兵自守，因稍以法诛秦所置长吏，以其党为假守，自立为南越武王。)
高祖在位十二年，崩，年六十二。惠帝立，吕后临政。(吕后时，陈平燕居深念。陆生曰：“何念之深也？”平曰：“生揣吾何念？”陆生曰：“足下位为上相，食三万户侯，可谓极富无欲矣。然有忧念，不过患诸吕、少主耳。”平曰：“然。为之奈何？”陆生曰：“天下安，注意于相；天下危，注意于将。将相和，则士豫附；士豫附，天下虽有变，则权不分；权不分，则社稷计在两君掌握耳。何不交欢太尉，深相交结？”平用其计，竟诛诸吕。初，吕后之崩也，大臣诛诸吕。吕禄为将北军，太尉勃不得入北军。时郦商子寄与吕禄善。于是乃使人劫郦商，其子往绐说吕禄。吕禄信之，故与出游，而太尉乃得入北军诛吕氏也。)
景帝时，吴楚反，征平之。(帝使太尉周亚夫东击吴楚，亚夫问父客邓都尉曰：“策将安出？”客曰：“吴兵锐甚，难争锋；楚兵轻，不能持久。方今为将军计，莫若引兵东壁昌邑，以梁喂吴，吴必尽锐攻之。将军深沟高垒，使轻兵绝准泗口，吴粮道绝，使吴梁相弊，而粮食竭，乃以全制其极，破吴必矣。”条侯曰：“善。”因请上曰：“楚兵剽轻，难与争锋，愿以梁喂之，绝其粮道，乃可制也。”上许之。亚夫至荥阳，吴方急攻梁，梁急，请救。亚夫引兵东北走昌邑，深壁而守。梁王使使请亚夫，亚夫守便宜，不往，坚壁不出，而使弓高侯等屯吴、楚兵后，绝其饷道。吴、楚兵乏粮，饥，欲退，数挑战，终不出。吴、楚既饿，乃引兵而去。亚夫出精兵追击，大破吴也。)崩，太子彻立。(是为武帝。)崩，子弗陵立。(是为昭帝。霍光辅政，上官桀害光宠，诈为帝兄燕王旦上书，称光行上林称跸，又私调校尉。帝不信，而上官桀作伪事果发，伏诛。)崩，立武帝孙昌邑王贺。(贺，昌邑哀王髆之子。即位二十七日，事有千一百二十七条，霍光废贺为海昏侯也。)废，立武帝曾孙询(是为宣帝。帝卫太子之孙。)。崩，立太子奭(是为元帝。)。崩，立太子骜。(是为成帝。委政诸舅王凤等，同日拜凤兄弟五人为侯，号曰：“五侯。”五侯皆专政也。)崩，立宣帝孙定陶恭王子欣(是为哀帝。即位六年崩，无嗣。)。崩，立帝弟中山孝王衎。(是为平帝。帝年幼，为王莽所鸩。崩，立宣帝玄孙婴。是为孺子，莽废婴自立。)
伪新室王莽者，成帝舅王曼之子，元帝王皇后之侄也。元帝崩，成帝即位，以元舅凤为大司马，兄弟五人皆为侯。(元帝皇后，魏郡王禁之女。生成帝时，凤秉政。同日封兄弟五人为五侯。)曼早卒，凤将薨，以莽托太后(太后，莽之姑也。)，封为新都侯。五侯竞为僭，起治第舍，莽幼孤贫，独折节恭谨。当世名士，多为莽言，上由是贤之，拜为侍中。(莽交结将相，收赡名士，赈施宾客，故虚誉隆洽，倾炽其诸父矣。)时，成帝废许后，立赵飞燕，飞燕女弟为昭仪。昭仪害后宫皇太子，帝无嗣，乃立定陶王欣为皇太子。(欣者，宣帝孙，成帝弟之子。初，王祖母傅太后阴为王求为汉嗣，私事赵皇后、昭仪及帝舅王凤，故劝立之。)
莽以发定陵侯淳于长大奸，拜为大司马，(初，长与许皇后姊[女靡]私通，因[女靡]赂遗长。长许，欲白上为左皇后。时王根辅政，久病。长尝代根。莽心害长宠，白根曰：“长与许贵人私交通，见将军久病，私喜。”根怒，令莽白长，长下狱死。)时年三十八。成帝崩，哀帝即位。立皇后傅后。(后即帝祖母，定陶恭太后从女弟也。)封后父博晏为孔乡侯。帝母丁后曰恭后傅后。(后即帝祖母，定陶恭太后从女弟也。)封后父傅晏为孔乡侯。帝母丁后曰恭皇太后，舅丁明为安阳侯。莽乞骸骨，避丁、傅也。哀帝崩，时莽以侯在第。太皇太后令莽备佐丧事(太皇太后，元帝皇后也。)，复为大司马。征立中山王为帝(即平帝，帝名衎，为中山王，即孝王子也。)，太皇太后临朝，莽秉政，百官总己，以听于莽。(附顺者拔擢，忤恨者诛灭，以王寻、王邑为腹心，甄丰、甄邯主击断，平晏典枢机，刘歆典文章，孙建为爪牙，皆以才能并任显职。莽色厉而言方，欲有所为，征见风采，党与承其旨意而显奏之。莽因固让，示不得已，上以惑太后，下以示信于众庶。越常氏重译献白雉一，黑雉二。莽令益州讽群臣，奏言莽功德比周公，宜赐号“安汉公”。)平帝崩，莽征宣帝玄孙广成侯子婴立之，年三岁。遂谋居摄，如周公故事。(时元帝统绝。宣帝曾孙五人，莽恶其长者，托以卜相宜吉，乃立婴也。)
东都太守翟义反，败死(义丞相方进子也，立刘信为天子也。)。莽自谓威德遂盛，获天人之助，用铜匮符命，遂即真(梓橦人袁世章上铜匮符命。)。其九年，赤眉贼起(琅琊女子，吕母为子报仇，党众复浸多，号“赤眉贼”。)。十四年，世祖起兵，与王匡等共立刘圣公为更始皇帝。(更始，即世祖族兄。世祖及兄伯升与新市平林兵士王匡等，合军攻棘阳。)莽遣王寻、王邑击更始。二人兵败于昆阳，汉兵遂入城中，人皆降。莽走渐台，藏于室中北隅，间校尉公孙宾就斩莽，遂传首诣更始于宛。
世祖光武皇帝讳秀，字文叔，南阳蔡阳人。高皇帝之九代孙也。王莽末，天下连岁灾蝗，寇盗蜂起。(莽末，南方饥馑，人民群入野泽，掘凫茈食，更相侵夺。新市人王匡为平理争讼，遂推为渠帅。时刘玄避吏平林。)时世祖避吏新野，因卖谷宛，宛人李通以图谶说世祖。(通父守，好谶记。通素闻守说云：“刘氏复兴，李氏为辅。”私尝怀之。及下江，新市兵起，通弟轶乃共计议曰：“今四方扰乱，新室且亡，汉当更兴。南阳宗室，独刘伯升兄弟泛爱容众，可与谋大事。”通笑曰：“吾意也。”会世祖避事在宛，通闻之，即遣轶迎世祖，遂相约结。未几，世祖与伯升、邓晨俱之宛，与穰人蔡少公等燕语。少公颇学图谶，言刘秀为天子。或曰：“是国师刘秀乎？”世祖笑曰：“何用知非仆耶？”坐者皆大笑，晨心独喜。后因谓世祖曰：“王莽残暴，盛夏斩人，此天亡之时。往时之会宛语，独当应耶！”世祖笑。及汉兵起，邓晨遂往从之。)世祖于是与通弟李轶起于宛，兄伯升起于舂陵，邓晨起新野，会众兵击长聚。
新市人王匡等立刘圣公为天子，而害伯升，(刘玄，字圣公，世祖族兄也。避吏于平林，王匡等立之。初，伯升自王莽篡汉帝，愤愤怀匡复社稷之虑。不事家人之居业，倾财破产，交结天下雄俊。王莽末，盗贼群起。伯升召诸豪杰计议，于是使宾客邓晨起新野，世祖、李轶起于宛，伯升发舂陵，子弟七八千人，部署宾客，自称“柱天都部”，使刘嘉诱新市、平林兵王匡、陈牧等合军而进，屠长聚。诸将议立刘氏，以从人望，豪杰咸欲归伯升。而新市、平林将帅乐放纵，惮伯升威明，贪圣公懦弱，先定策立之，然后召伯升示其议。伯升曰：“诸将军欲尊立宗室，德其厚焉，愚鄙之见，窃未有同。今赤眉起青徐，众数十万，闻南阳立宗室，恐赤眉复有所立，如此，将内自争。今王莽未灭，而宗室相攻，是疑天下而自损权，非所以破莽也。且首兵唱号，鲜有能遂，陈胜、项羽即其事也，舂陵去宛三百里耳，未足为功而遽自尊立，为天下准的，使后人承吾弊，非计之善者也。今且称王以号令，若赤眉所立者贤，则相率而往从之；若无所立，破莽，除赤眉，然后举尊号，亦未晚也，愿善详思之。”诸将不从，遂立圣公。由是，豪杰失望。
伯升都部将刘稷，勇冠三军，闻更始立，怒曰：“本起兵图大事者，刘伯升兄弟也。更始何者耶？”更始君臣闻而心忌之。乃陈兵数千收稷，将诛之，伯升固争。李轶、朱鲔因劝更始并执伯升，即日害之。李轶与世祖既隙，后因冯公孙致密书，求效诚节，咸劝秘之。世祖乃班露轶书曰：“李季文多诈，不信人也。”今移其书告守、尉。书既宣露，朱鲔使人杀轶也。)号更始元年。更始使世祖为偏将军，徇昆阳。王莽闻汉帝立，大惧。遣大司徒王寻、大司空王邑，将兵百万，击世祖于昆阳。世祖破之。(初，伯升拔宛已三日，而世祖尚未知，乃伪使人持书报城中，云“宛下兵到”，而佯堕下其书，寻、邑得之，不喜。诸将既经屡捷，胆气益壮，无不一当百，世祖乃与敢死者三千人，从城西出，冲中坚。寻、邑阵乱，乘锐崩之，遂杀王寻。莽兵大溃，走者自相腾践，奔殪百余里，间会大雷风，雨飞如注，滍水盛溢，虎豹皆战栗，溺死者以万数，水为之不流。)
三辅豪杰，共诛王莽，传首诣宛。更始以世祖行大司马事，持节北渡河，镇慰州郡。(邓禹杖策北渡河，追世祖。世祖见禹甚欢，谓曰：“我得专封拜，先生远来，宁欲仕乎？”禹曰：“不愿也。明公威德加于四海，禹得效其尺寸，垂功名于竹帛耳。”世祖笑，因留宿禹。进说曰：“更始虽都关西，今山东未安，赤眉、青犊之属，动以万数，三辅假号，往往群聚。更始既未有所挫，而不自听断。诸将皆庸人崛起，志在财帛，争用威力，朝夕自快而已。非有忠良明智、深虑远图、欲尊主安民者也。四方分崩离析，形势可见。明公虽建蕃辅之功，犹恐未可成立。于今之计，莫如延览英雄，务悦人心，立高祖之业，救万人之命，以公而虑之，天下不足定也。”世祖大悦，及从至广阿，披舆地图指示禹曰：“天下郡国如是，今始得其一。子前言以吾虑之，天下不足定，何也？”禹曰：“今海内散乱，人思明君，犹赤子之慕慈母也。古之兴者，在德厚薄，不以小大。”世祖笑悦，又冯异说世祖曰：“人思汉久矣。今更始诸将，纵横暴虐，所至虏掠，百姓失望，无所依戴，今公专命方面，施行恩德。夫有桀纣之乱，乃见汤武之功。人久饥渴，易为充饱，宜急分遣官属，巡行郡县理冤，结布惠泽。”世祖纳之也。)
王郎诈为成帝子子舆，立为天子，都邯郸，遣使降下郡国，世祖灭之。(王昌一名王郎，赵国邯郸人也。素为卜相，常以河北有天子气，时赵缪王子林好奇数，任侠于赵、魏间，而郎与之善。初，王莽篡位，长安中或称成帝子子舆者，莽杀之。郎缘是称真子舆云。更始元年，平林等率车骑数百，晨入邯郸城，立郎为天子。世祖进攻邯郸，郎少傅李立为反间，开门内汉军，遂拔邯郸，斩王郎。收文书，得人吏与郎交关，谤毁上者数千章。世祖不省，会诸将烧之，曰：“令反侧子自安也。”)
世祖威声日盛，更始疑虑，乃遣使立世祖为萧王，令罢兵，与诸将有功者还长安。遣苗曾为幽州牧，韦顺为上谷守，并北之郡。(时世祖居邯郸宫，耿弇请间说曰：“今更始失政，君臣淫乱，诸将擅命于畿外，贵戚纵横于都内，天子之命，不出城门，所拜牧守辄自迁易，百姓不知所从，士人莫敢自安，虏掠财物，劫掠妇女，怀金玉者，至不生归。元元叩心，更思王莽。又铜马、赤眉之之属数十辈，数及百万，圣公不能辨也，其败不久。公首举事南阳，破百万之军。今定河北，据天府之地，以义征伐，发号响应，天下可驰檄而定。天下至重，不可令他姓得之。闻使者从西方来，欲罢兵，不可从也。今吏士死亡者多，弇愿北归幽州，益发精兵，以集大计。”世祖大悦。弇归上谷，斩韦顺等。)世祖辞不就征，斩苗曾等，自是始贰于更始。
是时，长安政乱，四方背叛，皆平之。(梁王刘永擅命，睢阳公孙述称王，巴蜀李宪自立为淮南王，秦丰自号为楚黎王，张步起琅琊，董宪起东海，延岑起汉中，田戎起夷陵，并置将帅，侵略郡县。又有赤眉、铜马之属，不可胜计。初，铜马降世祖，犹不自安。世祖知其意，敕令各归营勒兵马，乃自乘轻骑按行步阵。降者更相语曰：“萧王推赤心置人腹中，安得不投死乎！”由是悉服。
世祖使耿弇讨张步。步闻之，乃使其大将费邑军历下，又分兵屯于祝阿，别于太山、钟城列营数十以待弇。弇乃渡河，先击祝阿，自旦攻城，日未中而拔之，故开围一角，令其众得奔归钟城。钟城闻祝阿已溃，大惧，遂空壁亡去。费邑分遣其弟敢守巨里。弇分兵胁巨里，使多伐树木，扬言以填塞坑堑。数日，有降者言邑闻弇欲攻巨里，谋来救之。弇乃令军中曰：“后三日当悉力攻巨里城。”阴缓生口，令得亡归。归者以弇期告邑。邑至日果自将救之，弇喜谓诸将曰：“吾所以修攻具者，欲诱致邑耳。今来，适所求也。”即分三千人守巨里，自引精兵上冈阪，乘高合战，临阵斩邑。既而收首级以示巨里城。城中凶惧，费敢悉众亡归张步。步时都剧，使其弟蓝守西安，诸郡太守守临淄，相去四十里。弇进军居二城之间。弇视西安城虽小而坚，临淄虽大而实易攻。乃敕诸部，后五日攻西安城。蓝闻之，晨夜警守。至期，夜半，弇敕诸将皆蓐食，会明至临淄城。出其不意，半日拔之，入据其城。张蓝惧，遂将其众亡归剧。弇乃令军士无得妄掠剧下，顷张步至，乃取之以激怒步。步闻之，大笑，至临淄攻弇。弇先出临淄水上，突骑欲纵。弇恐挫其锋，令步不敢进，故示弱以盛其气，乃引归小城，陈兵于内。步气盛，直攻弇营，与刘歆合战，弇升王宫坏台望之，视歆锋交，及自引精兵，以横突步阵，大破之。步走降世祖，陈俊逃，弇欲招其故众，令陈俊追斩诸贼，悉平之。)
赤眉贼入函关，攻更始。世祖乃遣邓禹引兵而西，以乘更始、赤眉之乱，(赤眉贼樊崇立刘盆子为天子，入长安，杀更始，寇掠关中。)于是诸将上尊号，乃命有司设坛于鄗南千秋亭五城陌，即皇帝位。(诸将上奏曰：“汉遭王莽，宗庙废绝，豪杰愤怒，兆人涂炭。王与伯升首举义兵，更始因其资以据帝位，不能奉承大统，而败乱纲纪，盗贼日多，群生危蹙。大王初征昆阳，王莽自溃；后拔邯郸、北州、弭定，三分天下有其二；跨州据土，带甲百万，言武力莫之敢抗，讳文德则无所与辞。臣闻：帝王不可以久旷，天下不可以谦拒。唯大王以社稷为计、万姓为心。”又强华自关中奉赤伏符曰：“刘秀发兵捕不道，四夷云聚龙斗野，四七之际火为主。”然后即皇帝位。)
十月，驾东都洛阳，赤眉降。(大司徒邓禹、冯异、刘弘等征赤眉，异曰：“异前与战拒华阴，经数十日，虽屡获雄将，余众尚多，可稍以恩信倾诱，难卒用兵破也。上今使诸将屯渑池，要其东，异击其西，一举而取之，此万成计也。”禹、弘不从，遂大战，赤眉佯败，弃辎重走。车皆载土。以豆覆其上，兵士饥，争取之。赤眉引还击弘等，弘等军乱溃，异与禹救之。赤眉小却，异归壁，约期会战。异使壮士变服色与赤眉同，伏于道侧。旦日，赤眉使万人攻异前部，异裁出兵救之。贼见势弱，遂悉众攻异。异乃纵兵大战。日昃，贼气衰，伏兵卒起，衣服相乱，赤眉不复识，遂惊溃。赤眉君臣面缚，奉皇帝玺绶降世祖。)平隗嚣，灭公孙述，天下大定。崩于南宫，时年六十三。(世祖初起兵，时年二十八。)
末孙灵帝用阉人曹节等，矫制诛太傅陈蕃、李膺，其党人皆禁锢。中平九年，黄巾贼起。(钜鹿张角自称“大贤良师”，奉事黄老道，畜养子弟，连结郡国，期三月五日内外俱起。唐周告之，角便起，皆着黄巾为标帜也。)灵帝崩，太子辩即位。董卓入朝，因废帝为弘农王，而立献帝，李傕逼帝东迁；曹操迁帝都许，操薨，帝逊位于曹丕。
魏太祖武皇帝，沛国谯人也。姓曹，讳操，字孟德。灵帝时为曲农校尉。
汉末，阉竖擅权，何进谋诛阉竖，太后不听。进乃召四方猛将，使引兵向京师，欲以恐劫太后。(陈琳进谏曰：“《易》称“即鹿无虞”，谚有曰：‘掩目捕雀’。夫物微，尚不可欺以得志，况国之大事而可诈立乎！今将军总皇威，握兵要，龙骧虎视，高下在心，以此行事，无异于鼓洪炉而燎毛发。但当速发雷霆，行权立断，违经合道，天人顺之。而反释其利器，更征于他，大兵合聚，强者为雄，所谓‘倒持干戈，授人以柄’，必无成功，只为乱阶也。”进不纳其言。)董卓至，废帝为弘农王，而立献帝，京师大乱。
太祖亡出关，至陈留，散家财，合义兵于己吾。与后将军袁术、冀州牧韩馥、豫州刺史孔[人由]、兖州刺史刘岱、渤海太守袁绍，同时俱起，合兵数万，推绍为盟主，(设坛场，共盟誓。臧洪操盘歃血而盟曰：“汉室不幸，皇纲失统。贼臣董卓，乘衅纵暴，害加至尊，毒流百姓。大惧沦丧社稷，剪覆四海。兖州刺史刘岱、豫州刺史孔[人由]等纠合义兵，并赴国难。凡我同盟，齐心戮力，以致臣节，殒首丧元，必无二志。有渝此盟，俾坠其命，无克遗育。皇天后土，祖宗明灵，实皆鉴之。”洪慷慨涕泗立下，闻者激扬。)曹公行称奋武将军。
卓闻兵起，乃徙天子都长安。卓留兵屯洛阳，司徒王允与吕布杀卓。杨奉、韩暹以天子还洛阳。太祖至洛阳卫京邑，暹遁走。太祖以洛阳烧焚残破，奉天子都许。下诏责袁诏以地广兵强，专自树党，不闻勤王之师。(绍时并公孙瓒，兼四州之地。)绍遂攻许，太祖破之官渡，绍呕血死。(袁绍，字本初，汝南人也。为司隶校尉。董卓议废立，绍不听，卓怒，绍悬节于上东门，奔冀州。卓购求绍。伍琼为卓所信，阴为绍说曰：“夫废立大事，非常人所及。袁绍不达大体，恐惧出奔，非有他志。今急购之，势必为变。袁氏树恩四世，门生故吏遍于天下，若收豪杰以聚徒众，英雄因之而起，即山东非公所有也。不如赦之，拜一郡守，绍喜于免罪，必无患矣。”卓以为然，乃遣授绍渤海太守。
绍与孔[人由]等同起义，袭夺韩馥冀州，据河北。练精卒十万，骑万匹，欲进攻曹操于许。沮授进说曰：“近讨公孙，师出历年，百姓疲弊，赋役方殷，此国之深忧也。宜先献捷天子，务农逸民，若不得通，乃表曹操隔我王命。然后进屯黎阳，渐营河南，益作舟船，缮治器械，分遣精骑，抄其边鄙，令彼不得安，我取其逸。如此，可坐定也。”郭图、审配曰：“兵书之法：十围五攻，敌则能战。今以明公神武，连河朔之强众以伐曹操，其势譬如覆手。今不时取，后难图也。”授曰：“盖闻救乱诛暴，谓之义兵；恃众凭强，谓之骄兵。兵义无敌，骄者先败。曹操奉定天子，建宫许都。今举兵相向，于义则违。且庙胜之策，不在强弱。曹操法令既行，士卒精练，非公孙瓒坐受围者也。今弃万安之术，而兴无名之师，窃为公惧之。”图曰：“武王伐纣，不为不义，况兵加曹操而云无名！且公师徒精锐，将士思奋，而不及时早定大业，所谓天与不取，反受其咎，此越之所以霸、吴之所以亡也。监军之计在于持牢，而非见时知机之变也。”绍遂不用沮授之计。
曹公军官渡，绍将悉众而南，田丰说绍曰：“曹公善用兵，变化无方，众虽少，未可轻也。不如以久持之。将军据山河之固，拥四州之众，外结英雄，内修农战。然后简其精锐，分为奇兵，乘虚迭出，以扰河南，救右则击其左，救左则击其右，使敌疲于奔命，人不得安业；我不劳而彼已困，不及三年，可坐而克也。今释庙算之策，而决成败于一战，若不如志，悔无及也。”绍不从，遂攻操于官渡。绍自引兵至黎阳，沮授临行，散其资财，会宗族以与之曰：“势在威无不加，势亡则不保其身，哀哉！”其弟宗曰：“曹操士马不敌，君何惧焉？”授曰：“以曹兖州之明略，又挟天子以为资，我虽克伯珪，众实疲弊，而主骄将汰，军之破败在此举也。扬雄有言：‘六国嗤嗤，为嬴若姬’殆今之谓耶！”及渡河，临舟叹曰：“上盈其志，下务其功。悠悠黄河，吾将济乎？”绍果为曹公所败。绍进保武阳与操相持。沮授又说曰：“北兵虽众，而果劲不及南；南谷虚少，而财货不及北。南利在于急战，北利在于缓搏，宜持以久，旷以日月。”绍不从。连营渐逼官渡。
许攸进曰：“曹操兵少，而悉师拒我，许下余守，势必虚弱。若分遣轻骑，星行掩袭，许拔，则操为成擒。如其未溃，可令首尾奔命，破之必也。”绍又不能用。会攸家犯法，审配收系之。攸不得志，遂奔曹公。而说操袭取淳于琼。琼时督军，屯在乌巢，去绍军四十里。操自将急击之。时张合说绍曰：“曹公兵精，往必破琼。琼破，则将军事去。宜引兵救之。”郭图曰：“合计非也，不如攻其本营，势必还，此为不救而自解也。”合曰：“曹公营固，攻之必不拔。若琼等见擒，吾属尽为虏矣。”绍但遣轻骑救琼，而以重兵攻操营，不能下。曹公破琼，焚其积聚。绍军溃散奔北，曹公遂破绍，乃威震天下也。)
太祖讨绍子谭、尚于黎阳，尚与熙奔辽东。太守公孙康斩尚、熙，送其首，遂平河北。(初，太祖讨谭、尚于黎阳，连战数克，诸将欲乘胜攻之，郭嘉曰：“袁绍爱此二子，莫适立也。有郭图、逢纪为之谋臣，定交斗其间，还相离也。急之则相持，缓之则争心生，不如南向荆州征刘表，以待其变。变成而后击之，可一举而定也。”太祖曰：“善。”太祖方征刘表，谭果与弟尚争冀州。谭遣辛毗乞降，请赦。太祖以问群臣。群臣多以为表强，宜先平之，谭不足忧也。荀攸曰：“天下方有事，而表坐保江汉间，其无四方之志可知矣。袁氏据四州之地，带甲十万。绍以宽得众，欲使二子和睦，以守其成业，则天下之难未息。今兄弟构恶，其势不两全。若有所并则力全，力全则难图也。及其乱而取之，则天下不足定也，此时不可失也。”太祖曰：“善。”乃许谭和，破袁尚。)
太祖征刘表，会表卒，子琮降。(刘表，字景升，山阳高平人。初平元年，诏以表为荆州刺史，南接五岭，北据汉川，地方数千里，带甲十余万。曹操与袁绍相持于官渡，绍遣人求助，表许之而不至，亦不援操，且欲观天下之变。刘先主说表曰：“今豪杰并争，两雄相持，天下之重，在于将军。将军若有所为，起乘其弊可也。如其不然，固将择所宜从，岂可拥甲十万，坐观成败？求援而不能助，见贤而不能归，此两怨必集于将军，恐不得复中立矣。曹操善用兵，且贤俊多归之，其势必举袁绍，然后移兵向江汉，恐将军不能御也。今之胜计，莫若以荆州附操，操必重德将军；长享福祚，垂之后嗣。此万全之策也。”表不从。十三年，曹操自将征表，未至，表疽发背，卒。操军新野，傅巽说琮归降，琮曰：“今与诸君据全楚之地，守先君之业，以观天下，何为不可？”巽曰：“逆顺有大体，强弱有定势。以人臣拒人主，逆道也；以新造之楚而御中国，必危也；以刘备而敌曹公，不当也。三者皆短，欲以抗王师之锋，必亡之道也。将军自料何如刘备？”琮曰：“不若也。”巽曰：“诚以备不足御曹公，即难保全，楚不足以自存；诚以刘备足敌曹公，则备不能为将军下也。愿将军勿疑。”琮遂举众降。时刘备奔在荆州，表不能用。闻荆州降，遂奔夏口也。)
关中诸将马超、韩遂、成宜等反，曹公破之。(曹公与马超等夹关为界。曹公急持之，而潜遣徐晃等夜渡蒲阪津，据河西为营。公自潼关北渡，未济，超赴船急战。丁斐放牛马以饵贼。贼乱，取牛马，公乃得渡，结营河南。超遣信求割地、任子以和，公伪许之。韩遂请与公相见。至期，交马上，语移时，不及军事，但说京都故旧，拊手欢笑。既罢，超问遂何言，遂曰：“无所言。”超疑之。他日，公又与遂书，多所改灭点窜，如遂改定者，超愈疑遂。曹公乃与战，大破之。关中平。诸将问公曰：“初，贼守潼关，渭北道缺，不从河东击冯诩，而反守潼关者，若吾入河东，贼必引守诸津，则河西未可渡也，吾故盛兵向潼关；贼必悉众南守，西河之备虚，故二将得擅取西河；然后引军北渡，贼不能与吾争西河者，以有二将之军。连车树栅为甬道而南者，既为不可胜，且以示弱。渡河为坚垒，虏至而不出，所以骄之也。故贼不为营垒，而求割地。吾顺言许之，所以从其意，使自安而不为备，因蓄士卒之力，一旦击之，所谓疾雷不及掩耳，卒电不及暝目。兵之乘变，固非一道也。”)
天子策命公为魏王。(孙权称吴王，据江东；刘备袭益州牧刘璋，据蜀。天下遂三分矣。)二十五年，薨于洛阳。子丕嗣(丕字子桓，武帝太子也，是为文帝。)，受汉禅。崩，子睿嗣(睿字符仲，文帝太子也，是为明帝。)。崩，子齐王芳立(十五年废)。废，高贵乡公髦立(七年杀)。废，常道乡公璜立。璜禅晋。(晋封为陈留王。)
晋高祖宣帝名懿，字仲达，姓司马，河内温人也。仕于魏武之世，历文明二帝，居将相之位，平孟达(达为新城太守，反。)，灭公孙度(度世称燕王，据辽东。)，擒王陵(陵谋立楚王为帝，兵败自杀。)。魏明帝崩，遗诏使帝为太尉，与大将军曹爽辅少主(少主，齐王芳也。)，帝诛曹爽(爽谋为不轨，宣帝谢病避之。爽党李胜为荆州别驾。帝诡为耄昏，云并州近胡，可为其备。胜退，谓爽曰：“司马公尸居残气，神形已离，不足虞也。爽于是专恣，恶太后知政，迁于永宁宫。嘉平元年，天子谒高陵，爽兄弟拥兵从出。宣帝乃启奏永宁宫，废爽。然后勒兵至洛水，迎天子，奏爽与其党谋反，皆诛。)。宣帝崩，子师代为相(师字子元，是为肃宗景皇帝。)。镇东将军毋丘俭、扬州刺史文钦反，征平之(俭、钦初反也，景帝问王肃曰：“安国宁主，其术安在？”肃答曰：“昔关羽率荆州之众降于禁于汉滨，遂有北向争天下心。后孙权取其将士家属，羽士众一旦瓦解。今淮南将士父母皆在州，但急往御之，使不得前，必有关羽土崩之势。”景王从之，遂破俭等也。)
景帝崩，弟昭代为相(昭字子上，是为太祖文帝。)，辅政为司空。诸葛诞据寿春，反，奉诏征平之。伐蜀，擒刘禅，于时政出于权臣，人君主祭而已。魏帝不能容，自勒兵攻相府，太祖用长史贾充计，逆战，舍人成济执杀魏帝(高贵乡公也，名髦，字士彦。乃伪令皇太后下令废少帝，又委罪成济，诛其三族。)。太祖崩，子炎受魏禅(炎字子安，文帝太子，是为世祖武皇帝。)。即受魏禅，用羊祜、杜预计，征吴，平之。立二十五年崩，太子衷立(字正度，是为惠帝，武帝太子。)。
惠帝不惠，妃贾充女为皇后，后秉权，杀杨骏，废太后(贾后淫妒，遇姑无礼，乃诈诬太后父杨骏反，使帝诛之，废太后于金墉城，饿杀之。)，诛太宰汝南王亮、太保卫瓘(亮、瓘并以名德执政，后意不得行，乃使帝弟楚王玮，矫诏诛亮、瓘，因又诛玮。)，戮楚王玮，殒太子遹(贾后无子，乃诈有娠，养贾谧子为子。太子遹，宫人谢氏生也，少而聪慧，贾后恶之，谮太子，废之金墉城，又遣小黄门杀太子。)用赵王伦为相国，伦恶司空张华，仆谢裴顾正直，矫诏诛之。伦遂篡帝位。于是齐王攸之子冏，与帝弟成都王颖等起义兵诛伦。颖于是镇邺，并州刺史东瀛公腾、安北将军王浚，又起兵讨颖。颖败，挟天子南奔洛阳。后惠帝复位，帝弟长沙王又谮冏，诛之。由是戎狄并兴，四方阻乱，遂分为三十六国。
(刘元海为匈奴质子，在洛阳，晋武帝与语，说之。谓王浑曰：“元海容仪机鉴，犹由余日䃅，无以加也。”浑对曰：“元海容仪实如圣者，然其文武才干贤于二子远。陛下若任之以东南之事，吴会不足平也。”帝称善。孔恂、杨珧曰：“臣观元海之才，当今无比，陛下若轻其众，不足以成事；若假之威权，平吴之后，恐其不复北渡也。非我族类，其心必异，任之本部，臣窃为陛下寒心。若举天阻之国以资之，无乃不可乎？”帝默然。后秦凉覆没，帝畴咨将帅，李喜曰：“陛下诚能发匈奴五部之众，假元海一将军之号，鼓行而西，指日可定也。”孔恂说：“李公之言，未尽殄患之理。元海若能平凉州、斩树机能，恐凉州方有难耳。蛟龙得云雨，非复池中物也。”帝乃止。惠帝失驭，寇贼蜂起。成都王颖镇邺，有元海行宁朔将军，监五部军事。及王浚等讨颖，元海说颖曰：“今二镇跋扈，众十余万，恐非宿卫及近都士众所能御之，请为殿下还说五部众，以赴国难。颖从之。元海至国，左贤王刘宣等上大单于之号，二旬之间，众已五万，遂寇平阳，陷之，入蒲。于时五胡乱中原矣。
石勒者，上党羯胡也，据于赵。幽州牧王浚署置百官，勒有并吞之意，欲先发使以观之，议者佥曰：“宜如羊祜、陆抗之事，亢书相闻。”时张宾有疾，勒就而谋之，宾曰：“王浚假三部之力，图称南面，虽曰晋藩，实怀僭逆之志，必思协英雄，图济事业。将军威震海内，去就为存亡，所在为轻重。浚之欲将军。犹楚之招韩信也。今权谲遣使无，诚款之形脱，猜疑之兆露，后虽奇略，无所设也。夫立大事，必先为之卑，当称藩推奉，尚恐不信，羊、陆之事，臣未见其可也。”勒曰：“君侯之计是也。”乃遣其舍人王子春赉珍宝奉表推崇浚，浚谓子春曰：“石公一时英武，据有旧赵，成鼎峙之势，何谓称藩于孤，其可信乎？”子春曰：“石将军英才俊拔，士马强盛，实如圣者，仰推明公，州郡贵望，累叶重光，出镇藩岳，威声播于八表。因以胡越钦风，戎夷歌德，岂唯区区小府，而敢不敛衽神阙者乎？昔陈婴岂其鄙王而不王，韩信薄帝而不帝哉？但以帝王不可以勇致力争故也。石将军之拟明公，犹阴精之比太阳，江河之比洪海耳！项籍、子阳，覆车不远，是石将军之明鉴也，明公亦何怪乎？自古诚胡人而为名臣者，实有之矣，帝王则未之有也。石将军非以恶帝王而让明公也，顾取之不为天下所许也。愿公勿疑。”浚大悦，遣使报勒。
勒复遣使奉表于浚，期亲诣幽州上尊号。亦修笺于枣嵩，乞并州牧广平公，以见必信之诚。勒纂兵戎，期袭浚，而惧刘琨及鲜卑为其后患，沉吟未发。张宾曰：“夫袭敌国，当出其不意，军严经日不行，岂顾有三方之虑乎？”勒曰：“然，为之奈何？”宾曰：“王彭祖之据幽州，唯仗三部，今皆离叛，还为寇仇，此则外无声援以抗我也；幽州饥俭，人皆蔬食，众叛亲离，甲旅寡弱，此内无强兵以御我也。若大军在郊，必土崩瓦解。今三方未靖，将军便能悬兵千里以征幽州也，轻军往反，不出二旬，就使三方有动，势足旋趾，宜应机电发，勿后时也。且刘琨、王浚虽同名晋藩，其实仇敌。若修笺于琨，送质请和，琨必欣于得我，喜于浚灭，终不救浚而袭我也。”勒曰：“善！”于是轻骑袭幽州，勒晨至蓟北门，叱门者开门，疑有伏兵，先驱牛羊数千头，声言主礼，实欲填诸街巷，使兵不得发。勒入，浚乃惧。勒入其厅事，令甲士执浚送于襄国市，斩之，此三十六国之大略也。)
惠帝立十四年，崩。弟豫章王炽立(字丰度，是为怀帝。)，都长安，为胡贼所杀(后魏拓跋氏以晋怀帝永嘉三年，自云中入雁门，北有沙漠，南据阴山，众数十万。至孝文，乃改拓跋为元氏，都洛阳。肃宗崩，大都督尔朱荣谋立庄帝，荣害灵太后及王公二千人，立庄帝。帝杀尔朱荣。左仆射尔朱世隆率荣部曲，自晋阳袭京城，执庄帝，杀之，而立恭帝，又废之。高欢乃立广平王子修，后为斛律斯桩所胁，走入关。周太祖宇文黑獭奉帝都长安，披草蔻，立朝廷，是为西魏。诏授宇文黑泰为丞相。泰又害帝，立南阳王宝炬，是为文帝。文帝崩，立王子朗为帝，又废之，而立恭帝，泰为太师，泰薨，子觉嗣封周公，魏帝禅位于觉。觉，黑泰第三子，受禅，国号周。至宣帝崩，禅于隋。初，尔朱世隆之杀庄帝也，高欢为晋州刺史，起兵诛之，立魏出帝，欢为丞相。后魏既西入关，乃立清河王之子善见为帝，迁都邺，是为东魏。高欢薨，子齐王洋受东魏禅，国号齐。至温公纬，为周所灭，周又为隋所灭。隋文帝既受周禅，又南灭陈，天下一统矣。)。怀帝崩，立吴王晏子业(业字子业，是为愍帝。)，亦为胡贼所杀(此时胡乱中原，晋元乃迁都江左也。)。
中宗元皇帝睿，乃兴于江东(睿字景文。景文，宣帝曾孙也。元帝幼而聪敏，及中原丧乱，乃与王敦等渡江抚绥江左，甚得众心。后王敦于武昌反，至石头，帝攻之，不克，乃委政于敦。敦还镇武昌。)，帝在位十六年崩，太子绍立(绍字道畿，是为肃宗明皇帝。)。王敦威震内外，将谋为逆，肃宗征破之(用温峤等决计征之。初，敦之谋反也，温峤为其从事中郎，夙夜综其府事，伪相亲善，京兆尹缺，峤说敦曰：“宜自树腹心，以间构人主。愚谓钱凤可用。”敦曰：“莫若君。”峤伪辞让，临别之际，峤自起行酒。峤伪醉，以手板击钱凤帻，帻为之堕，乃作色曰：“钱世仪何人，温太真自行酒而敢不饮？”凤不悦，以醉为解。明日，峤将发，凤说敦留之。敦曰：“峤常云钱世仪精神满腹，昨小加声色，岂得以此相谗耶？”峤至都，陈敦反逆状。)。三年，肃宗崩，至简文帝第三子，孝武帝昌明立。羝贼苻坚寇淮南，晋冠军将军谢玄等大破坚于淝水(苻坚以百万之众至淝水。谢玄乃选勇士八千人，涉渡淝水，玄遣使谓坚曰：“阻水为阵，旷日持久，请小却，与君周旋。”秦诸将闻前军却，谓已失利。朱序之徒声云坚败。大军退，自相填籍，闻风声鹤唳，皆云南军至也。遂大败。)。坚还长安(苻坚因此卒亡灭也。)。二十一年，帝崩。自后遂干戈相继，至安帝为桓玄所篡。宋祖刘裕平玄。至恭帝，遂禅位于宋。
高祖武皇帝姓刘，名裕，字德舆，彭城人。桓玄篡晋(伪楚桓玄，字敬德，谯国龙亢人也。形貌瑰特。为江州刺史，袭杀荆州刺史殷仲堪。会稽王世子元显专政，以玄跋扈，遣军征之。玄闻见讨，即率众下至京师，杀元显。诏以玄为丞相，封楚王，遂禅位。)。高祖与刘毅、何无忌等潜谋匡复，起兵平玄(时桓玄使桓弘镇广陵，刘道规为弘中军参军，令道规袭桓弘。桓修镇丹徒，高祖为修中军参军，自袭修。克期同发，刘毅、道规等既袭广陵，斩桓弘，以其众南渡；高祖、何无忌袭京师，斩桓修，率二州之众千二百人，进舍竹里，移檄京师。曰：“夫成败相因，理不常泰，狡焉纵虐，或值圣明。自我大晋，屡彀阳九之厄。隆安以来，皇家多故，贞良毙于豺狼，忠臣碎于虎口。逆臣桓玄，敢肆凌慢，阻兵荆郢，肆暴都邑，天未亡难。凶力实繁，逾年之间，遂倾皇祚，主上播越，流幸非所，神器沉辱，七庙堕坠。虽夏后之罹浞、豷，有汉之遭莽、卓，方之于玄，未足为喻。自玄篡逆，于今历载，弥年亢旱，民不聊生；士庶病于转输，文武困于版筑。室家分析，父子乖离，岂惟《大东》有杼轴之悲，《标梅》有倾筐之怨而已哉？
仰观天文，俯察人事，此而可存，孰而可亡？凡在有心，谁不扼腕？裕等所以叩心泣血，不遑启处，夕寐宵兴，思奖忠烈，潜构崎岖，过于履虎，乘机奋发，义不图全。辅国将军刘毅、广武将军何无忌等，忠烈断金，精诚贯日，投袂荷戈，志在毕命。义众既集，文武争先，咸谓不有一统，事无以辑，辞不获己，遂总军要，庶上凭祖宗之灵，下罄义夫之力，剪馘逋逆，荡清华夏。公侯诸君，或世树忠贞，或身宠爵禄，而并俯眉猾竖，无由自效。顾瞻周道，宁不吊乎？今日之事，良其会也。裕以虚薄，才非古人，受任于既倾之运，势接于已践之机，丹诚未宣，感愤填激，望霄汉以永怀，顾山川而增伫。投檄之日，神驰贼廷。”何无忌之辞也。桓玄使桓谦屯东陵、卞范之屯覆舟山。义军朝食，并其余进，造覆舟山东，令羸兵登山，多张旗帜，布满山谷，高祖率众奔之，士皆殊死战，谦军一时溃走，玄挟单舶走江陵，玄将入蜀，奔至枚回四州，逢益州参军费恬之党，射杀之。)。
奉天子反正，因居将相之任，封豫章郡公，蜀贼谯纵称王，高祖遣将征平之(高祖使朱龄石率众二万，自江陵伐蜀。高祖诫曰：“刘敬先往至黄武，无功而退。今者师出，应道青衣，贼料我当出其不意，复从内水。如此，则涪城之戊必有重兵，若逼黄武，正堕其计。今军自外水出，取城都，疑兵向黄武，此制敌之上策。为书于函，署曰：“至白帝发。”诸将虽行，未知所趋。及至白帝，乃发书，书言众军悉由外水，藏熹自中水出广汉。使羸弱乘高舰千余向黄武。谯纵果使谯道福重兵守涪城，朱龄石次彭模，拒成都二百里。谯纵大将侯晖等屯彭模。朱龄石谓刘钟曰：“天方暑热，贼今固险，攻之难拔，只困吾师，欲蓄锐息甲，伺隙而进，卿以为何如？”钟曰：“不然。前扬声言大众由内水，故谯道福不敢舍涪。今重兵卒至，出其不意，侯晖之徒已破胆矣。晖之阻兵，非坚壁也。因其惧而攻之，其势易克，克彭模，鼓行而前，成都不能守矣。缓兵相持，虚实将见，涪军复来，难为敌也，若进不能战，退无所资，二万余人同为蜀子虏矣。”从之。明日遂攻，皆克，斩侯晖。于是遂进克诸城，诸城守相次瓦解，纵自缢而死。)。
姚泓僭号于西京，高祖征平之，擒泓(高祖既灭秦，入长安，留子义真镇长安，而还江南。时赫连都统万，闻之大悦，谓王买德曰：“朕将进图长安，卿试言进取之方略。”买德曰：“刘裕灭秦，所谓以乱平乱，未有德政以济苍生，关中形胜之地，而以弱才小智守之，非经远之规。狼狈而反者，欲速成篡事，无暇有意于京师。陛下以顺伐逆，义贯幽显，百姓悬命望陛下旗鼓，以日为岁。清泥上洛，南师之要冲，宜置游军，断其去来之路，然后渡潼关，塞崤峡，绝其水陆之道，声檄长安，申布恩泽，三辅之人皆壶浆以迎王师矣。义真独坐空城，逃窜无所，一旬之间必见缚于麾下。所谓兵不血刃，不战而自定也。”勃勃善之，南伐长安。高祖惧，召义真东镇洛阳，以朱龄石守长安，长安人逐龄石而迎勃勃，遂失关中也。)。
鲜卑慕容超据守青州，称燕王。高祖征，擒超(初，超叔父德盗有三齐，德死，超袭其位，遂寇淮北。高祖将有事中华，因其侵也，乃北伐超。大将军公孙五楼说超曰：“吴兵轻锐，难与争锋，断截大岘，使不得入，上策也；坚壁清野，芟除粟麦，中策也；据城待战，下策也。”超曰：“引使过岘，我以铁骑躏之，成擒矣。何处清野，自取蹙弱乎？”初谋是役也，谏者曰：“贼若不严守大岘，则坚壁广固，守而不出，军无所资，何能自支？”高祖曰：“不然。鲜卑性贪，略不及远，既幸其胜，且爱其谷。谓我孤军，将不及久，必将引我，且示轻战，师一入岘，吾何患焉？”既逾岘，虏军未出，高祖喜曰：“天赞我也。”众曰：“军未克，公何悦焉？”高祖曰：“师既过险，士有必死之志；余粮栖亩，军无匮乏之忧，虏堕吾计，胜可必也。”六月，慕容超使五楼据临胊，羸老守广固。闻军近，超亦会焉。距临朐四十里有巨蔑水，超使五楼往据之，曰：“晋军得水则难败也。”五楼驰进。前锋孟龙符奔就，争先得据之。五楼退，大军有四千人，分为两翼，方轨徐进，未及临朐，贼骑交至。龙符等拒之，日向侧，战犹酣。高祖谓檀韶等曰：“虏之精兵悉于是矣，临朐留守必将寡弱。子以潜军逾其后，往必克城，多易旗帜，此韩信所以克赵也。且吾前言兵自海道往，必声之。”韶等鼓行而进。贼望曰：“海军至。”超弃城走，遂克之。军闻城陷，惧而不敢动，高祖亲鼓，士兵咸奋，大奔崩之。超奔广固，进军围之，城陷获超，归于京师，斩于建康市。)。
贼卢循据南海，因高祖北伐燕，乘虚下袭建业。高祖还，乃平之。刘毅据荆州，贰于高祖。高祖遣将征，诛毅(裴子野曰：“义旗同盟，莫有能全其功名者，何也？相与见畴日之遄捷，不知王业之艰难。彼则褰裳濡足，唯利是视；我则芟夷群丑，宁或负人。刘希乐、诸葛长明皆人杰也，岂其暗于天命，亦势使然欤？假其何孟龄长，庸讵其有血食，善哉！武王之作周也，八百诸侯皆同会，曰：“纣可伐矣。”尚还师于孟津，岂不知顺人行戮，恶欲速多祸也。高祖东方之师，疾则疾矣，而侥幸之衅于是乎繁。鸣呼，仁义之弊至于偷薄，而况奇功哉。)。荆州刺史司马休之反，征之(裴之野曰：“《书》称：‘虑善以动，动惟厥时。’若司马休之之动，非其时，天方厌晋，罔敢知吉。己虽得众，能违天乎？五运推移，无有不亡之国。为废姓处乱，朝贤若三仁，且犹颠沛，而况豪侠者哉？昔中原殄灭，衣冠道尽，于时四海争奉中宗，岂徒悸于晋德，实大有礼义，故能遂兼南国，其兴也勃焉。至于义熙，不欲异于是矣，而宗失交流，未忘前事，波迸越逸，祸败相寻，岂龛黎之伐弘多，将咎周之徒孔炽，不达兴废，何其黯欤！)。
晋帝加高祖位相国，总百揆，扬州牧，封十郡，为宋公。晋安帝崩，大司马琅琊王即位，征帝入辅，禅位于宋(帝奉表陈让，表不获通。宋台臣劝进，犹不许。太史令骆达陈天文符应曰：“案晋义熙元年至元熙元年，太白昼见经天。凡七占，曰：‘太白昼经天，人更主，异姓兴。’义熙七年，五虹见于东方。占曰：‘五虹见，天子黜，圣人出。’九年，镇星、岁星、太白、荧惑聚于东井。十三年，镇星入太徽。占曰：‘镇星守太徽，有立王，有徙王。’元熙元年，黑龙四登于天，《易传》曰：‘冬龙见，天子亡社稷，大人受命。’汉建武至建安末一百九十六年而禅魏，魏自黄初至咸熙末四十六年而禅晋，晋自太始至今百五十六年。三代揖让，咸穷于六六亢位也。”帝乃从之)。
永初元年六月丁卯，即帝位于南郊。设坛，柴燎告天。礼毕，备法驾幸建康宫，临太极前殿。大赦改元。在位三年崩(初，大渐，召太子，诫之曰：“檀道济虽有干略而无远志，徐羡之与傅亮当无异图，谢晦常从征伐，颇识机变，若有同异，必此人也。可以会稽处之。后皆如言也。)，立太子义符(是为荥阳王。即位昏乱，司空徐羡之辅政，废为荥阳王。)。废，立宜都王义隆(是为文帝。帝，高祖第二子。为太子劭所杀。初，劭及弟浚并多乖礼度，惧上知，乃为巫蛊咒咀。帝闻之，大怒，将废劭而杀浚，更议所立。持疑未定，以事言浚母潘淑妃。以告劭，劭悖凶，乃弑帝于合殿，劭即位也。)。弑，立武陵王骏(是为孝武皇帝。文帝第三子也。劭弑帝，骏起义兵，至京诛劭。)。崩，立太子子业(是为前废帝。帝凶悖，左右寿寂杀之。)。崩，立湘东王彧(是为明帝。义帝第十八子也。孝武诸子，江州刺史晋安王勋，寻阳王子房等并举兵反，皆征平之。)。崩，立太子昱(是为后废帝。在位凶悖，常欲杀杨玉夫，玉夫惧。是夜七夕，令玉夫伺织女渡报己。王敬则先与玉夫通谋，玉夫候帝眠熟，遂斩之，送首与齐王萧道成也。)。崩，立顺帝淮(是为顺皇帝。明帝第三子也。)，逊位于齐萧道成，凡八代，六十年。
齐太祖高皇帝讳道成，姓萧氏，东海兰陵人也。为辅国将军。宋明帝初，会稽太守寻阳王子房反，在东诸郡起兵。徐州刺史薛安都据彭城，归魏，遣从子索儿攻淮阴。晋安王勋遣临川内史张淹自鄱阳道入三吴，帝并讨平之，使镇淮阴。七年，征还都(宋明帝嫌帝非人臣相，而人间流言帝为天子，愈以为疑。帝初见征，部下劝勿就征，帝曰：“主上自诛诸弟，为太子幼弱，作万岁后计，何关他族？唯应速发，缓当见疑。骨肉相残，自非灵长之运；祸患方兴，与卿等戮力也。)。
至拜常侍。明帝崩，遗诏使与袁粲共掌机事。江州刺史桂阳王休范举兵反，帝讨平之(初，范举兵，朝廷惶骇。帝与褚彦回，集中书省计议，莫有言者。帝曰：“昔上流谋逆，皆因淹缓以败。休范必远惩前失，轻兵急下，乘我无备，请顿新亭，以当其锋。”因索笔下议，余并注同。乃单车白服出新亭，筑垒未毕，贼骑交至，乃解衣高卧，以安众心，竟破之也。)。迁中领军，苍梧王深相猜忌(帝昼卧，裸袒。苍梧王率数十骑直入领军府，立帝于宫内，画腹为射的，自引满射之，左右玉夫因谏曰：“领军腹大，是佳射堋，而一箭便死，后无复射，不如以[骨包]箭射之。”一箭中脐，苍梧投弓于地也。)，常语左右阳玉夫：“伺织女渡，报我。”是夜七夕，玉夫惧，取牵牛刀杀之(玉夫与王敬则通谋，杀苍梧。赉首送领军府报帝，帝乃戎服，夜入殿中。明旦，召袁粲等计议。粲欲有言，帝鬓须尽张，眼光如电。敬则拔刀跳跃，麾众曰：“天下之事皆应决萧公，敢有开一言者，染敬则刀。”乃自取白纱帽加帝首，令即位。曰：“事须及热。”帝正色曰：“卿都不自解也。”)。帝乃迎立顺帝。
荆州刺史沉攸之反，帝讨之(初，攸之称太后命，已下都，袁粲、刘秉等见帝威名日盛，不自安，与攸之通谋，举事殿内。帝命王敬则于殿内诛之。)。进位相国，封齐公，备九锡(策曰：“朕以不造，夙罹旻凶。嗣君失德，书契未纪，威侮五行，虔刘九族，神竭灵泽，海水群飞，缀旒之殆，未足为譬，岂直《小宛》兴刺，《黍离》作歌而已哉！天赞皇宋，实启明宰，爰登寡昧，纂承大业，高勋至德，振古绝伦，虽保衡翼殷，博陆匡汉，方斯蔑如也。今将授公典礼，其敬德朕命，乃者袁、刘构祸，实繁有徒，子房不臣，称兵协乱，顾瞻宫掖，将成茂草，言念邦国，剪为仇雠。当此之时，人无固志，投袂徇难，超然奋发。登戎车而戒路，报金版而先驱。麾钺一临，凶党冰泮。此则霸业之基，勤王之始也。安都背叛，窃据徐方，敢率犬羊，陵虚淮浦。索儿愚悖，同恶相济，天祚无象，背顺归逆，北鄙黔黎，奄坠涂炭。公受命宗社，精贯朝日，拥节军门，气逾霄汉；破釜之捷，斩馘蔽野；石梁之战，枭其渠帅；保境全人，江阳即序，此又公之功也。
张淹迷昧，不顾本朝，爰自南区，志图东夏，潜军间入，窃觊不虞，于是江服未夷，皇途荐阻。公忠义奋发，在险弥亮；以寡制众，所向风偃。朝廷无东顾之忧，闽越有来苏之望，此又公之功也。
匈奴野心，侵略疆埸，丑羯侜张，势振彭泗。公奉辞伐罪，戒旦晨征，兵车始交，氛祲时荡，吊死扶伤，弘宣皇泽，俾我淮淝，复沾盛化，此又公之功也。
自兹厥后，猃狁孔炽，封豕长蛇，重窥上国，而世故相仍，师出已老，角城高垒，指日沦陷。公倦言王事，发愤忘食，躬擐甲胄，视险若夷，分疆划界，开创青兖，此又公之功也。
桂阳负众，轻问九鼎，裂冠毁冕，拔本塞源，烈火焚于王城，飞矢集于君屋，群后忧惶，元戎无主，公挺剑凝神，则奇谋不世；把旄指麾，则懦夫成勇，信宿之间，宣阳底定，此又公之功也。
苍梧肆虐，诸夏糜沸，淫刑以逞，谁则无辜，黔首相悲，朝不谋夕，高祖之业已沦，文明之轨谁嗣？公远稽殷汉之义，近遵魏晋之典，猥以眇身，入奉宗社，七庙清谧，九区反政，此又公之功也。
袁刘携贰，成此乱阶，丑图潜构，危机密发，据有石头，志犯应路，神漠内运，霜锋外举，祅沴载澄，国途悦穆，此又公之功也。
沈攸包祸，岁月滋彰，蜂目豺声，阻兵安忍，乃眷西顾，缅同异域，而经纶惟始，九伐未申，长恶不悛，遂逞凶逆，公杖钺出关，凝威江甸，正情与皎日同亮，明略与秋云竞爽，至义所感，人百其心，积年逋诛，一朝显戮，湘浦安流，章台顺轨，此又公之功也。
公有济天下之勋，加之以明哲，道庇生灵，志匡宇宙，戮力肆心，劬劳王室，险阻艰难，备尝之矣。若乃缔构宗室之勋，造物资始之泽，云布雾散，光被六幽，弼余一人，永清四海。遐方款关而慕义，荒服重译而来庭。汪哉邈乎，无得而名之也。)。
四月，宋帝禅位于齐。甲午，即皇帝位于南郊，柴燎告天(曰：皇帝臣道成，敢用玄牡，昭告于皇皇后帝。夫肇自生灵，树以司牧，所以阐极则天，开元创物，肆兹大道，惟命不于常。昔在虞夏、受终上代；粤自汉魏，揖让中叶。咸焕诸方册，载在典漠。水德在微，仍世多故，实赖道成匡救之功，以弘济于厥难，大造颠坠，再构区宇，诞唯天人，罔弗和会，乃仰协归运，景属与能，用集大命于兹，舜德匪嗣，至于累仍，而群公卿士，庶尹御事，爰及黎献，暨乎百戎，佥曰：皇天眷命，不可以固违；人神无统，不可以旷主。畏天之威，敢不祇顺鸿历，敬简元辰，虔奉皇符，登坛受禅，告类上天，以答人衷，式敷万国，唯明灵是飨。)，礼毕，备法驾幸建康宫，临太极前殿，大赦改元。
建元四年崩，立太子赜(是为世祖武皇帝也)。崩，立大孙昭业(是为郁林王。即位无道，武帝梓宫下渚，帝于端门内奉辞，辒辌车载入阁，即奏胡伎，高宗杀之。)。崩，立弟昭文(废为海陵王也)。废，立西昌侯鸾(是为高宗明皇帝。始安贞王道生子也。即位亟行诛戮，且寝疾经年，预为梓宫之地，故高武诸子扫地无余也。)。崩，立太子宝卷(是为东昏侯，即位凶暴，以金花帖地，令潘妃行其上，曰：“此步步生莲花也。”又于宫中为市，自为市吏，以潘妃为市令。义师至，为左右所杀。)崩，立和帝宝融(明帝第八子也)。以位禅梁(先是，文惠太子与才人共赋七言诗，句后辄云愁，和帝是验矣。东昏侯宫里作散叛髻，反根向后。东昏时，天下散叛矣。又立帽，骞其口而舒两翅，名曰：“凤渡三桥”。裂裙向后，总而结之，名曰：“反缚黄鹂”。梁武宅在三桥，而凤渡之。凤翔之验也。黄鹂者，皇离为日，而反缚之，东昏戮死之应也。先是，百姓及朝士以帛填胸，各曰：“假雨”。假者，非正名也。储雨而假之，明不得真也。东昏诛，子废为庶人，假雨之意也。)。
梁高祖皇帝名衍，姓萧氏，为巴陵王法曹，后为竟陵王子良八友(初，皇考之薨，不得志，及至郁林失德，齐明帝作辅，将为废立计，帝欲助齐明，倾齐武之嗣，以雪心耻。齐明亦知之，每与帝谋。时齐明将追随王，恐不从。又以王敬则在会稽，恐为变。以问帝，帝曰：“随王虽有美名，其实庸劣，既无智谋之士，爪牙唯仗司马垣历生、武陵太守卞白龙耳。此并唯利是为。若啖以显职，无不载驰。随王正须折简耳。敬则志安江东，穷其富贵，宜选美女以娱其心。”齐明曰：“吾意也。”果如其策。)魏将王肃攻司州，帝破之，以功封建康郡男，齐明帝崩，东昏即位。遗诏以帝为都督，雍州刺史(东昏时，刘暄等六人更直省内，分日帖敕，世谓“六贵”。又有御刀等八人，号曰：“八要”。皆口擅王言，权行国宪。帝谓张弘策曰：“政出多门，乱其阶矣。当今避祸，唯有此地，勤行仁义，可坐作西伯；但诸弟在都，恐罹时患也，须与益州图之耳。时上长兄懿罢益州，还仍行郢州事，帝与谋，不从，寻被害也。)长兄懿被害，帝起义(召僚佐集于厅事，告以举兵，是日建牙。先是东昏以刘山阳为巴西太守，使过荆州就行事，萧颖胄以袭襄阳，帝知其谋，乃遣王天武诣江陵，遍与州府人书，论军事。
天武既发，帝谓弘策曰：“今日坐收天下矣。荆州得天武至，必恛惶无计，若不见同，取之如拾芥耳。断三峡，据巴蜀，分兵定湘中，便全有上流。以此威声，临九派，断彭蠡，传檄江南，风之靡草，不足比也。政小延引日月耳。江陵本惮襄阳人，加唇亡齿寒，必不孤立，宁得不见同耶？以荆雍之兵，扫定东夏，韩白重出，不能为计，况以无算昏主，役御刀应敕之徒哉？”及山阳至巴陵，帝复令天武赉书与颖、胄兄弟。去后，帝谓张弘策曰：“用兵之道：攻心为上，攻城次之；心战为上，兵战次之。今日是也。”近遣天武往州府，人皆有书，今只有两封与行事兄弟云：一一具天武口。及问天武，口无所说。天武是行事心膂，彼闻，必谓行事兄弟共隐其事，则人人生疑。山阳惑于众口，判相嫌贰，贰则行事进退无以自明，是驰两空函，定一州也。
山阳至江安，果疑不止。颖、胄乃斩天武，送山阳，信之。至荆州，驰入城，将逾阈悬门，发折其辕，投车而走。陈秀拔戟逐之，斩于门外。颖、胄即遣驿使传首于帝，仍以南阳王尊号之，议来告曰：“时不利，当须待来年二月。”帝答曰：“今坐甲十万，粮用日竭。若顿兵十旬，必生悔吝。且太白出西方，仗义而动，天时人谋，有何不利？昔武王伐纣，行逆太岁，复须待来年耶？”帝不从，乃赫然大号也。)。戊申，帝发自襄阳(帝留弟守襄阳城，谓曰：“当置心襄阳人腹中，推诚信之，勿疑也，天下一家，乃当相见也。”)郢鲁诸城及诸将并降(初，东昏遣吴子阳等十三军救郢州，进据巴口。帝命王茂潜师袭加湖，子阳窜走，众尽溺于江。郢鲁二城相视夺气。先是东昏使陈伯之镇江州，为子阳声援。帝谓诸将曰：“夫征讨未必须实力，听威声耳。今加湖之败，谁不惊服？”陈武牙，即伯之子，狼狈奔归。彼人之情当凶惧，我谓九江可传檄而定也。因命搜所获俘囚，得伯之憧主苏隆之，厚加赏赐，使致命焉，鲁山、郢城并降。伯之及子武牙见帝至，并束甲请罪。)。
壬午，帝镇石头，命众军围六门，卫尉张稷斩东昏，以黄油裹首送军(帝命吕僧珍勒兵封府库。收潘妃，诛之。以宫女二千人分赉将士也。)。平京邑，齐和帝以位禅梁。帝即位。太清元年，齐司徒侯景以十三州内属。侯景反。至京师，幽帝而崩(天监中，释宝志为诗曰：“昔年三十八，今年八十三，四中复有四，城北火酣酣。”帝封记之。帝三十八克建业，八十三遇火灾。元年四月十四日同泰寺火灾。皆如其言，此之谓也。)。
侯景立武帝太子纲为帝，又为景所杀(追尊为太宗简文皇帝也)。湘东王绎于荆州，使王僧辩等平侯景，传首江陵(僧辩等劝进曰：“众军以今月戊子总集建康，分勒武旅，百道同趋，轰然大溃，群凶四灭。伏惟陛下，咀痛茹衰，婴忍愤酷。自紫庭绛阙，胡尘四起，掖垣好畤，冀马云屯，豺狼当路，非止一人，鲸鲵不枭，经五载矣。天威既振，冤耻并雪，百司岳牧，仰祈宸鉴。咸以钖圭之功。既归有道，当璧之礼，允属圣明。而优诏谦冲，窅然凝邈；飞龙可跻，而干爻在四；帝阍云叫，而阊阖未开；讴歌再驰，是用翘首。岂可久稽群议，有旷彝则也。)。
景平，湘东王即位于江陵(是为孝元皇帝。武帝第七子也。)，魏使万纽于谨来攻，梁王萧[祭以言易示]率众会之，帝见执，魏人戕帝(初，武陵之平，议者欲因其舟舰迁都建邺，宗懔、黄罗汉皆楚人，不愿移。曰：“建业王气已尽，渚宫州已满百。”于是乃留，寻而岁星在井、荧惑守心。帝观之，慨然谓朝臣曰：“吾观玄象，将恐有贼，但吉凶在我，运数由天，避之何益？”寻为魏军所逼，城陷见执，进土囊而殒之，古老相传云：“洲满百，荆州出天子。”桓玄为荆州刺史，内怀逆意，乃遣凿一洲，以应百数。随而崩破，竟无所成。宋文帝为宜都王，在藩，一洲自立。俄而文帝篡统。太清末，枝江扬之合浦生一洲。明年，而梁元帝立。承圣末，其洲与大岸通也。)江陵既陷，王僧辩，陈霸先等议立帝子方智(是为敬皇帝，元帝第九子。)，于江州奉迎至建业即位。太平二年，禅位于陈。
陈高祖武皇帝姓陈氏，名霸先，吴兴长城人也。梁武帝时为直合将军。侯景反，高祖率所领与侯景大战，侯景败死，湘东王即位，授南徐州刺史，还镇京口。承圣三年，西魏攻陷西台，高祖与王僧辩立晋安王，进帝位。司空僧辩又与齐氏和亲，纳贞阳侯(高祖叹曰：“嗣主高皇之孙，元皇之子，竟有何辜，生见废黜，假立非次，此情可知也。)。高祖以为不义，潜师袭王僧辩于石头，克之，是夜缢僧辩，贞阳侯逊位，晋安王复立。徐嗣徽北引齐师，遣萧轨等四十六将，济江至幕府山，高祖并破之。进位丞相，进爵为陈王。永定三年，梁帝禅位于陈。三年(荧惑在天尊也)，上崩(时上长子衡阳王为质于周，乃立高祖弟，始兴烈王长子蒨也。)，立弟子蒨(是为世祖文皇帝也)。崩，立太子伯宗(是为废帝)。废，立顼(是为高宗宣皇帝，始兴烈王第二子也。)。崩，立太子叔宝，是为长城公也。叔宝在东宫，好学有文艺。及即位，耽酒色(左右佞嬖珥貂者五十人，妇人美貌丽服者千余人。尝使孔贵妃等八人夹坐，江总、孔范等十人预宴，号曰：“狎客”。先令八妇人襞彩笺，制五言诗，十客人一时继和，迟则罚酒。君臣酣饮，从昏达旦。以此为常也)。
隋文帝初受周禅，甚敦邻好。宣帝崩，遣使赴吊，修敌国之礼，书称各顿首。而后主骄奢，书末云：“想彼统内如宜此，宇宙清泰。”隋文帝不悦，以示朝臣。贺若弼、杨素等以为主辱，再拜请罪，并求致讨。文帝曰：“我为人父母，岂可限一衣带水而不拯之乎？”命作战船(人请密之，文帝曰：“吾将显行天诛，何密之有？使投柿于江，若彼能改，我又何求也！)，以晋王广为元帅，督八十总管以致讨(初，隋师送玺书，暴后主恶，三十万纸，遍谕江东，诸军既下江，镇戍相继奏闻，沉客卿掌机密，抑而不言。隋军临江，后主曰：“王气在此，齐兵三度来，周兵再度至，无不摧没。虏今来，必自败。”纵酒作诗不辍。隋军或进拔姑孰，或断曲阿之冲，乃下诏曰：“犬羊凌纵，侵窃郊畿，蜂虿有毒，宜时扫定。”以萧摩诃为皇畿大都督，分兵守要害，僧尼道士，尽皆执役。隋军南北道并进，众军败绩矣。)。
韩擒虎入自南掖门，文武各官皆遁，擒后主(隋师之入也，仆射袁宪劝端坐殿上，正色待之。后主曰：“锋刃之下，未可交当，吾自有计。”乃逃于井，隋军人以绳引之，惊其太重，乃与张贵妃、孔贵人同乘而上。隋文帝闻之大惊。鲍宏对曰：“东井于天文为秦分，今王都所在。投井，其天意也。”先是江东多唱王献之《桃叶辞》，云：“桃叶复桃叶，渡江不用楫。但渡无所苦，我自迎接汝。”及晋王广军于六合镇，其山名“桃叶”，果乘陈船而渡之也。)。晋王广入据台城，送后主于东宫。三月癸巳，后主与三公百司发自建业，之长安。及至京师，列阵舆服，引后主及王公。使宣诏让后主，后主屏息不能对。封长城公(隋文帝东巡，登芒山，后主侍饮，赋诗曰：“日月光天德，山河壮帝居。太平无以报，愿上东封书。”及出，隋文帝目送之曰：“此败岂不由诗酒，将作诗功夫，何如思安时事也。)。
至仁寿四年，终于洛阳(先是，蒋山众鸟鼓翼抚膺曰：“奈何帝，奈何帝。”后主在东宫时，有鸟一足，集其殿庭，以嘴画地成文。曰：“独足上高台，盛草化为灰，欲知我家处，朱门当水开。”解者以为“独足”言后主独行无众，“盛草”言荒秽。隋承火运，草得火而灰。及至京师，家于都水台，所谓“高台当水”也。有会稽人史溥曾梦着朱衣人，武冠自天而下，以手执金牌，溥往看，上文曰：“陈氏五主，三十四年。”陈亡，果如梦。梁末童谣云：“可怜巴马子，一日行千里，不见马上郎，但见黄尘起，黄尘污人衣，皂荚相料埋。”及僧辩灭，群臣以谣言奏，言僧辩本乘巴马击侯景。“马上郎”，王字也；“尘”谓陈也；而不解“皂荚”之谓。既而陈灭于隋，说者以为江东以羯羊角为皂荚，隋氏姓杨，杨，羊也。言终灭于隋。北齐末，诸省官多称省主，主将见省也。则知兴亡之兆，尽有征云。)。
隋高祖姓杨氏，名坚，周武帝初为隋州刺史，女为太子妃。周宣帝立，拜为大司马。宣帝崩，立靖帝，进爵为隋王。遂禅位焉，改号开皇元年。九年，平陈，废太子勇为庶人，立晋王广为皇太子。高祖崩，太子即位(是为炀帝)。
炀帝无道，盗贼蜂起。十三年幸江都，李密设坛于巩，自署为魏公(密，辽东人，蒲山公宽之子也。少倜傥有大志，常有思乱之心。与杨玄感为刎颈交，玄感以势凌之。密怒曰：“决机两阵之间，暗哑叱咤，三军披靡，邀功一时，密不如公；若涉彼长途，驱策贤俊，使各申其用，公不如密。岂可以一阶一级而轻天下士大夫耶？”及玄感反，密归之，为其谋主。后玄感败，密变姓名，奔翟让。让立密为魏公，开幕府，置僚属，凡十余万人。)。
梁师都据夏州，刘武周杀太原留守王恭，举兵反。窦建德自号夏王，朱粲自号楚王，刘元进据吴都。炀帝闻群贼起，大惧，使冯慈明征兵东都(炀帝闻盗贼蜂起，召群臣问之，皆曰：“此鼠窜狗偷，何足以忧。”侍御史韦德裕曰：“今海内土崩，纲纪大坏，而内史侍郎虞世基，御史大夫裴蕴等，阿媚陛下，隐秘不言。所谓积薪已燃，宗庙必不血食矣。《周书》曰：‘绵绵不绝，将成江河。’陛下勿以谀言不以介意。”乃诏冯慈明诣东都征兵，将以讨密，为侥逻所获，归之李密。密闻慈明至，大悦，谓慈明曰：“皇天无亲，唯德是辅。主上毒流四海，天下咸知。密纠合苍生，思平宇内。熊罴之士，百万有余。据敖食之粟，带成皋之险，干戈精练，甲胄坚实，决东海可西流，蹴泰山可东倾，以此御敌，何敌不摧？以此攻城，何城不陷？东都危急，不日将降。幸少留意，同建功名。”慈明曰：“蒲山公策名先帝，位极朝端，明公不思造我之恩，翻怀反噬之志，弃隋之大德，即枭感之顽嚣，恶积祸盈，败不旋踵，网漏吞舟，至于今日。昔巨君以天下之众，弊于光武；处仲以江左之师，穷乎明帝。明公以乌合之卒，不越数千，狼顾鸱张，强梁村坞。唯德是辅，公何预焉！”密乃幽之司徒府，慈明密令人诣东都，事泄，翟让杀之。)。诏唐国公讳(渊)镇太原。五月甲子，唐公举义兵，遥尊炀帝为太上皇，立代王侑为天子，行伊、霍故事。传檄天下，闻之响应(此裴寂、殷开山计也，代王侑时在西京。)。
秋七月，唐公将西图长安，仗白旗，誓众于太原之野，被甲三万。留公子元吉守太原。义师次霍邑，隋武牙郎将宋老生拒义师，时连雨不霁，粮运不给，又伪言突厥将袭太原。唐公惧，命旋师。用秦王谏，乃止(秦王谏曰：“独夫肆虐，天下崩离，狼顾蜂飞，跨州连县。丈夫不得耕耘，女子不得纺绩。故仗剑汾晋，举旆参墟，斩封豕以安万人，戮鲸鲵而清四海。据崤函之固，挟天子之威，令诸侯，定天下。是以闻之响应，投赴如归。今遇小敌，便将反旆。恐义师一朝解体，大事去矣。势不可全，归守太原，则一城贼耳，恐不旋踵，祸变仍生。”乃止也。)。老生背城而阵，一战斩之，平霍邑(诸城皆降，唯屈突通镇河东，坚守不下也。)。
冬十月，义师次长乐宫。卫文升挟代王乘城拒守。十一月，平京师，尊代王为天子，改元义宁(遣使四出徇郡县。隋行宫，唐公悉罢之。后宫，还其亲属。初，隋将多侵百姓，百姓患之。及义师至，秋毫无犯，皆曰：“真吾君也。”)时炀帝将之丹阳，而大臣将卒皆北人，不愿南迁，咸思归。宇文化及因百姓之不堪命，杀炀帝于江都，隋室王侯无少长，皆斩之。立嗣王浩为天子，化及为丞相(上曾梦见青衣儿曰：“去亦死，往亦死，不若乘船渡江水。”裴蕴、虞世基皆南人，赞成其事。将卒不愿南迁，将因会鸩之，南阳公主惧杀其婿，以谋告宇文士及。士及告其兄化及，遂反，执帝。帝曰：“吾何负于天地而至此乎？”马文举对曰：“臣闻：万姓不可无主，故立君以抚之。是知一人养万姓，非万姓养一人。高祖文皇帝粤有下国，丕隆大宝，除苛政，布恩德。南灭强陈，北灭狡虏。二十余年，河清海晏，既而弃世升遐。陛下即位，违远社稷，委弃京师，巡游行幸，略无宁岁。漕通河洛，控引江淮。丁壮倦劳苦，老弱疲转饷。高颖、贺若弼，先朝重臣，勋德俱茂；薛道衡，英华冠世，经纶之才，咸被非辜，卒遭夷戮，贤哲之士退，谄佞之士升。又频年讨辽，征役不息，行者不返，国用空虚，白骨被于原野，肝胆涂于草泽。悠悠冤魂，有请上帝，将假手于人矣。及在雁门，取辱戎虏，重围既解，理须宁息，方更巡游吴越，翱翔上江。头会箕敛，以供行乐。士卒无短褐，后宫厌罗绮；士卒无糟糠，犬马贱粟肉；甲胄生虮虱，戎马不解鞍。拒谏饰非，无心反驾。遂使九县瓜分，八纮幅裂。以天下之富、四海之贵，一旦弃之，犹曰无罪，臣窃为陛下羞之。”乃默然，缢杀之。)。
五月戊午，天子侑逊位于别宫，禅位于唐，都长安(大业末，谣曰：“桃李子，洪水远，扬山宛在花园里。”李，唐姓也；洪水者，唐王讳也；杨，隋性也；花者，华不实也；园，囿也，代王名侑，与囿音同。言杨侑虽为帝，终于历数有归，唐王当践其位也。)。己巳，王世充、段达等立越王侗为皇帝于洛阳。
六月，宇文化及自江都至彭城，据黎阳，称许。李密率大军，壁清淇。敦煌张守一闻密之拒化及也，说越王以讨。越王不用其策，用孟琮计，与密连和。(张守一说曰：“臣闻：鸿鹄之翮未就，冲天之情已萌；武豹之文未备，食牛之心已成。今陛下据全周之地，背河面洛，带甲十万，粟支数十年，此霸王之资，非待翮成文备之势也。固城自守，不以济世为心，何异夫群蚁之婴一穴乎？窃为陛下不取。”越王曰：“若之何？”对曰：“三王之兴，五伯之举，莫不由兵以成大业。故夏启有甘野之师，齐桓起召陵之众，皆以征讨不庭，伐叛威慝者也。今天下土崩，英雄竞起，为陛下腹心之患者，莫过夏魏。夏遣师涉河，则东都非陛下之地；魏遣师逾洛，据洛口之粟，陛下有累卵之危，无以加也。臣闻：兵以正合，而以奇胜。韩信所以斩成安，子房所以降秦也。请选精锐之士二万人守洛阳，三万人循河而守，以备夏寇；陛下亲率大军出洛口，掩魏之师，魏之君臣谓陛下从天而至，仓卒之间，智者不为计矣。李密既灭，则建德慑气，备守边疆，相时而动，则文皇之业可修，世祖之基不坠。”
越王曰：“朕新受命，人神未附，兵革屡兴，恐士大夫解体于我。”守一曰：“陛下以累圣之资，继二祖之业，虽夏人之思禹德，复戴少康；汉室之恋刘宗，重尊光武。以今况古，彼有惭德，况密有可伐之势者三，何则？始密与翟让同起乌合之众，大业已就，密乃杀让而夺其位。士卒初丧其主，鬼神新失其祀。人神未附，一也。地广兵众，法令不明，赏罚不信，二也。精锐之卒并拒秦王，巩洛所留悉皆老病，乘其虚而袭之，必得志矣，三也。志曰：‘夺人之先。’又曰：‘天时不如地利，地利不如人和。’陛下兼此三事，又居之以先，无不克矣。”王将从之。孟琮曰：“化及率思归之众，其锋不可当；李密英雄，勇略不世，非密无以灭化及；且袭之不得，复生一化及。臣请说以利害，示以大节，使为元戎，以除凶祲，徐议其后，未为晚也。”王曰：“善。”
孟琮东说密曰：“明公以乌合之卒，密迩王城，罕慕德之人，无山泽之固，兵法所谓‘四分五裂’，特所忌焉！今东有化及之师，西有东都之众。东拒化及，则王师袭其后；备东都而不行，则化及之师日至，于是六军屯洛口，化及下武牢，诚恐不暇转旋，败亡已及。今皇帝世宗成帝之子，世祖明帝之孙也，以累世之资，当乐推之运，士马百万，据有旧都。宇文化及怀音蔑闻，亲行枭镜。主人枕戈待旦，将卒蓄力待明。将军诚能率先启行，诛锄凶暴，则有盘石之安，无累卵之危也。晋文舍斩祛，齐桓置射钩。况主上圣哲自天，宽和容众，勿以畴昔之失，过望于皇帝也。狐裘羔袖，将军择焉。”)
密初闻张守一之谋，大惧；及琮至，大悦。使记事李俭朝，越王大悦，拜密为太尉魏国公。李密无东都之虑，尽锐攻化及，破之。密自败化及，益以骄傲，越王命王世充击密，密不用祖君彦计，密师败绩。遂西奔京师，寻谋叛，杀之。(王世充之击密也，密会群僚议之。裴仁基曰：‘世充今悉锐而至，洛下必空，但坚守其要路，无令得东而已。以锐卒三万循河曲西上，示逼东都，东都必急，世充必救。待其至洛，然后还军。如此，吾有余力，彼劳奔命，兵法所谓‘彼出则归，彼归则出；数战以疲之，多方以误之’也。”密曰：“公知其一，不知其二。今世充之兵不可当者三：兵仗精锐，一也；决计深入，二也；食尽求战，三也。我但乘城固守，蓄力待时。彼欲战不得，求走无路。不盈十日，此充之首可致麾下。诸君以为何如？”单雄信曰：“以乐战之兵当思归之卒，饥饱不敌，战必克矣。”祖君彦曰：“不可。夫师曲为老，师正为直；曲则为饥，直则为饱。世充挟隋室之威，不可为曲；主公以逆为名，不可为直。裴光禄之谋，一时之上也；主公之策，持久之上也；单将军之谋，灭亡之下也。夫物不两大，胜无常资。故庆者在闾，吊者在门。诚恐乘于化及，必殆于世充。请按甲息兵，伺时观衅，世充志大而体强，心勇而多悍，忸于自伐，必有异图。不盈数年，祸将作矣。然后仗顺而举，应天顺人；嵩岳为城，洛水为池；武臣勒兵经略于外，文吏儒士守之于内。孰与邀一时之功，坠万全之业？欲取之，先与之；将弱之，必强之。欲取而不与，必受天咎；将弱而不强，必受天殃。愿主公姑与之而强之，我承其弊，以全制其后，无不捷矣。”密曰：“智哉。”欲不战。
王伯当、单雄信曰：“天下安乐，百姓无事，耨文耒墨，从容于庙堂，武不如文；四海沸腾，英雄竞起，角帝图王，荡清氛祲，文不如武。各有其时，不可戾也。越王淫虐之余，天厌之久矣。且天命不常，能者代之，何曲直之有？请以定乱属武臣，制治属文吏。今日不战，大事去矣。”密遂用单雄信策。合战，密师败绩。世充乘胜趋洛口。密左长史邴元真以仓城降。密奔虎牢，不敢入。北渡河，遂奔唐。初，王伯当与单雄信、徐世绩俱为密将，军中号为三杰。故密信之而大战。)
大唐武德二年，王世充杀越王侗于洛阳，僭称尊号，隋氏灭矣。(梁时沙门宝志为书曰：“牵三来就九，索虏下殿走。意欲东南游，厄在彭城口。”今兹三月，江东童谣曰：“江水何冷冷，杨柳何青青，人今正好乐，已复戍彭城。”牵三就九，十二年也；戍索，言输也；吴人谓北人为虏，江都西有彭城村，村有彭城水，上引其水入西阁之下，果于此被执。初，上在江都，闻英雄竞起，皆曰：“此乃狂贼，终无所成。”及闻义师起，上方卧，惊起曰：“此得之矣！杨广博览多闻，而不知李讳(渊)为天子，安用圣为？”抚心而叹，久之复卧，曰：“王者不死，天自成人也。”)
论曰：干宝称：“帝王之兴，必俟天命；苟有代谢，非人事也。尧舜内禅，体文德也；汉魏外禅，顺大名也；汤武革命，应天人也；高光争伐，定功业也。各因其运而得天下。隋时之义大矣哉。”范晔曰：“自古丧大业，绝宗禋，其所以致削弱祸败者，盖渐有由矣。三代以嬖色取祸，嬴氏以奢虐致灾，西京自外戚失祚，东都缘阉尹倾国。”成败之来，先史商之久矣。自秦汉迄于周隋，观其兴亡，虽亦有数，然大抵得之者，皆因得贤豪，为人兴利除害；其失之也，莫不因任用群小，奢汰无度。孔子曰：‘以约失之者，鲜矣。’又曰：‘远佞人，去僻恶。’有旨哉！”(昔秦王见周之失统，丧权于诸侯，遂自恃任人，不封立诸侯，及陈胜楚汉咸由布衣，非封君有土而并灭秦。高祖既定天下，念项王从函谷入，而己由武关到，惟修关梁，强守御，内充实三军，外多发长戍。及王翁之夺取，乃不犯关梁，而坐得其处。王翁见以专国秉政得之，即抑重臣，收下权。及其失之，又不从大臣生焉。更始见王翁以失百姓心亡天下，既西到京师，恃人悦声，则自安乐，不纳谏臣。赤眉围于外，近臣又反于城，遂以破败。由是观之，夫患害非一，何可胜为防备哉！贾谊曰：“夫事有招祸，法有起奸，唯置贤良，然后无患耳！”)
