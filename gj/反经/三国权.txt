(《蜀》、《吴》、《魏》)
论曰：臣闻昔汉氏不纲，网漏凶狡。袁本初虎视河朔，刘景升鹊起荆州，马超、韩遂雄据于关西，吕布、陈宫窃命于东夏，辽河、海岱，王公十数，皆阻兵百万、铁骑千群，合纵缔交，为一时之杰也。然曹操“挟天子令诸侯”，六七年间，夷灭者十八九。虽吴、蜀蕞尔国也，以地图按之，才四州之土，不如中原之大都。人怯于公战，勇于私斗，轻走易北，不敌诸华之士。角长量大，比才称力，不若二袁刘吕之盛。此二雄以新造未集之国，资逆上不侔之势，然能抚剑顾眄，与曹氏争衡；跃马指麾，而利尽南海。何哉？则地利不同，势使之然耳。故《易》曰：“王侯设险以守其国。”古语曰：“一里之厚，而动千里之权者，地利也。”故曹丕临江，见波涛汹涌，叹曰：“此天所以限南北也！”刘资称南郑为“天狱”、斜谷道为“五百里石穴”。稽诸前志，皆畏其深阻矣。虽云：天道顺，地利不如人和。若使中材守之，而延期挺命可也，岂区区艾、浚得奋其长策乎？由是观之，在此不在彼。于戏！“智者之虑，必杂于利害”，故“不尽知用兵之害，则不能知用兵之利”，有自来矣。是以采摭其要，而为此权耶。夫囊括五湖，席卷全蜀，庶知害中之利，以明魏家之略焉。
蜀
天帝布政房心，致理参伐。参伐则益州分野(以东井、南股、距星为界，东井、南股、距星连钺者是也。觜星度在参右足，玉井所衡星是也。西距星即参中央三星西第一星是也。)。按《职方》则雍州之境，据《禹贡》则梁州之域，地方五千里，提封四十郡，实一都会也(常璩《国志》云：“蜀，其卦直坤，故多斑彩之章；其辰直未，故尚滋味。《诗》称文王之化，被于江汉之域，有文王之化焉。秦豳同诗，秦蜀同分，故有夏声”云。)。故古称“天府之国”，沃野千里，其有以矣。
王莽末，公孙述据蜀。(述字子阳，扶风茂陵人也，王莽时为导江卒正，治临邛。及更始立，豪杰各起其县以应汉，南阳人宗成略汉中，商人王岑亦起兵于雒县，自称定汉将军，以应成。述闻之，遣使迎成，成等至成都，掳掠暴横，述意恶之，召县中豪杰谓曰：“天下同苦新室，思刘氏久矣，故闻汉将军到，驰迎道路。今百姓无辜而妇子系获，室屋烧燔，此寇贼，非义兵也。吾欲保郡自守，以待真主，诸卿欲并力者即留，不欲者便去。”豪杰皆叩头愿效死。述于是使人诈称汉使者自东方来，假述辅汉将军、益州牧。乃选精兵千余人而击宗成等，破之。别遣弟恢于绵竹击更始所置益州刺史张忠，又破之，由是威震益部者也。)
益部功曹李熊说述曰：“方今四海波荡，匹夫横议，将军割据千里，地什汤武，若奋发威德，以投天隙，霸王之业成矣。今山东饥馑，人民相食，兵所屠灭，城邑丘墟。蜀地沃野千里，土壤膏腴，果实所生，无谷而饱。女工之业，覆衣天下，名材竹干，器械之饶，不可胜用。又有鱼盐、铜铁之利，浮水转漕之便。北据汉中，杜褒斜之隘；东守巴郡，拒捍关之口。地方数千里，战士不下百万。见利则出兵而略地，无利则坚守而力农。东下汉水，以窥秦地；南顺江流，以震荆扬。所谓用天因地，成功之资。今君王之声闻于天下，而位号未定，志士狐疑。宜即大位，使远人有所归依。”(述曰：“帝王有命，吾何德以当之？”熊曰：“天命无常，百姓与能，能者当之。王何疑焉？”遂然之也。)建武元年四月，遂自立为天子，号“成家”，色尚白。(使将军侯丹开白水关，北守南郑，将军任满从阆中下江州，东据捍关，于是尽有益州之地也。)
自更始败后，光武方事山东，未遑西伐。关中豪杰多拥众归述。其后平陵人荆邯见东方将平，兵且西向，说述曰：“兵者，帝王之大器，古今所不能废也。隗嚣遭遇运会，割有雍州，兵强士附，威加山东。不及此时摧危乘胜，以争大命，而退欲为西伯之事，偃武息戈，卑辞事汉，喟然自以武王复出也。今汉帝释关陇之忧，专精东伐，四分天下而有其三。使西州豪杰，咸居心于山东。发间使，招携贰，则五分而有其四。若举兵天水，必至沮溃。天水既定，则九分而有其八。陛下以梁州之地，内奉万乘，外给三军，百姓愁困，不堪上命，将有王氏自溃之变。臣之愚计，以为宜及天人之望未绝，豪杰尚可招诱，急以此时发国内精兵。令田戎据江陵，临江南之会，倚巫山之固，筑垒坚守，传檄吴楚，长沙以南，必随风而靡；令延岑出汉中，定三辅、天水，陇西拱手自服。如此海内震摇，冀有大利。”
(述以问群臣，博士吴柱曰：“昔武王伐纣，八百诸侯不期同辞，然犹还师以待天命，未闻有左右之助，而欲出师于千里之外，以广封疆者也。”邯曰：“今东帝无尺寸之柄，驱乌合之众，跨马陷敌，所向辄平，不亟乘时与之争功，而坐谈武王之说，是效隗嚣欲为西伯也。”范晔曰：“援旗纠族，假制明神迹。夫创图首事，有以识其风矣。终于孤立一隅，介于大国，陇坻虽隘，非有百二之势，区区两郡以御堂堂之锋，则知其道有足怀者，所以栖有四方之杰。夫功全则誉显，业谢则衅生，回成丧而为其议者，或未闻焉！若嚣命会符运，敌非天力，坐论西伯，岂多嗤也乎？”)
述不听邯计。光武乃使岑彭、吴汉伐蜀，破荆门，长驱入江关。
(岑彭为蜀刺客所杀，吴汉并将其军，入犍为界，诸县皆城守。汉乃进军攻广都，拔之，遣轻骑烧成都，市桥、阳武以东诸小城皆降。光武戒汉曰：“成都十万众，不可轻也。但坚据广都，待其来攻，勿与争锋。若不敢来攻，转营追之，须其力疲，乃可击也。”汉乘利将步骑二万余人进逼成都，去城十余里，阻江北为营，作浮桥。使副将刘尚将万余人屯江南，相去二十余里。光武闻之，大惊，让汉曰：“贼若出兵缀公，而以大众攻尚，尚破，公即败矣！幸无他者，急引兵还广都。诏书未到，述果使其将谢丰攻汉，使别将劫刘尚，令不得相救。汉乃闭营，三日不出，多树旛旗，使烟火不绝。夜衔枚引兵与尚军合，丰等不觉。明日，乃分兵拒江北，自将攻江南，汉破之，斩谢丰。于是引还广都，以状闻光武，报曰：“公还广都，甚得其宜，述必不敢略尚而击公也。若先攻尚，公从广都五十里悉步骑赴之，适当值其疲困，破之必矣！”自是，汉与述战于广都之间，八战八克，遂军其郭中。述乃悉散金帛，募敢死士五千人，以配延岑。岑于市桥伪建旗帜，鸣鼓挑战，而潜遣奇兵出吴汉军后，袭击，破汉。汉堕水，缘马尾得出。述乃自将攻汉，三合三胜。自旦及中，军士不得食，并疲。汉固命壮士突之，述兵大败也。)
军至成都，述出战，兵败被刺，洞胸死，夷述妻子，焚其宫室。(光武闻之，怒以谴汉曰：“城降三日，吏人服从。一旦放兵纵火，良失斩将吊人之义也。”乃下诏慰之。其忠节志义之士，并蒙旌显，李育以有才干擢用之。于是西土感悦，莫不归心焉。范晔曰：“昔赵陀自王番禺，公孙亦窃带蜀汉，推其无他功能，而至于后亡者，将以边地处远，非王化之所先乎？不能因隙立功，以会时变，方乃坐饰边幅，以高深自安，昔吴起所以惭魏侯也。及其谢群臣，审废兴之命，与夫泥首衔玉者，异日谈也。”)
至灵帝时，政理衰缺，王室多故，雄豪角逐，分裂疆宇。以刘焉为益州牧。(焉，鲁恭王后也。时四方兵寇，焉以为刺史威轻，乃建议改置牧伯，镇安方夏，清选重臣以居其任，以焉为益州牧。是时，梁州贼马相聚疲役之人数千，先杀绵竹令，进攻雒县。州从事贾龙先领兵数千在犍为，遂纠合吏人攻相，破之。乃选吏迎焉，遂领益州牧也。)焉死，子璋立。(州大吏赵韪等贪璋温仁，立为刺吏。初，南阳三辅人数万户流入益州，焉悉收以为兵，名曰：“东州兵”。璋性柔宽，无威略，东州人侵暴。赵韪因人情不缉，乃结州中大姓。东州人畏见诛灭，乃同心并力，为璋殊死战，斩赵韪。时张鲁亦以璋懦弱，不承顺璋，遂自雄于巴蜀也。)为刘备所围，遂降。(备迁璋于公安，归其财宝。后以病卒。)
初，刘备为豫州牧也。(备，字玄德，涿郡涿县人也。少言语，善下人，喜怒不形于色。徐州牧陶谦表先主为豫州牧。后谦病，使人迎先主，先主曰：“袁公路近在寿春，此君四世五公，海内所归，君以州与之。”陈登曰：“袁公路骄豪，非治乱之主。今欲为使君合步骑十万，上可以匡主济人，成五霸之业，下可以割地守境，书功于竹帛。若使君不见听，登亦未敢听使君。”孔融谓先主曰：“袁公路岂忧国忘家者耶？冢中枯骨何足介意？今日之事，百姓与能，天与不取，悔不可追。”遂领徐州。陈登遣使诣袁绍曰：“天降灾戾，祸臻鄙州，州将殂殒。士人无主，恐奸雄一旦承隙，以贻盟主日侧之忧，辄共奉平原相刘府君，以为宗主，永使百姓知有依归。方今寇难纵横，不遑释甲，谨遣下吏告执事。”袁绍答曰：“刘玄德，宏雅有信义。今徐州乐戴之，诚副所望也。”)为曹公所破，走屯新野。
(时刘表薨，诸葛亮说攻琮，荆州可有。先主曰：“荆州临亡，托我以遗孤，吾不忍也。”荆州人多归先主，先主日行十余里。或曰：“宜速行保江陵。”先主曰：“夫济大事者，以人为本。今人归吾，何忍弃去。”习凿齿曰：“刘主虽颠沛险难，而信义愈明；势逼事危，而言不失道；追景升之顾，则情感三军；恋赴义之士，则甘与同败。视其所以结物情，岂徒投醪、抚寒、含蓼、问疾而已？其终济大业者，不亦宜乎？”)
闻诸葛亮躬耕南阳，乃三诣亮于草庐之中，屏人言曰：“汉室倾颓，奸臣窃命，主上蒙尘，孤不度德量力，欲信大义，行于天下，而智术浅短，遂用猖獗，至于今日，然意犹未已。君谓计将安出？”亮答曰：“自董卓以来，豪杰并起，跨州连郡者，不可胜数。曹操比于袁绍，名微而众寡，然遂能克绍。以弱为强者，非唯天时，抑亦人谋也。今操已拥百万之众，挟天子而令诸侯(《传》曰：“求诸侯，莫如勤王。”此之谓也。)。此诚不可与争锋。孙权据有江东，已历三代，国险而民附，贤能为用，此可与为援，而不可图也。荆州北据江、汉，利尽南海，东连吴会，西通巴、蜀，此用武之国，而其主不能守，此殆天所以资将军也。益州险塞，沃野千里，天府之国，高祖因之以成帝业。刘璋暗弱，张鲁在北，民殷国富，而不知恤，智能之士，思得明后。将军既帝室之胄，信义着于四海，总览英雄，思贤如渴。若跨有荆益，保其岩岨，西和诸戎，南抚夷越，结好孙权，内修政理。天下有变，则命上将将荆州之军，以向宛、洛；将军身率益州之众，出于秦川，百姓孰不箪食壶浆，以迎将军者乎？诚如是，则霸业可成，汉室可兴矣。”时曹公破荆州，先主奔吴。
(先主之奔吴也，论者以孙权必杀之。程昱料曰：“曹公无敌于天下，初举荆州，威震江东。权虽有谋，不能独当也。刘备，英雄也，关羽、张飞皆万人之敌，权必资以御于我，难解势分，备资以成，不可得杀也。”权果多与备兵，以御太祖。时益州刺史刘璋闻曹公征荆州，遣别驾张松诣曹公，曹公时已定荆州，走先主。曹公不存录松，松劝璋自绝。习凿齿曰：“昔齐桓公一矜其功，而叛者九国；曹操渐自骄伐，而天下三分。皆勤之于数十年之内，弃之于俯仰之顷，岂不惜乎？是以君子劳谦日昃，虑以下人，功高而居之以让，势尊而守之以卑，夫然后能有其富贵，保其功业，传福百代，何骄矜之有哉？君子是以知曹操之不能遂兼天下也。”)
备用亮计，结好孙权，共拒曹公于赤壁，破之。曹公北还，权乃以荆州业备。(周瑜上疏谏曰：“刘备以枭雄之姿，而关羽、张飞熊虎之将，必非久屈为人用者。愚谓大计，宜徙备置吴，盛为筑室，多其美女玩好之物，以娱其耳目。分此三人，各置一方。使如瑜者，得挟与攻战，大事可定也。今猥割土地，以资业之，聚此三人俱在疆埸，恐蛟龙得云雨，非复池中物也。”权以曹公在北方，当广揽英雄，故不纳也。)
庞统说备曰：“荆州荒残，人物殚尽。东有吴孙，北有曹氏，鼎足之计，难以得志。今益州国富人强，户口百万，郡中兵马，所出毕具，宝货无求于外。今可权借以定大事。”备曰：“今指与吾为水火者，曹操也。操以急，吾以宽；操以暴，吾以仁；操以谲，吾以忠。每与操反，事乃可成耳。今以小故而失信义于天下者，吾所不取也。”统曰：“权变之时，固非一道所能定也。兼弱吞昧，五伯之事；逆取顺守，报之以义；各事定后，封以大国，何负于信？今日不取，终为人利耳。”备乃使关羽守荆州，欲自取蜀。
(时孙权遗使报备，欲共取蜀，曰：“米贼张鲁居王巴汉，为曹操耳目，规图益州，刘璋不能自守。若操得蜀，则荆州危矣。今欲先攻取璋，进讨张鲁，首尾相连，一统吴楚，虽有十操，无所忧也。”或说备宜报听许，吴终不能越荆有蜀，蜀地可有也。主薄殷观曰：“若为吴先驱，进未能克蜀，返为吴所乘，则大事去矣！”备从之，拒答权曰：“益州民富国强，土地阻险，刘璋虽弱，足以自守。张鲁虚伪，未必尽忠于操。今暴师于蜀汉，转运于万里，欲使战克攻取，举不失利，此吴起不能定其规，孙武不能善其事。今曹操三分天下有其二，将饮马沧海，观兵吴会。而同盟无故自相攻伐，借枢于操，使敌乘其隙，非计也。”权知备意，乃止也。)
会刘璋闻曹公向汉中讨张鲁，内怀恐惧。别驾张松说璋曰：“曹公兵强，无敌于天下。若因张鲁之资，以取蜀土，谁能御之？刘豫州，使君之宗室，而曹公之深仇也。若使之讨鲁，鲁必破。鲁破则益州强，曹公虽来，无能为也。”璋然之，遣法正迎先主。(时黄权谏曰：“左将军有枭名，今以部曲遇之则不满其心，以客礼待之则一国不容二君，若客有泰山之安，则主有垒卵之危。愿且闭境以待河清。”时刘巴亦谏曰：“备，雄杰人也。入必有为，不可内也。”既入，巴又曰：“若使备讨张鲁，是放虎于山林也。”璋并不听。)
先主与璋会涪。璋既还成都，先主当为璋北征汉中。
统复说备曰：“阴选精兵，昼夜兼道，径袭成都。璋既不武，又素无豫备，大军卒至，一举便定，此上计也。杨怀、高沛，璋之名将，各仗强兵，据守关头，闻数有笺来谏璋：使发遣将军还荆州，将军未至遣与相闻；说荆州有急，欲还救之，并使装束，外作归形。此二子俱服将军英名，又喜将军之去，必乘轻骑来见将军，因此执之，进取其兵，乃向成都，此中计也。返还白帝，连引荆州，徐还图之，此下计也。若沉吟不去，将致大困，不可久矣。”先主然其中计。
(初，张松、法正见备，备以私意接纳，尽其殷勤。因问蜀中兵器、府库、人马众寡及诸要害，松等具为言之，又画地图，处置山川，由是尽知益州虚实。先主北到葭萌，未即讨鲁，厚树恩德以收众心。明年，曹公征孙权，权呼先主自救。备乃从璋求万兵及资宝，欲以东行救权，璋但许兵四千，其余皆半给。备因激怒其众曰：“吾为益州征强敌，师徒勤瘁，不遑宁居，今积帑藏之财，而吝于赏功，望士大夫为出死力战，其可得乎？”乃召璋白水军督杨怀，责以无礼，斩之。使黄忠等勒军向璋。先主径至关，质诸将士卒妻子。引兵从忠等进到涪，据其城。璋所遣将皆破败也。)即斩怀等，自葭萌南还取璋。
时郑度说璋曰：“左将军袭我，兵不满万，士众未附，野谷是资，计莫若尽驱巴西、梓潼人，内涪水以西，其仓廪野谷，一皆烧除，高垒深沟，静以待之。彼请战不许，久无所资，不过百日，必将自走。走而击之，则必禽矣。”璋不用度计。先主遂长驱，所过必克，而有巴蜀。
(刘备袭蜀，丞相掾赵戬曰：“刘备其不济乎？拙于用兵，每战必败，奔亡不暇，何以图人？蜀虽小国，险固四塞，独守之国，难卒并也。”征士傅干曰：“刘备宽仁有度，能得人之死力；诸葛亮达理知变，正而有谋而为之相；张飞、关羽勇而有义，皆万人敌而为之将。此三人者，皆人杰也，以刘备之略，三杰佐之，何为不济？”先主围成都数十日，璋出降。蜀中殷盛丰乐，先主置酒大飨士卒，取蜀城中金银分赐将士，还其谷帛。初攻刘璋，备与士众约曰：“若事定，府库百物，孤无豫焉！”及拔成都，士众皆舍干戈赴诸藏，竞取宝物。军用不足，备甚忧之，刘巴曰：“易耳！但当铸直百钱，平诸物价，令吏为官市。”备从之。数月之间，府库充实。先主领益州牧，诸葛亮为股肱，法正为谋主，关羽、张飞、马超为爪牙，许靖、糜竺、简雍为宾友。董和、黄权、李严等本璋之授用也，吴壹、费观等又璋之婚亲也；彭羕者，又璋之所排摈也；刘巴者，宿昔之所忌恨也。皆处之显任，尽其器能。有志之士无不竞劝也。)
群臣劝先主称尊号，先主未许。诸葛亮曰：“昔吴汉、耿纯等劝世祖即帝位，世祖辞让，前后数四。耿纯进言曰：‘天下英雄喁喁，冀有所望，如不从议者，士大夫各归求主，无为从公也。’世祖感纯言深至，遂然诺之。今曹氏篡汉，天下无主，大王刘氏苗族，绍世而起，即帝位，乃其宜也。士大夫久勤苦者，亦望尺寸之功名，如纯言耳。”先主于是即帝位。(谯周等劝进云：“臣父群未亡时，言西南数有黄气，直立数丈，见来积年，时时有景云祥风从璇玑下应之。此为异瑞。又二十二年中，数有气如旗，从西竟东，中天而行。图书曰：‘必有天子出其方。’是年，太白、荧惑、镇星常从岁星，相追近。汉初兴，五星从岁星谋，岁星主义。汉位在西，义之上方。故汉法常以岁星候人主，当有圣主起于此州，以致中兴。时许帝尚存，故群下不敢漏言。顷者荧惑复追岁星，见在胃、昴。胃、昴为天纲。《经》曰：‘帝王处之，众邪消亡’。愿大王应天顺人，速即洪业，以宁海内也。”)
时曹公拔汉中。
(初，魏太祖破张鲁于汉中，刘晔进计曰：“明公北破袁绍、南征刘表，九州百郡十并其八，威震天下，势慑海外。今举汉中，蜀人望风，破胆失守，推此而前，蜀可传檄而定。刘备，人杰也；有度而迟，得蜀日浅，蜀人未附，人心震恐，其势自倾。因其倾而压之，无不克也。若小缓之，诸葛孔明明于治体，关羽、张飞勇冠三军，武毅以威之，文德以抚之，据险守要，不可犯矣！今时不取，必有后忧。”太祖不从。居七日，蜀降者言蜀中惊扰，虽斩之，犹不禁。太祖又问晔曰：“蜀可伐否？”对曰：“今已小安，不可动也。”)
法正说先主曰：“曹操一举降张鲁、定汉中，不因此势以图巴蜀，而留夏侯渊、张合屯守，身遽北还，此非其智不逮，力不足也，将内有忧逼故耳。今算渊、合才略，不胜国之将率，举众往讨，则必克之。克之日，广农积谷，观衅伺隙，上可以倾覆寇敌，尊奖王室；中可以蚕食雍、凉，广境拓土；下可以固守要害，为持久之计。此盖天以与我，时不可失也。”先主善其策，乃率诸将进兵汉中，正亦从行。先主由阳平南渡沔水，缘山稍前，于定军山作营。渊将兵来争其地。正曰：“可击矣。”先主命黄忠乘高鼓噪攻之，大破渊军，渊等授首，遂奄有梁汉。
时魏使夏侯楙镇长安，蜀将魏延就诸葛亮请兵从褒中出，循秦岭而东，当子午而北，以袭长安，亮不许。
(《魏略》曰：“夏侯楙为安西将军，镇长安。诸葛亮于南郑与群下计议，魏延曰：‘闻夏侯楙，少主婿也，怯而无谋，今假延精兵五千，负粮五千，直从褒中出，循秦岭而东，当子午而北，不过十日，可到长安。闻延奄至，必乘船逃走，长安唯有御史、京兆太史耳，横门邸阍与散人之谷，足周食也。比东方相合聚，尚二十许日，而公从斜谷来，亦足以达。如此则一举而咸阳以西可定矣！’亮以为悬危不如安从，坦道可以平取陇右，万全必克而无虞，故不用延计也。延每随亮出，辄欲请兵万人与亮异道会于潼关，如韩信故事。亮制而不许。延常谓亮为怯，叹恨己才用之不尽也。”)
其后吴孙权袭关羽，取荆州。(范晔曰：“刘备令关羽镇守荆州。吴将吕蒙拜汉昌太守与关羽分土接境，知羽枭雄有并并心，且居上流，其势难久。蒙乃密陈计策曰：‘今征虏守南郡，潘璋将游兵万人循江上下，应敌所在。蒙为国家前据襄阳。如此，何忧于操？何赖于羽？’将图之，会羽讨樊，留兵将备南郡。蒙上疏曰：‘羽讨樊而多留备兵，必恐蒙图其后故也。蒙常有病，乞分众还建业，以治病为名，羽闻之，必撤备兵。尽赴襄阳，大军浮江，昼夜驱上，袭其空虚，则南郡可下，而羽可擒也。’遂称病笃，权乃露檄召蒙还，阴与图计。羽果信之，稍撒兵赴樊。权遂遣蒙在前，伏其精兵于[舟冓]舻中，使白衣摇橹作商贾服，昼夜兼行，至羽所置江边屯候，尽缚之，是故羽不闻知。蒙入据城，尽得羽将士家属，皆抚慰，约令军不得干历人家、有所求取。羽还在道路，数使人与蒙相闻，蒙辄厚遇其使。羽使人还，咸知家门无恙，见待过于平时，故羽吏士无斗心，皆委羽而降，即父子俱获。初，孙权之讨羽也，遣使报魏云：“欲讨关羽自效，乞不漏露。今羽有备，群臣咸言密之是宜。”董昭曰：“军事尚权，期于合宜。宜露其事。羽闻权上，即当还护其城，围得速解，便获其利。可使两贼相持，我乘其弊。若密而不露，使权得志，非计之上也。”乃使射书于围中及羽屯内。侯犹豫未去。陆逊至，破江陵。羽走至临沮，为吴将潘璋所杀也。)
先主怒吴，伐之，败绩。还蜀，至永安而崩。
(初，魏文帝闻备东下与孙权交战，树栅连营七百余里，谓群臣曰：“备不晓兵机，岂有七百里营可以距敌乎？包原隰阻险而为军者，为敌所禽，此兵法所忌。孙权上事今至矣！”后七日，权破备于夷陵，书至。)
后主禅即位。(下诏曰：“朕闻善积者昌，祸积者丧，古今常数也。曩者汉祚中微，网漏凶慝，董卓造难，震荡京畿；曹操阶祸，窃执天衡；子丕孤竖，敢寻乱阶，盗据神器，更姓改物，世济其凶。当此之时，天下无主，则我帝命殒越于下。昭烈皇帝光演文武，存复祖业，诞膺皇纲，不坠于地。万国未靖，早世遐殂，朕以幼冲，继统鸿业，未习保傅之训，而婴祖宗之重，光载前绪，未有攸济，朕甚惧恶。诸葛丞相弘毅忠壮，忘身忧国，今授之以旄钺之重，付之以专命之权，统领步骑二十万众，董督元戎，龚行天伐，除患宁乱，克复旧都，在此行也。伐其元帅，吊其残人，他如诏书律令者也。”)
先是，吴主孙权请和。(吴使张温使蜀，权谓温曰：“卿不宜远出，恐诸葛孔明不知吾所以与曹氏通意。故屈卿行人之义，受命不受辞也。”对曰：“臣入无腹心之规，出无专对之用，惧无张老延誉之功，又无子产陈事之效，然诸葛亮达见计数，必知神虑屈伸之宜，加受朝廷天覆之惠。推亮之心，必无疑贰。”
温至蜀，诣阙拜章曰：“昔高宗以谅阴，昌殷祚于中兴；成王以幼冲，隆周德于太平。今陛下以聪明之姿，等契往古，总百揆于良佐，参列精之炳耀，遐迩望风，莫不忻赖，吴国勤任膂力，清澄江浒，愿与有道平一宇内，委心协规，有如河水。使下臣温通致情好。陛下敦崇礼义，未便耻忽。臣自入远境，及即近郊，频蒙劳来，以荣自惧。”蜀使马良使吴。良谓亮曰：“今衔国命，协穆二家，幸为良介于孙将军。”亮曰：“君试自为文。”良即草曰：“寡君遣掾马良通聘继好，以绍昆吾豕韦之勋，其人吉士。荆楚之令，鲜于造次之华，而有克终之美。愿降心存纳，以慰将命。”权大敬待之也。)
丞相诸葛亮虑权闻先主殂，有异计，乃遣邓芝修好于权。权果狐疑不时见芝，芝自表请见。权语芝曰：“孤诚愿与蜀和亲，然恐蜀主幼弱，国小势逼，为魏所乘，不自保全。以此犹豫耳。”芝对曰：“吴蜀二国，四州之土，大王命世之英，诸葛亮一时之杰也。蜀有重险之固，吴有三江之阻；合此二长，共为唇齿，进可兼并天下，返可鼎足而立，此理势之自然也。大王今若委质于魏，魏必上望大王之入朝，下求太子之内侍。若其不从，则奉辞伐叛，蜀必顺流，见可而进。如此，江南之地，非复大王之有也。”权默然良久曰：“君言是也。”遂自绝魏，与蜀连和。
时司徒华歆、司空王朗等，与诸葛亮书，陈天命，欲使举国称蕃。亮不答书，作正议曰：“昔在项羽，起不由德，虽处华夏，秉帝者之势，卒就汤镬，为后来戒。魏不审鉴，今次之矣。免身为幸，灭在子孙。而二三子多逞苏张诡靡之说，奉进欢兜滔天之辞，欲以诬毁唐帝，讽解禹、稷，所以徒怀文藻，烦劳翰墨，大雅君子所不为也。又《军志》曰：‘万人必死，横行天下。’昔轩辕氏挈卒数万，制四帝，定海内，况以数十万之众，据正道而临有罪，可得干拟者哉！”亮死后，魏令邓艾伐蜀，蜀兵败。后主用谯周策降魏。
(议曰：国君为社稷死则死，为社稷亡则亡。谯周劝后主降魏，可乎？孙盛曰：“《春秋》之义，国君死社稷，卿大夫死位，况称天子而辱于人乎？周谓万乘之君，偷生苟存，亡礼喜利，要冀微荣，惑矣！且以事势言之，理有未尽，何者？禅虽庸主，实无桀纣之酷，战虽屡北，未有土崩之乱，纵不能君臣固守，背城一战，自可退次东鄙，以思后图。是时罗宪以重兵据白帝，霍弋以强卒镇夜郎，蜀土险狭，山水峻隔，绝巇激湍，非步卒所涉。若悉收舟楫，保据江州，征兵南中，乞师东国，如此则姜、廖五将，自然云从；吴之二师，承命电赴。何投寄之无所，而虑于必亡耶？魏师之来，搴国大举。欲追则舟楫靡资，欲留则师老多虞，且屈伸有会，情势代起，徐因思旧之人以攻骄惰之卒，此昭王所以走阖闾、田单所以摧骑劫也。何为忿忿，遽自囚虏、下坚壁于敌人，致斫石之至恨哉？葛生有云：‘事不济即亡耳，安能复为之下？’壮哉斯言！可以立懦夫之志矣！观古燕、齐、荆、越之败，或国覆主灭，或鱼悬鸟窜，终成建功立业，匡复社稷。岂曰天助，抑人谋也。向使怀苟存之计、纳谯周之言，何颓基之能构、令名之可获哉？禅既暗主，周实驽臣，方之申包胥、田单、范蠡、大夫种，不亦远乎？”)
晋时，李特复据蜀。
(初，特在蜀暴横，晋乃募取特兄弟，许以重赏。未暇，宣闻，遂不藏本。特子骧见书，悉改其购云：“敢斩六郡人头首李、任、闫、赵等及氐叟王一人，诣官，许以重赏。”六郡人见之大骇，遂并反归特。益州牧罗尚遣隗伯攻李雄于郫城，迭有胜负。冬十月，雄与朴泰金，鞭之流血，令泰佯得罪奔尚，欲为内应。尚信之，以兵随。泰、雄内外击之，大破尚军。雄乘胜追蹑，夜至城下，因称万岁，诳尚城中云：“已得郫城。”尚信之，开少城门，雄军得入。尚遂遁走，遂克成都称王也。)
晋桓温灭之。至宋义熙中，谯纵又杀益州刺史毛璩于成都，称成都王。
(初，毛璩使任约赴义军，军至枝江，会刘毅败，约奔桓振。璩闻约奔桓振也，自将兵三千，由外水下。谯纵为之参军，使将梁州兵五百人，从内水发。梁州人不欲东，遂推纵为主，反攻涪城，克之。璩闻难作，自略阳城，步还至成都，为纵党所杀也。)
宋使朱龄石灭之，此蜀国形也。
(议曰：吴蜀唇齿之国，蜀灭则吴亡，信乎？陆士衡曰：“夫蜀盖蕃援之与国，而非吴人之存亡也。何则？其郊境之接，重山积险，陆无长毂之径，川隘流汛，水有惊波之难，虽有锐师百万，启行不过千夫；舳舻千里，前驰不过百舰。故刘氏之伐陆公，譬之长蛇，其势然也。”故黄权称曰：“可以往，难以返，此兵之挂地也。”古云：“夫道狭路险，譬如两鼠斗于穴，将勇者胜也。”)
吴
丑为星纪，吴越之分，上应斗牛之宿，下当少阳之位。(今之会稽、九江、丹阳、豫章、庐江、广陵、六安、临淮，皆吴之分野；今苍梧、郁林、合浦、交趾、九真、日南、南海，皆越之分野。)古人有言曰：“大江之南，五湖之间，其人轻心，扬州保强(保，恃也。)，三代要服，不及以正。国有道则后服，无道则先叛。”故《传》曰：“吴为封豕长蛇，荐食上国，为上国之患，非一日之积也。”
汉高帝时，淮南王英布反(布都六安，今寿州是也。)。反书闻，上召诸将，问：“布反，为之奈何？”汝阴侯滕公曰：“臣客故楚令尹薛公，有筹策，可问。”(初滕公问令尹，令尹曰：“是故当反。”滕公曰：“上裂地而王之，疏爵而赏之，南面而立，万乘之主，其反何也？”令尹曰：“往年杀彭越，前年杀韩信，此三人同功一体之人也，自疑祸及，故反耳。”)上乃召见，问薛公，薛公对曰：“布反，不足怪也。使布出于上计，山东非汉之有也；出于中计，胜败之数未可知也；出于下计，陛下安枕而卧矣。”上曰：“何谓上、中、下计？”令尹曰：“东取吴(苏州是也)，西取楚(荆州是也)，并齐取鲁(齐，青州；鲁，兖州。)，传檄燕赵，固守其所，山东非汉之有也。(议曰：合从山东，为持久之策，上计也。)何谓中计？东取吴，西取楚，并韩取魏，据敖仓之粟，塞成皋之口，胜败之数，未可知也。(议曰：长驱入洛，以决一朝之战，中计也。)何谓下计？东取吴，西取下蔡，归重于越，身归长沙，陛下安枕而卧，汉无事矣。”
(议曰：自广江表，无窥中原之心，下计也。桓谭《新论》曰：“世有围棋之戏，或言是兵法之类也。及为之，上者远棋疏张，置以会围，因而伐之，成多得，道之胜。中者则务相绝遮要，以争便求利，故胜败狐疑，须计数而定。下者则守边隅、趋作罫，以自生于小地。”然亦不如察薛公之言，上计云：“取吴楚，并齐鲁及燕赵者。”此广道地之谓。中计云：“取吴楚，并韩魏，塞成皋，据敖仓。”此趋遮要争利者也。下计云：“取吴下蔡，据长沙以临越。”此守边隅、趋作罫者也。罫，音为卦反。)
上曰：“是计将安出？”令尹对曰：“出下计。”上曰：“何为废上、中计而出下计？”令尹曰：“布故郦山之徒也，自致万乘之国，此皆为身不顾其后、为万世虑者。故曰出下计。”上曰：“善。”果如策。(乃封薛公千户也。)
是后吴王刘濞以子故而反。初发也，其大将田禄伯曰：“兵屯聚而西，无他奇道，难以就功。臣愿得奇兵五万人，别循江淮而上，收淮南、长沙，入武关，与大王会，此亦一奇也。”吴王太子谏曰：“王以反为名，此兵难以藉人，藉人亦且反王。”吴王不许。其少将桓将军复说吴王曰：“吴多步兵，步兵利险阻；汉多车骑，车骑利平地。愿大王所过城邑，不下，宜弃去，疾西据雒阳武库，食敖仓之粟，阻山河之险，以令诸侯。虽无入关，天下固已定矣。即大王徐行，留下城邑，汉车骑至，驰入梁楚之郊，事败矣。”王问诸老将，老将曰：“此年少摧锋之计耳，安知大虑？”吴王不从桓将军之计，乃自并将其兵。汉以太尉周亚夫击吴楚，亚夫用其父客计，遂败吴。(客计在(霸纪上)。)
淮南王刘安怨望其父厉王长死，谋为叛逆，问伍被曰：“吾举兵西向，诸侯必有应者，即无奈何。”被曰：“南收衡山(衡州)，以击庐江(庐州)，有浔阳之船，守下雉之城(在江夏，县名也。)，结九江之浦，绝豫章之口(洪州是也)，强弩临江而守，以禁东郡之下，东收江都(扬州也)、会稽(越州也)，南通劲越，屈强江淮间，犹可一举得延岁月之寿。”王曰：“善。”未得发，会事泄，诛至。
后汉灵、献时，阉人擅命，天下提契，政在家门。
(何进谋诛阉宦，太后不从。进乃召董卓诣京师，以胁迫太后。密令卓上书曰：“中常侍张让等窃幸乘宠，浊乱海内。昔赵鞅兴晋阳之甲，以逐君侧之恶。臣辄鸣钟鼓，如洛阳，讨让等罪。”卓未至，进败，及卓到，遂废立，天下乱矣。议曰：家门，大夫也。)
时长沙太守孙坚杀南阳太守张咨，袁术得据其郡。坚与术合纵，欲袭夺刘表荆州，坚为流矢所中，死。
(初，刘表据荆州也，闻江南贼盛，谓蒯越等曰：“吾欲征兵，恐不集，其策焉出？”对曰：“众不附者，仁不足也；附而不理者，义不足也。苟仁义之道行，百姓归之如水之趋下，何患不附？袁术勇而无谋，宗贼贪暴，为下所患，若示之以利，必以众来。君诛其无道，抚而用之，人有乐存之心，必襁负而至。兵强士附，南据江陵，北守襄阳，八郡可传檄而定，术等虽至，无能为也。”后果然。)
孙坚死，子策领其部曲，击扬州刺史刘繇，破之，因据江都。(策闻袁术将欲僭号，与书谏曰：“昔董卓无道，陵虐王室，祸加太后，暴及弘农，天子播越，宫庙焚毁。是以豪杰发愤，沛然俱起。然而河北异谋于黑山，曹操毒被于东徐，刘表僭乱于荆南，公孙叛逆于朔北。正礼阻兵，玄德争盟，当谓使君与国同规，而舍是弗恤，莞然有自取之志，惧非海内企望之意。昔成汤讨桀，犹云：‘有夏多罪。’；武王伐纣，曰：‘殷有重罚。’此二王者，虽有圣德，假时无失道之过，无由逼而取也。今主上非有恶于天下，徒以幼小，胁于强臣，异于汤武之时也。使君五世相承，为汉宰辅，荣宠之盛，莫与为比。宜效忠节，以报王室。”术不纳，策遂绝之也。)
策闻魏太祖与袁绍相持于官渡，将渡江袭许，未济，为许贡客所杀。
(初，策有是谋也，众皆惧，魏谋臣郭嘉料之曰：“策，英雄豪杰，能得人死力。然轻而无备，虽有百万之众，无异于独行中原。若刺客伏起，一人之敌耳。以吾观之，必死于匹夫之手。”果为许贡客所杀也。)
策死，弟权领其众。(时吴割据江南，席卷交广也。)属曹公破袁绍，兵威日盛，乃下书责孙权，求质。张昭等会议不决。权乃独将周瑜，诣其母前定议。瑜曰：“昔楚国初封于荆山之侧，不满百里之地。继嗣贤能，广土开境，立基于郢，遂据荆、扬，至于南海，传业延祚，九百余年。今将军乘父兄余资，兼六郡之众，兵精粮多，将士用命。铸山为铜，煮海为盐，境内富饶，人不思乱。泛舟举帆，朝发夕到，士风劲勇，所向无前。有何逼迫而欲送质？质子一入，不得不与曹氏；曹氏命召，不得不往，便见制于人也。岂与南面称孤同哉？不如勿与，徐观其变。若曹氏率义以正天下，将军事之未晚；若图为暴乱，兵犹火也，不戢，必将自焚。韬勇枕威，以待天命，何送质之有？”权母曰：“公瑾议是也。”遂不送质。(策薨，权年少，初统事。太妃忧之，引见张昭、董袭等。问曰：“江东何可保安不？”袭对曰：“江东地势有山川之固，而讨逆明府，恩德在人；讨虏承基，大小用命。张昭秉众事，袭等为爪牙，此地利人和之时也，万无所忧。”众皆壮其言也。)
后曹公入荆州，刘琮举众降。
(初刘表死，鲁肃进说曰：“夫荆楚与我邻接，水流顺北，外带江汉，内阻山陵，有金城之固。沃野万里，士人殷富。若据而有之，此帝王之资也。肃请得奉命，吊表二子，并慰劳军中用事者。说刘备使抚养表众，共拒曹操。肃未到，琮已降也。)
曹操得其水军船，步卒数十万，吴将士闻之皆恐。孙权延见群下，问以计策。议者咸曰：“曹公，豺虎也。托名汉相，挟天子以征四方，动以朝廷为辞。今日拒之，事更不顺。且将军大势可以拒操者，长江也。今操得荆州，奄有其地，刘表治水军，蒙冲斗舰乃以千数，操悉浮以沿江，兼有步兵，水陆俱下，此为长江之险，已与我共之矣！而势力众寡又不可论。愚谓大计，不如迎之。”周瑜曰：“不然。操虽托名汉相，其实汉贼。将军以神武之雄才，兼仗父兄之烈，割据江东，地方数千里，精兵足用，英豪乐业，尚当横行天下，为汉家除残去秽。况操自送死，而可迎之耶？请为将军筹之：今使北土已安，操无内忧，能旷日持久，来争疆埸，又能与我决胜负于舟楫可也；今北土既未安，马超、韩遂尚在关西，为操后患；且舍鞍马、仗舟楫，与吴越争衡，本非中国所长；又今盛寒，马无蒿草，驱中国士众远涉江湖之间，不习水土，必生疾病。此数四者，用兵之患也，而操皆冒行之。将军擒操，宜在今日。瑜请得精兵三万人，进住夏口。保为将军破之。”权曰：“老贼欲废汉自立久矣，徒忌二袁、吕布、刘表与孤耳。今数雄已灭，唯孤尚存，孤与老贼势不两立。君言当击，甚与孤合，此天以君授孤也。”
(时权军柴桑，刘备在樊，曹公南征刘表，会表卒，子琮举众降。先主不知曹公卒至，至宛乃闻之，遂率其众南行，为曹公所追破。刘备至夏口，诸葛亮曰：“事急矣！请奉命求救孙将军。”遂见，说曰：“将军起兵江东，刘豫州亦收众汉南，与曹操并争天下。今操芟夷大难，略已平矣。遂破荆州，威震四海，英雄无所用武，故豫州遁逃至此。将军量力而处之，若能以吴越之众与中国争衡，不如早与之绝；若不能当，何不按兵束甲，北面而事之？今将军外托服从之名，而内怀犹豫之计，事急而不断，祸至无日矣！”
权曰：“苟如君言，刘豫州何不遂事之乎？”亮曰：“田横，齐之壮士耳，犹守义不辱，况刘豫州王室之胄，英才盖世，众士慕仰，若水之归海。若事之不济，此乃天也，安得复而为人之下？”权勃然曰：“吾不能举全吴之地、十万之众受制于人。吾计决矣！非刘豫州莫可以当曹操者。然豫州新败之后，安能抗此难乎？”亮曰：“豫州军虽败于长阪，今战士还者及关羽所将精甲万人，刘琦合江夏战士亦不下万人。曹操之众，远来疲弊，闻追豫州，骑一日一夜行三百里，此所谓强弩之末不能穿鲁缟者也。故兵法忌之曰：‘必蹶上将军。’且北方人不习水战，又荆州之人附操者，逼兵势耳，非心服也。今将军诚命猛将统兵数万，与豫州协规同力，破操军必矣！操军破，必北还，如此则荆吴之势强、鼎足之形成。成败之机，在于今日。”权大悦，即遣周瑜、鲁肃，随亮诣先主，并力拒曹公也。)
周瑜等水军三万，与刘备并力距曹公，用黄盖火攻策，遂败曹公于赤壁。
(初一日交战，曹公军破，返引次江北，瑜等在南岸。瑜部将黄盖曰：“今寇众我寡，难与持久。然观操军，方连船舰，首尾相接，可烧而走也。”乃取蒙冲斗舰数十艘，实以薪草，膏灌其中，裹以帷幕，上建牙旗。先书报曹公，欺以欲降，盖又预便走舸，各系火船后，因引次俱前。曹公军吏士皆延颈观望，指言盖降。去北军二里余，同时发火，火烈风猛，船至如箭，飞埃绝焰，烧尽北船。延烧岸上营落，顷之，烟焰涨天，人马烧溺，死者甚众。瑜率轻锐寻继其后，雷鼓大进。曹操留曹仁等守江陵，径自北归。瑜又进南郡，与仁相对，仁遂退也。)
曹公败，径北还，权遂虎视江表。(时刘璋为益州牧，外有张鲁寇侵。瑜乃诣京见权曰：“今曹操新衄，方忧腹心，未能与将军连兵相事也。乞与奋威俱进取蜀，得蜀而并张鲁，留奋威固守其地，好与马超结援。瑜与将军据襄阳以蹙曹，北方可图也。”权许之。会瑜卒，不果也。)
初，周瑜荐鲁肃才宜佐时，权即引肃对饮曰：“今汉室倾危，四方云扰。孤承父兄遗业，思有桓、文之功，君既惠顾，何以佐之？”肃对曰：“昔高帝区区，欲尊事义帝而不获者，以项羽为害也。今之曹操犹昔项羽，将军何由得为桓、文乎？肃窃料之，汉室不可复兴，犹曹操不可卒除。将军为计，唯有鼎足江东，以观天下之衅。规模如此，亦自无嫌。然后建号帝王，以图天下，此高帝之业也。”及是平一江浒，称尊号，临坛顾谓公卿曰：“昔鲁子敬尝道此，可谓明于事势矣。”
(议曰：陆士衡称孙权：执鞭鞠躬，以重陆公之威；悉委武卫，以济周瑜之师；卑官菲食，以丰功臣之赏；披怀虚己，以纳谋士之算；屏气局蹐，以伺子明之疾；分滋损味，以育凌统之孤。是以忠臣竞尽其能，志士咸得肆力，而帝业固矣。”黄石公曰：“贤人之政，降人以体；圣人之政，降人以心。体降可以图始，心降可以保终。降体以体，降心以心。”由此观之，孙权“执鞭鞠躬”，降体者也；“披怀虚己”，心降者也。善终令始，不亦宜乎！)
黄武元年，魏使大司马曹仁步骑数万向濡须，濡须督朱桓破之。
(初，曹仁欲以兵袭取中洲，伪先扬声欲东攻羡溪，桓分兵赴羡溪。既发卒，而仁奄至。诸将业业，各有惧心。桓喻之曰：“凡两军交战，胜负在将，不在众寡。诸君闻曹仁用兵孰与桓耶？兵法所以称‘客倍而主人半’者，谓俱在平原，无城池之守，又谓士众勇怯齐等故耳。今仁既非智勇，加其士卒甚怯，又千里步涉，人马疲困。桓与诸将共据高城，南临大江，北背山林，以逸待劳，为主制客，此百战百胜之势也。”桓因偃旗鼓，外示虚弱，以诱致仁。仁果遣子泰攻濡须城，分遣诸将袭中洲。中洲者，部曲妻子所在。泰等退，桓遂枭其诸将也。)
七年，又使大司马曹休骑十万至皖城，迎周鲂。鲂欺之，无功而返。
(吴鄱阳太守周鲂谲诱遭休。休迎鲂至皖城，知见欺，当引军还，自负众盛，邀于一战。朱桓进计于元帅陆逊曰：“休本以亲威见任，非智勇名将也。今战必败，败必走，走道当由夹石、挂车。此两道，地皆厄险。若以万兵柴路，则彼众必尽，而休可生虏。臣请将所部以断之，若蒙天威，得以休自效，便可乘胜长驱，进取寿春，割有淮南，以窥许、洛。此万代一时，不可失也。”权先与陆逊以议，逊以为不可，故计不施行也。)
至权薨，皓即位，穷极淫侈，割剥蒸人，崇信奸回，贼虐谏辅。晋世祖令杜预等伐吴，灭之。
(议曰：昔魏武侯浮西河，顾谓吴起曰：“山河之固，此魏国之宝也。”吴起对曰：“昔三苗氏左洞庭而右彭蠡，德义不修，禹灭之；夏桀之君，左河济、右太华，伊阙在其南，羊肠在其北，仁政不修，汤放之。由此观之，在德不在险。”今孙皓席父祖之资，有天阻之固，西距巫峡，东负沧海，长江判其区宇，峻山带其封域，地方几万里，荷戟将百万。而一朝弃甲，面缚于人，则在德之言为不刊之典耶？对曰：何为其然？陆机曰：“《易》曰：‘汤武革命，顺乎天。’《玄》曰：‘乱不极，则理不形。’言帝王之因天时也古人有言曰：天时不如地利。《易》曰：‘王侯设险，以守其国。’言国之恃险也。又曰：‘地利不如人和，在德不在险。’言守之由人也。吴之兴也，参而由焉。孙卿所谓‘合其参’者，及其亡也，恃险而已。”娄敬曰：“周之衰也，分而为两，天下莫朝，周不能制。非其德薄也，形势弱也。”由此观之，国之兴亡亦资险，云：非唯在德而已矣。)
至晋永嘉中，中原丧乱，晋元帝复渡江，王江南。宋、齐、梁、陈，皆都焉(事在(霸纪上)。)。此吴国形也。
魏
古者天子，守在四夷；天子卑弱，守在诸侯。当汉之季，奸臣擅朝，九有不澄，四郊多垒。虽复诸侯释位，以闲王政，然包藏祸心，各图非冀。魏太祖不世出，灵武冠时。值炎精幽昧之期，逢风尘无妄之世，嗔目张胆，首建义旗。时韩暹、杨奉挟献帝自河东还洛阳。
(灵帝崩，太子辨即位，并州牧董卓入朝，因废帝为弘农王，而立献帝，以董卓为太师，迁都长安。司徒王允诛卓，卓将郭汜、李傕围长安城，城陷，杀王允。后李傕与郭汜有隙，傕质天子于其家。傕将杨奉谋杀傕，事泄，叛傕，傕衰弱，天子乃得出奔。杨奉欲以天子还洛阳，郭汜追天子于弘农之曹阳。奉等败，杀公卿略尽。天子渡河，都安邑，以韩暹为征东将军，持政还洛阳。洛阳宫室烧尽，百官被荆棘，太祖迎天子都许。暹、奉出奔也。)
太祖议迎都许，或以为山东未定，不可。荀彧劝太祖曰：“昔晋文纳周襄王，而诸侯景从，高祖东伐，为义帝缟素，天下归心。自天子播越，将军首唱义兵，以山东扰乱，未能远离关右，然犹分遗将帅，蒙险通使，虽御外难，乃心无不在王室，是将军匡天下之素志也。今车驾旋轸，义士有存本之思，百姓感旧而增哀。诚因此时奉主上以从人望，大顺也；秉至公以服雄杰，大略也；扶弘义以致英俊，大德也。天下虽有逆节，不能为累，明矣。韩暹、杨奉其敢为害，若不时定，四方生心，后虽虑之，无及。”太祖至洛阳，奉天子都许。维其弛紊，纫其赘旒，俾我汉家不失旧物矣。于是运筹演谋，鞭挞宇内，北破袁绍，南掳刘琮，东举公孙康，西夷张鲁。(议曰：刘表诸杰，虽中间自有吞并，乃扬雄所谓“六国蚩蚩，为嬴弱姬者也。”并吞虽众，适所以为吾奉也。)九州百郡，十并其八，志绩未究，中世而殒。
(曹操，字孟德，少机警有权数，而任侠放荡，不治行业，故世人未之奇也。唯乔玄异焉，谓曰：“天下将乱，非命世之才，不能济也。能安之者，其在君乎？”太祖为东郡太守，治东武阳，军顿丘。黑山贼于毒等攻东武阳，太祖引兵西入山，攻毒等本屯。诸将皆以为当还自救，太祖曰：“昔孙膑救赵而攻魏，耿弇欲走西安而攻临淄，使贼闻我西而还，是武阳自解也；不还，我能败虏家，虏不能败武阳，必矣！”乃行，毒闻之，弃武阳还，太祖要击，大破之。
初，辽东太守公孙康恃远不服，袁尚、袁熙依之。及太祖破乌丸，或说公：“遂征之，尚兄弟可擒也。”公曰：“吾方使康斩送尚、熙首，不烦兵矣。”九月，公引军自柳城还，康即斩送尚、熙首。众将问曰：“公还，而康斩送尚、熙，何也？”公曰：“彼素畏尚等，吾急之，则并力；缓之，则自相图，其势然也。”
太祖攻吕布于下邳，不拔，欲还，荀攸曰：“布勇而无谋，今三军皆北，其锐气衰。三军以将为主，主衰则军无奋意。陈宫有智而迟。今及布气未复，宫谋之未定，进急攻之，布可拔也。”乃决沂、泗灌城，城溃，生擒布。
袁绍将文丑与太祖战，荀攸劝太祖以辎重饵贼，贼遂奔之，阵乱，斩文丑。太祖与袁绍相持于官渡，时公粮少，与荀彧书，议欲还许。彧曰：“绍悉众聚官渡，欲与公决胜败，公以至弱当至强，若不能制，必为所乘，是天下之大机也。且绍，布衣之雄耳，能聚人而不能用。夫以公之神武明哲，而辅以大顺，何向而不济？今军虽少，未若楚汉在荥阳、成皋时也。是时，刘、项莫肯先返，先返者势屈。公以十分居一之众，画地而守之，扼其喉而不得进，已半年矣！情见势竭，必将有变。此用奇之时，不可失也。”又绍谋臣许攸贪财，绍不能纵，来奔，说太祖袭绍别屯、燔其粮谷。遂破绍。
张绣在南阳与荆州牧刘表合，太祖征之。谋臣进曰：“绣与刘表相恃为强，然绣以游军而食于表，表不能供也。急之，则并力；缓之，则自离。”太祖不从。表果遣兵救绣，太祖兵败。三年春，太祖还许，绣兵来追，太祖军不得进，与荀彧书曰：“贼来追我，虽日行数里，吾策之至安众，破之必矣。”果设奇伏，攻破之。公还许，荀彧问：“前何以策贼必破？”对曰：“虏遏归师，与我死地战，吾是以知胜。”
西平曲光杀其郡守以叛，诸将欲击之。张既曰：“唯光等造反，郡人未必悉同。若便以军临之，吏人、羌胡必谓国家不别是非，更使皆相持着，此为虎傅翼也。光等欲以羌胡为援，今先使羌胡钞击，重其赏，所虏获者，皆以俾之，外阻其势，内离其交，必不战而定。”乃檄告谕：诸为光等所误者，原之；能斩贼帅送首者，加封。于是光部党斩送光首。
此九州百郡十并其八之大略也。)
夫能扶天下之危者，则据天下之安；能除天下之忧者，则享天下之乐；能救天下之祸者，则得天下之福。
(董昭等欲共进曹公，九锡备物，密访于荀彧，彧不许。操心不平，遂杀之。范晔论曰：“世之言荀君通塞，或过矣。常以中贤以下，道无求备。智算有所研疏，原始未必要终，斯理之不可全诘者也。夫以卫赐之贤，一说而毙两国，彼非薄于仁而欲之，盖有全、必有丧也。斯又功之不可兼者矣。方时运之邅，非雄才无以济其弱，功高势强，则皇器自移矣。此又时之不可并也，盖取其归正而已，亦杀身以成仁之义也。”)
曹氏率义拨乱，代载其功；至文帝时，天人与能矣。遂受汉禅。
(刘若劝进曰：“臣闻：符命不虚见，众心不可远。故孔子曰：‘周公其不圣乎？以天下让，是天地日月轻去其万物也。’是以舜享天下，不拜而受。今火德气尽，炎上数终。帝迁明德，祚隆大魏，符瑞昭晰，受命既固。光天之下，神人同应。虽有虞之仪凤，周之跃鱼，方之今事，未足为喻。而陛下违天命以饰小行，逆人心以守私志，上忤皇穹乃眷之旨，中忘圣人达节之数，下孤人臣翘首之望，非所以扬圣道于高衢，垂无穷之懿勋也。臣等闻：事君有献可替否之道，奉上有逆鳞固争之义。臣等敢以死请。”
太史丞许芝又曰：“《易传》曰：‘圣人受命而王，黄龙以戊巳日见。’七月四日戊寅，黄龙见。此帝皇受命之符瑞最着明也。又曰：‘圣人以德亲比天下，仁恩洽普，麒麟以戊巳日见。厥应圣人受命。’臣闻帝王者，五行之精，易姓之符，代兴之会，以七百二十年为一轨。有德者过于八百，无德者不及四百载。是以周家八百六十七年，夏家四百数十年。汉行夏政，迄今四百二十六岁。天之历数，将以尽终。斯皆帝王受命易姓之符瑞也。夫得岁者，道始兴。昔武王伐殷，岁在鹑火，有周之分野也。高祖入秦，五星聚于东井，有汉之分野也。今兹岁在大梁，有魏之分野也。而天之瑞应，并集来臻，伏惟殿下体尧舜之圣明，应七百之禅代，天下学士所共见也。谨以上闻。”
给事中苏林等又曰：“天有十二次，以为分野。王公之国，各有所属。天子受命，诸侯以封。周文王受命，岁在鹑火，至武王伐纣，十三年岁星复在鹑火。故《春秋传》曰：‘武王伐纣，岁在鹑火，则我有周之分野也。’昔光和十年，岁在大梁，武王始受命为将，讨黄巾。建安元年，岁复在大梁，始拜大将军。十三年复在大梁，始拜丞相。今二十五年复在大梁，陛下受命。此魏得岁与文王受命相应。舜以土德承尧之火，今亦以土德承汉之火，于行运会于尧舜之次。陛下宜改正朔，易服色，正大号，天下幸甚。”)
王室虽靖，而二方未宾，乃问贾诩曰：“吾欲伐不从命，以一天下，吴蜀何先？”对曰：“攻取者先兵权，建本者尚德化。陛下应期受禅，抚临率士，若绥之以文德，而俟其变，则平之不难矣。吴、蜀虽蕞尔小国，依山阻水，刘备有雄才，诸葛亮善治国，孙权识虚实，陆逊见兵势，据险守要，泛舟江湖，皆难卒平也。用兵之道：先胜后战，量敌论将，故举无遗策。臣窃料群臣无权、备对，虽以天威临之，未见万全之势。昔舜舞干戚，而有苗服。臣以为当今宜先文后武。”文帝不纳，后果无功。
(三苗国，今岳州是也。蜀相诸葛亮出斜谷，屯渭南。司马宣王距之。诏宣王：“但坚壁拒守，以挫其锋。彼进不得志，退无与战，久停则粮尽，虏掠无所获，则必走矣！走而追之，以逸待劳，全胜之道。”亮送妇人衣以怒宣王，宣王将出战，辛毗杖节不许，乃止。宣王见亮使，唯问寝食及事繁简，不及戎事。使答曰：“笞罚二十以上，皆亲览焉，啖食不至数升。”宣王曰：“亮毙矣。”寻果卒也。)
至甘露元年，始以邓艾为镇西将军，距蜀将姜维。维军败，退守剑阁。钟会攻维不能克，乃上言曰：“今贼摧折，宜遂乘之，从阴平由邪径经汉德阳亭，趣涪出剑阁西四百里，去成都三百余里，奇兵冲其腹心，剑阁之守必还赴涪，则会方轨而进；剑阁之军不还，则应涪之兵寡矣。《军志》有之：‘攻其不备，出其不意。’今掩其空虚，破之必矣。”冬十月，艾自阴平行无人之地七百余里，凿山信道，山高谷深，艾以毡自裹，推转而下。将士皆攀木缘崖，鱼贯而进。先登至江由，蜀将诸葛瞻自涪还绵竹，列阵待艾，艾遣子忠等出战，大破之，斩瞻。进军到雒县，刘禅遂降。
(后主用谯周策，奉玺书于艾曰：“限分江汉，遇值深过，阶缘蜀土。计绝一隅，干运犯冒，渐苒历载。每惟黄初中，宣温密之诏，申三好之恩，开示门户，大义炳然。而否德暗劣，贪窃遗绪，俯仰累纪，未率大教，天威既震，人鬼归能之数，感骇王师，神武所次，敢不革面，顺以从命？”艾大喜，报书曰：“王纲失道，群英并起，龙战虎争，终归真主。此盖天命去就之道也。自古圣帝，爰逮汉魏，受命而王者，莫不在乎中土。河出图，洛出书，圣人则之，以兴洪业。其不由此，未有不颠覆者矣。隗嚣凭陇而亡，公孙据蜀而灭，斯实前代覆车之鉴。圣上明哲，宰相忠贤，将比隆黄轩，侔功往代。衔命来征，思闻嘉响，果烦来使，告以德音。此非人事，乃天意也。昔微子归周，实为上宾。君子豹变，义存大易。来辞谦冲，以礼举榇，此皆前哲归命之典。全国为上，破国次之。自非通明智达，何以见王者之义乎？”
后主至洛阳，策命之为安乐公，曰：“盖统天载物，以咸宁为大；光宅天下，以时雍为盛。乃者，汉氏失统，六合震扰。我太祖承运龙兴，弘济八极。是用应天顺人，抚有区夏。于时，乃考因群杰虎争，九服不靖，乘间阻远，保据庸蜀，几将五纪。朕永惟祖考，思在绥辑四海，爰整六师，曜威梁益，公恢崇德度，应机豹变，履信思顺，以享左右无疆之休，岂不远欤！往钦哉！其祇服朕命，克广德心，以终乃显烈。”初，晋文王欲遣钟会伐蜀。邵悌曰：“今钟会率十万余众伐蜀，愚谓会单身无重任，不若余人。”文王曰：“我宁当复不知此耶？若灭蜀后，如卿所虑，当何能辨？凡败军之将，不可以语勇；亡国之大夫，不可以图存。心胆已破故也。若蜀已破，遗人震恐，不足与图事。中国将士，各自思归，不肯与同也。若作恶，祇自族耳。”会果与姜维反，魏将士发愤杀会及维也。)
至晋末，谯纵复窃蜀。宋刘裕使朱龄石伐蜀，声言从内水取成都，败衣羸老进水口。谯纵果疑其内水上也(议曰：内水，涪江也。)，悉军新城以待之。乃配朱龄石等精锐，径从外水(议曰：外水，泜江也。若中今雒县水是也。)，直至成都，不战而擒纵(事具(霸纪上)。)。此灭蜀形也。
魏嘉平中，孙权死，征南大将军王昶、征东大将军胡遵、镇南将军毋丘俭等，表征吴。朝廷以三征计异，诏访尚书傅嘏。嘏对曰：“昔夫差胜齐陵晋，威行中国，不能以免姑苏之祸；齐闵辟土兼国，开地千里，不足以救颠覆之败。有始者不必善终，古事之明效也。孙权自破蜀兼荆州之后，志盈欲满，凶亢已极，相国宣、文王先识取乱侮亡之义，深达宏图大举之策。今权已死，托孤于诸葛恪，若矫权苛暴，蠲其虐政，民免酷烈，偷安新惠，外内齐虑，有同舟之惧，虽不能终自保完，犹足以延期挺命于深江之外矣。今议者或欲泛舟径济，横行江表；或欲倍道并进，攻其城垒；或欲大佃疆埸，观衅而动。此三者皆取贼之常计，然施之当机则功成；若苟不应节，必贻后患。自治兵以来，出入三载，非掩袭之军也。贼丧元帅，利存退守。若罗船津要，坚城清野，横行之计，其殆难捷也。贼之为寇六十年，君臣伪立，吉凶同患。若恪蠲其弊，天夺之疾，崩溃之应，不可卒待也。今贼设罗落，又持重密，间谍不行，耳目无闻。夫军无耳目，投察未详，而举大众以临巨险，此为希幸侥功，先战而后求胜，非全军之长策也。唯有大佃最差完牢，兵出民表，寇钞不犯，坐食积谷，不烦运士；乘衅讨袭，无远劳费。此军之急务也。
夫屯垒相逼，巧拙得用，策之而知得失之计，角之而知有余不足之处。情伪将焉所逃。夫以小敌大，则役烦力竭；以贫敌富，则敛重财匮。故敌逸能劳之，饱能饥之，此之谓也。然后盛众厉兵以振之，参惠倍赏以招之，多方广似以疑之。由不虞之道，以间其不戒。比及三年，左提右挈，虏必冰散瓦解，安受其弊，可坐算而得也。昔汉氏历世常患匈奴，朝臣谋士，早朝晏罢；介胄之将，则陈征伐；缙绅之徒，咸言和亲；勇奋之士，思展搏噬。故樊哙愿以十万横行匈奴，季布面折其短；李信求以二十万独举楚人，而果辱秦军。今诸将有陈越江陵之险，独步虏庭，即亦向时之类也。以陛下圣德，辅相贤智，法明士练，措计于全胜之地，振长策以御之，虏之崩溃，必然之数。故兵法曰：‘屈人之兵而非战也，拔人之城而非攻也。’若释庙胜必然之理，而行百一不全之略，诚愚臣之所虑也。故谓大佃而逼之计最长。”时不从嘏言，诏昶等征吴。吴将诸葛恪拒之，大败魏军于东关。魏后陵夷禅晋，太祖即位。
(王昶等败，朝议欲贬黜诸将。景王曰：“我不听公休以至此，此我过，诸将何罪？”时雍州刺史陈泰讨胡又败，景王又谢朝士曰：“此我过也，非元伯之责。”于是魏人悦睦，思报之也。)
至世祖时(即晋武帝也)，羊祜上平吴表曰：“先帝顺天应时，西平巴蜀，南和吴会，海内得以休息，兆庶有乐安之心。而吴复背信，使边事更兴。夫期运虽天所授，而功业必由人而成。不一大举扫灭，则众役无时得安。亦所以隆先帝之勋，成无为之化也。故尧有丹水之伐，舜有有苗之征，咸以宁静宇宙，戢兵和众者也。
蜀平之后，天下皆谓吴当并亡。自此来十三年，是谓一周。平定之期，复在今日。议者常言吴楚有道后服，无礼先强，此乃诸侯之时耳。当今一统，不得与古同论。夫适道之论，皆未应权，是故谋之虽多，而决之欲独。凡以险阻得存者，谓敌者同力足以自固，苟其轻重不齐、强弱异势，则智士不能谋，而险阻不可保也。
蜀之地，非不险也，高山寻云霓，深谷肆无景，束马悬车，然后能济，皆言一夫荷戟，千人莫当。及进兵之日，曾无藩离之限，斩将搴旗，伏尸数万，乘胜席卷，径至成都，汉中诸城，皆鸟栖而不敢出。非皆无战心，诚心不足相抗。至刘禅降服，诸营堡者，索然俱散。今江淮之难，不过剑阁；山川之险，不过岷汉。孙皓之暴，侈于刘禅；吴越之困，甚于巴蜀。而大晋兵众，多于前世；资储器械，盛于往时。今不于此平吴，而更阻兵相守，征夫苦役，日寻干戈，经历盛衰，不可长久，宜当时定，以一四海。今若引梁、益之兵，水陆俱下；荆、楚之众，进临江陵。平南豫州，直指夏口；徐、扬、青、兖，并向秣陵，鼓旆以疑之，多方以误之，以一隅之吴，当天下之众，势分形散，所备皆急。、巴、汉奇兵，出其空虚，一处倾坏，则上下震荡。
吴缘江为国，无有内地，东西数千里，以藩篱自持。所敌者大，无有宁息。孙皓恣情任意，与下多忌；多臣重将，不复自信。是以孙秀之徒，皆畏逼而至。臣疑于朝，士困于野，无有保势之计、一定之心。平常之日，犹怀去就；兵临之际，必有应者。终不能齐力致死，已可知也。其俗急速，不能持久，弓弩戟楯，不如中国，唯有水战是其所便。一入其地，则长江非复所固，还保城池，则去长入短，而官军悬进，人有致节之志。吴人战于其地，有凭城之心。如此，军不逾时，克可必矣。”帝深纳焉。乃令王浚等灭吴。天下书同文，车同轨矣。
(时吴王皓有兼上国之心，使陆抗为荆州牧。晋使羊祜与吴人相持。祜增修德政以怀吴。吴每与战，必克日而后合，间谋掩袭并不为，若临阵俘获，军正将斩之，祜辄曰：“此等死节之臣也。”为之垂涕，亲加殡，给其家，迎丧者，必厚为之祀而归之。吴将有来者，辄任其所适。若欲返吴，便为祖道。吴将有二儿，皆幼，在境上戏，为祜军所略，经月。其父谓之已死，发丧。祜亲自勉劳供养，遣归。父后感其恩德，率二子来降。于是陆抗每告其众曰：“此专为义，彼专为暴，是不战而自服也。各保分界，无分细益而已。”称曰：“羊叔子虽乐毅、诸葛亮，何以过之？”陆抗将死，言于吴王皓曰：“西陵、建平，国之蕃表，处在上流，受敌二境。臣父逊昔在西垂，陈言：西陵，国之西门。如其有虞，当举国争之。臣愚以为，诸侯王幼冲，未掌国事，乞简阅一切，以辅疆埸。”
晋南征大将军羊祜来朝，密陈伐吴之计，使王浚治船于蜀，方舟百余步，皆为城郭，门施楼卤，首画怪兽，以惧江神。容二千余人，皆驰马往还。及柿流于吴，建平太守吾彦取其流柿，以呈吴王曰：“晋必有攻吴之计，宜增建平兵，建平不下，终不敢渡江。”吴王皓不从。彦乃辄为铁锁，加之锥刺，以断于江，阻于我也。浚闻之，乃为大筏，缚草为人，伏习流者下，施竹炬以碍锁锥，乃兴师。果如浚策，弗之患也。
太康元年，安东将军王浑击横江，破之。龙骧将军王浚克建平、丹阳二城。杜预又分遣轻兵六百，乘簟船渡江，上乐乡岸，屯巴山，多张旗帜，起火山上，出其不意。破公安时，诸将咸谓百年之寇，未可全克，且春水方生，难于持久，宜待来冬，更为大举。预喻之曰：“昔乐毅藉济西一战以并强齐，今兵威已振，譬如破竹，数节之后，皆迎刃而解耳！抗表论之，上深然焉。”吴遣张悌、沈莹济江，莹谓悌曰：“晋作战船于蜀久矣，今倾国大动，万里齐起，并悉益州之众，浮江而下，我上流诸军无有戒备，恐边江诸城尽莫能御也。晋之水军必至于此，宜畜力待来，一战若破之日，江西自清，上方虽坏，可还取也。今渡江逆战，胜不可保，若或摧丧，则大事去矣！”张悌不从，遂济江，尽众来逼，王师不扰，其众退而兵乱，晋军乘之，大破吴师。吴王皓乃降于浚，戍卒八万，方舟鼓噪，入于石头。皓，面缚舆榇，浚焚榇，礼也。赐皓爵为归命侯。)
至晋惠庸弱，胡乱中原，天子蒙尘，播迁江表，当时天下复分裂矣。出入五代，三百余年。隋文帝受国，始谋伐陈矣。尝问高颎取陈之策，颎曰：“江北地寒，田收差晚；江南土热，水田早熟。量彼收获之际，微征士马，声言掩袭，贼必屯兵坚守，足使废其农时。彼既聚兵，我便解甲，再三如此，贼以为常。后更集兵，彼必不信，犹豫之顷，吾乃济师登陆而战，兵气益倍。又江南土薄，舍多竹茅，所有储积，皆非地窖，密遣行人，因风纵火，待其修立，复更烧之。不出数年，自可财力俱尽。”上行其策，陈人益弊。后发兵，以薛道衡为淮南道行台尚书，兼掌文翰。及王师临江，高颖召道衡，夜坐幕下，因问曰：“今师之举，克定江东与否？君试言之。”道衡答曰：“凡论大事成败，先须以至理断之，禹贡所载九州，本是王者封域。后汉之季，群雄竞起，孙权兄弟，遂有吴楚之地。晋武爱命，寻即吞并；永嘉南迁，重此分割。自尔以来，战争不息。否终斯泰，天道之恒。郭璞有云：‘江东偏王三百年，还与中国合。’今数将满矣。以运数而言，其必克一也。有德者昌，无德者亡，自古兴灭，皆由此道。主上躬履恭俭，忧劳庶政，叔宝峻宇雕墙，酣酒荒色，上下离心，人神同愤，其必克二也。为国之体，在于任寄，彼之公卿，备员而已。拔小人施文庆，委以政事；尚书令江总，唯事诗酒，本非经略之才；萧摩诃任蛮奴，是其大将，一夫之勇耳，其必克三也。我有道而大，彼无德而小。量其甲士，不过十万。西自巫峡，东至沧海，分之则势悬而力弱，聚之则守此而失彼，其必克四也。席卷之兆，其在不疑。”颖忻然曰：“君言成败，理甚分明。吾今豁然也。本以才学相期，不意筹略乃至此也。”遂进兵，虏叔宝。此灭吴形也。
(议曰：昔三国时，蜀遣宗预使吴。预谓权曰：“蜀土虽云邻国，东西相赖，吴不可无蜀，蜀不可无吴。”孙盛曰：“夫帝王之保，唯道与义，道义既建，虽小可大，殷、周是也；苟杖诈力，虽强必败，秦、项是也。况乎偏鄙之城，恃山水之固，而欲连接万里，永相资赖哉！昔九国建合纵之计，而秦人卒并六合；嚣、述营辅车之谋，而光正终兼陇蜀。夫以九国之强、陇汉之大，莫能相救，坐观屠覆，何者？道德之基不周，而离弱之心难一故也。而云：‘吴不可无蜀，蜀不可无吴。’岂不谄哉！由此观之，为国之本，唯道义而已，君若不修德，舟中之人尽敌国也。有已夫！”)
自隋开皇十年庚戌岁灭陈，至今开元四年丙辰岁，凡一百二十六年，天下统一。论曰：《传》称“都城过百雉，国之害也。”又曰：“大都隅国，乱之本。”古者诸侯不过百里，山海不以封，勿亲夷狄，良有以也。何者？贾生有言：“臣窃迹前事，夫诸侯大抵强者先反。淮阴王楚最强，则最先反，韩信倚胡则又反，贯高因赵资则又反，陈豨兵精则又反，彭越因梁则又反，黥布用淮南则又反，卢绾最弱最后反。长沙乃在二万五千户耳，功少而最完，势疏而最忠。非独性异人也，亦形势然也。曩令樊、郦、绛、灌据数十城而王，今虽以残亡可也；令信、越之伦，列为彻侯而居，虽至今存可也。然则天下之大计亦可知已。欲诸王之皆忠附，则莫若令如长沙王；欲臣子之勿殂醢，则莫令如樊、郦等；欲天下之治安，则莫若众建诸侯而少其力。”以此观之，今专城者，皆提封千里，有人民焉，非特百里之资也；官以才居，属非肺附，非特毋亲之疏也；吴据江湖，蜀阻天险，非特山海之利也；跨州连郡，形束壤制，非特偶国之害也。若遭万世之变，有七子之祸，则不可讳，有国者不可不察。(魏明帝问黄权曰：“今三国鼎峙，何方为正？”对曰：“当以天文正之。往年荧惑守心，而文帝崩，吴蜀二国主无事。由是观之，魏正统矣。”)
