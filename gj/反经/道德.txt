夫兵不可出者三：不和于国，不可以出军；不和于军，不可以出阵；不和于阵，不可以出战。故孙子曰：一曰道。道者，令人与上同意者也。故可与之死，可与之生，而人不畏危。(危，疑也。言主上素有仁施于下，则士能致前赴敌，故与处存亡之难，不畏倾危之败。若晋阳之围，沉灶生蛙，而民无叛疑也。)
黄石公曰：“军井未达，将不言渴；军幕未办，将不言倦。冬不服裘，夏不操扇，是谓礼将。与之安，与之危，故其众可合而不可离，可用而不可疲。”接之以礼，厉之以辞(厉士以见危授命之辞也)，则士死之。是以含蓼问疾，越王霸于诸侯；吮疽恤士，吴起凌于敌国。阳门恸哭，胜三晋之兵；单醪投河，感一军之士。勇者为之斗，智者为之忧。视死若归，计不旋踵者，以其恩养素畜，策谋和同也。故曰：“畜恩不倦，以一取万。”语曰：“积恩不已，天下可使。”此道德之略也。
