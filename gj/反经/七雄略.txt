臣闻：天下大器也，群生重蓄也。器大不可以独理，蓄重不可以自守。故划野分疆，所以利建侯也；亲疏相镇，所以关盛衰也。昔周监二代，立爵五等，封国八百，同姓五十五。深根固本，为不可拔者也。故盛则周、召相其治；衰则五霸扶其弱，所以夹辅王室，左右厥世，此三圣制法之意(文、武、周公为三圣。)。然厚下之典，弊于尾大。
自幽、平之后，日以陵夷，爵禄多出于陪臣，征伐不由于天子。吴并于越(越王勾践败吴，欲迁吴王于甬东，与百家君之。吴王曰：“孤老矣，不能事君。”王遂自刭死。越王灭吴。)，晋分为三(晋昭公六年卒。六卿欲弱公室，遂以法尽灭羊舌氏之族，而分其邑为十县，六卿各以其子为大夫。晋益弱，六卿皆大。哀公四年，赵襄子、韩康子、魏桓子共杀智伯，尽分其地。至烈公十九年，周威王赐赵、魏、韩皆命为诸侯。晋遂灭。)，郑兼于韩(郑桓公者，周厉王少子也，幽王以为司徒。问太史伯曰：“王室多故，予安逃死乎？”太史伯曰：“独有洛之东土、河济之南可居。”公曰：“何如？”对曰：“地近虢郐，虢郐之君贪而好利，百姓不附。今公为司徒，民皆爱公，请试居之，民皆公之民也。”桓公曰：“善。”竟国之。至后世君乙，为韩哀侯所灭，并其国。郑遂亡。)，鲁灭于楚(鲁顷公二年，楚考烈王灭鲁。鲁顷公亡迁于卞邑，为家人。鲁遂绝。)。海内无主，四十余年而为“战国”矣。秦据势胜之地，骋狙诈之兵，蚕食山东，山东患之。
苏秦，洛阳人也，合诸侯之纵以宾秦；张仪，魏人也，破诸侯之纵以连横。此纵横之所起也。(议曰：《易》称：‘先王建万国，而亲诸侯。’孔子作《春秋》为后世法。讥世卿不改制，世侯。由是观之，诸侯之制，所从来上矣。荀悦曰：“封建诸侯，各世其位。欲使视人如子，爱国如家，置贤卿大夫，考绩黜陟，使有分土而无分人。而王者总其一统，以御其政。故有暴于其国者，则人叛。人叛于下，诛加于上。最以计利思害，劝赏畏威，各竟其力，而无乱心。天子失道则侯伯正之，王室微弱则大国辅之。虽无道，不虐于天下，此所以辅相天地之宜，以左右人者也。”曹元首曰：“先王知独理之不能久，故与人共理之；知独守之不能固，故与人共守之。兼亲疏而两用，参同异而并进。轻重足以相镇，亲疏足以相卫。兼并路塞，逆节不生也。”陆士衡曰：“夫为人不如厚己，利物不如图身；安上在乎悦下，为己存乎利人。夫然则南面之君，各矜其治；九服之人，知有定主。上之子爱，于是乎生；下之体信，于是乎结。世治足以敦风，道衰足以御暴。强毅之国不能擅一时之势，雄俊之人无以寄霸王之志。”盖三代所以直道，四王所以垂业。夫兴衰隆弊，理所固有；教之废兴，存乎其人。愿法期于必凉，明道有时而暗。故世及之制，弊于强御；厚下之典，漏于末折。浸弱之衅，遘自三季；陵夷之祸，终于“七雄”。所谓“末大必折，尾大难掉”，此建侯之弊也。
苏秦初合纵，至燕。(周武定殷，封召公于燕，与六国并称王。)说燕文侯曰：“燕东有朝鲜、辽东，北有林胡、楼烦，西有云中、九原，南有呼沱、易水，地方二千余里，带甲数十万，车六百乘，骑六千匹，粟支数年。南有碣石、雁门之饶，北有枣栗之利，民虽不田作，而足于枣栗矣。此所谓天府者也！夫安乐无事，不见覆军杀将，无过燕者。大王知其所以然乎？夫燕所以不犯寇被甲者，以赵之为蔽其南也。秦、赵相毙，而王以全燕制其后，此燕之所以不犯寇也。且夫秦之攻燕也，逾云中、九原，过代、上谷，弥地数千里，虽得燕城，秦计固不能守也。秦之不能害燕亦明矣！今赵之攻燕也，发号出令，不至十日，而数十万之军，军于东垣矣。渡呼沱，涉易水，不至四五日，而距国都矣。故曰：秦之攻燕也，战于千里之外；赵之攻燕也，战于百里之内。夫不忧百里之患，而重于千里之外，计无过于此者。是故，愿大王与赵从亲，天下为一，则燕国必无事矣。”燕文侯许之。
(乐毅献书燕王曰：“比目之鱼，不相得则不能行，故古者称之，以其合两而如一也。今山东不能合弱而如一，是山东之智不如鱼也。又譬如军士之引车也，三人不能行，索二人，五人而车行矣。今山东三国弱而不能敌秦，索二国，因能胜秦矣。然而山东不知相索，则智固不如军士矣。胡与越人，言语不相知，志意不相通，同舟而渡波，至其相救助如一。今山东之相与也，如同舟而济，秦之兵至，不能相救助如一，智又不如胡越之人矣。夫三物者，人之所能为也。山东主遂不悟，此臣之所为山东苦也，愿大王熟虑之。今韩、梁、赵三国已合矣。秦见三晋之坚也，必南伐楚。赵见秦之伐楚，必北攻燕。物固有势异而患同者，秦久伐韩，今秦之伐楚，燕必亡。臣窃为大王计，不如以兵南合三晋，约戍韩、梁之西边。山东不能为此，此必皆亡矣。”燕果以兵南合三晋。
赵将伐燕，苏代为燕说赵王曰：“今者臣从外来，过易水，见蚌方出曝，而鹬啄其肉，蚌合而挟其喙。鹬曰：‘今日不雨，明日不雨，必见蚌脯。’蚌亦谓鹬曰：‘今日不出，明日不出，必见死鹬。’两者不肯相舍，渔父得而并擒之。今赵且伐燕，燕赵久相支，以弊其众，臣恐强秦之为渔父也！愿大王熟计之。”赵王乃止。
齐宣王因燕丧，伐燕，取十城。燕易王谓苏秦曰：“先生能为燕得侵地乎？”秦曰：“请为王取之。”遂如齐，见齐王，拜而庆，仰而吊。齐王曰：“是何庆吊相随之速也？”苏秦曰：“臣闻：饥人之所以饥而不食鸟喙者，为其愈充腹而与死人同患也。今燕虽小弱，即秦王之女婿也。大王利其十城而长与强秦为仇。今使弱燕为雁行，而强秦推其后，是食鸟喙之类也。”齐王曰：“然则奈何？”苏秦曰：“臣闻：古之善制事者，转祸而为福，因败而为功。大王诚能听臣，归燕十城，燕必大喜。秦王知以己之故而归燕之十城，亦必喜。此所谓弃仇雠而结硕友也。”齐王曰：“善。”于是归燕十城。)
苏秦如赵(赵之先与秦同祖，周缪王使造父御，破徐偃王，乃赐造父以赵城，赵氏世为晋卿也。)，说赵肃侯曰：“臣窃为君计，莫若安民无事，且无庸有事民为也。安民之本，在于择交，择交而得，则民安；择交而不得，则民终身不安。请言外患，齐秦为两敌，而民不得安。倚秦攻齐，而民不得安。倚齐攻秦，而民不得安。君诚能听臣，燕必致毡裘狗马之地，齐必致鱼盐之海，楚必致橘柚之园，韩、魏、中山皆可使致汤沐之奉；而贵戚父兄皆可受封侯。夫割地包利，五伯之所以覆军擒将而求也；封侯贵戚，汤武所以放弑而争也。今君高拱而两有之，此臣之所以为君愿也。
夫秦下轵道，则南阳危；劫韩包周，则赵自操兵；据卫取淇、卷，则齐必入朝秦。秦欲己得乎山东，则必举兵而向赵矣。秦甲渡河逾漳，据番吾，则兵必战于邯郸之下矣。此臣之所为君危也。当今之时，山东之建国，莫强于赵。赵地方二千余里，带甲数十万，车千乘，骑万匹，粟支数年。西有常山，南有河漳，东有清河，北有燕。燕固弱国，不足畏也。秦之所害于天下莫如赵。然而秦不敢举兵而伐赵者，何也？畏韩、魏之议其后也。然则韩、魏，赵之南蔽也。秦之攻韩、魏也，无名山大川之险，稍稍蚕食之，傅国都而止。韩、魏不能支秦，必入臣于秦。秦无韩、魏之窥，则祸必中于赵矣。此臣之所为君患也。
臣闻：尧无三夫之分，舜无咫尺之地，以有天下；禹无百人之聚，以王诸侯；汤武之士不过三千，车不过三百乘，卒不过三万，立为天子。诚得其道也。是故，明主外料其敌之强弱，内度其士卒贤不肖，不待两军相当，而胜败存亡之机，固已形于胸中矣。岂掩于众人之言，而以冥冥决事哉！臣窃以天下之地图按之，诸侯之地，五倍于秦；料度诸侯之卒，十倍于秦。六国并力，西向而攻秦，秦必破矣。今西面而事之，见臣于秦！夫破人之与见破于人，臣人之与见臣于人也，岂可同日而论哉！夫衡人者皆欲割诸侯之地，以与秦。秦成则高台榭，美宫室，听笙竽之音，国被秦患而不与其忧。是故，衡人日夜务以秦权恐吓诸侯，以求割地，愿大王熟计之。
臣闻：明主绝疑去谗，屏流言之迹，塞朋党之门，故尊主强兵之臣，得陈忠于前矣。故窃为大王计，莫若一韩、魏、齐、楚、燕、赵从亲，以叛秦。合天下之将相，会于洹水之上，通质，刑白马而盟。约曰：秦攻楚，齐魏各出锐师以佐之，韩绝其粮道，赵涉河漳，燕守常山之北；秦攻韩魏，则楚绝其后，齐出锐师以佐之，赵涉河漳，燕守云中；秦攻齐，则楚绝其后，韩守成皋，魏塞其粮道，赵涉河博关，燕出锐师以佐之；秦攻燕，则赵守常山，楚军武关，齐涉渤海(今沧州也)，韩魏皆出锐师以佐之；秦攻赵，则韩军宜阳，楚军武关，魏军河外，齐涉清河(今贝州也)，燕出锐师以佐之。诸侯有不如约者，以五国之兵共伐之。六国从亲以宾秦，则秦甲必不敢出于函谷，以害山东矣！如此则霸王之业成矣。”赵王曰：“善。”
(秦既破赵长平军，遂图邯郸。赵人震恐，东徙。乃使苏代厚币说秦相应侯曰：“武安君擒马服子乎？”曰：“然。”“又欲图邯郸乎？”曰：“然。”代曰：“赵亡则秦王矣！夫武安君所为秦战胜攻取者，七十余城，南取鄢郢、汉中，北擒马服之军，虽周、召、吕望之功不益于此。赵亡即秦王矣。以武安为三公，君能为之下乎？欲无为之下，固不得矣。秦攻韩，围邢丘，困上党。上党之人皆归赵，不乐为秦人之日久矣。今赵北地入燕，东地入齐，南地入韩魏。君之所得，无虑几何？故不如因而割之，无以为武安君之功也。”于是应侯言于秦王曰：“秦兵疲劳，请许韩赵之君割地以和。”秦既罢兵，赵王使赵赦约事秦，欲割六城而与之。虞卿谓王曰：“秦之攻赵也，倦而归乎？其力尚能进，爱王而弗攻乎？”王曰：“秦之攻我，无余力矣，必以倦归耳。”虞卿曰：“秦以其力攻其所不能取，倦而归，王又割其力之所不能取以送之，是助秦自攻耳。来年秦复求割地，王将与之乎？弗与，则弃前功而兆后祸也；与之，则无地以给之。语曰：‘强者善攻，弱者善守。’今听秦，秦兵不弊而多得地，是强秦而弱赵也。以益强之秦而割逾弱之赵，其计固不止矣。且王之地有尽而秦之求无已，以有尽之地而给无已之求，其势必无赵矣。”王计未定，楼缓从秦来，王以问之。缓曰：“不如与之。”虞卿曰：“臣言勿与，非固勿与而已也。秦索六城于王，王以六城赂齐。齐，秦之深仇也，得王之六城，并力而西击秦，齐之听王，不待辞之毕也。则王失之于齐，取偿于秦。而齐赵之深仇可以报矣，且示天下有能为也。王以此发声，兵未窥于境，秦之重赂必至于赵而反请和于王。秦既请和，韩、魏闻之，必尽重王；重王，必出重宝以一于王。则是王一举而得三国之亲，而秦益危矣。”赵王曰：“善。”即遣虞卿东见齐王，与之谋秦。虞卿未及发，而秦使者已在赵矣。楼缓闻之，亡去。
秦围赵，王使平原君入楚从亲而请其救。平原君之楚，见楚王说以利害，日出而言，日中不决。毛遂乃按剑历阶而上，谓平原君曰：“纵之利害，两言而决耳。今日出而言，日中不决，何也？”楚王叱曰：“胡不下！吾与汝君言，汝何为者！”毛遂按剑而前曰：“王之所以叱遂者，以楚国之众也。今十步之内，王不得恃楚国之众，王之命悬于遂之手矣。吾君在前，叱者何也？且遂闻汤以七十里之地立为天子，文王以百里之壤而臣诸侯。今楚地方五千里，持戟百万，此霸王之资也。以楚之强，天下莫能比而不能当也。白起，小竖子耳，率数万之众，兴师以与楚战，一战而举鄢、郢，再战而烧夷陵，三战而辱王之先人。此百代之怨，赵之所羞而王不知耻焉。今合纵者为楚不为赵也。”楚王曰：“苟如先生之言，谨奉社稷以从。”楚于是遂出兵救赵。
赵孝成王时，秦围邯郸，诸侯之救兵莫敢击秦。魏王使晋鄙救赵，畏秦，止于汤阴不进。魏使客将军新垣衍间入邯郸，令赵帝秦。此时鲁连适游赵，会秦围邯郸。闻魏欲令赵尊秦为帝，乃见平原君曰：“梁客新垣衍安在？吾请为君责而归之。”平原君曰：“胜请为绍介。”鲁连见新垣衍而无言。新垣衍曰：“吾视居此围城之中，皆有求于平原君也。今观先生之玉貌，非有求于平原君也，曷为久居围城之中而不去乎？”鲁连曰：“世以鲍焦为无从容而死者，皆非也。众人不知为一身，彼秦者，弃礼义而上首功之国，权使其士，虏使其人。彼即肆然为帝，过而为政于天下，则连有蹈东海而死耳，吾不忍为之人也。所以见将军者，欲以助赵。”衍曰：“先生助之，将奈何？”鲁连曰：“吾将使梁及燕助之，齐、楚则固助之矣。”衍曰：“燕则为请以从矣。若乃梁者，即吾乃梁人也，先生恶能使梁助之？”鲁连曰：“梁未睹秦称帝之害故耳。使梁见秦称帝之害，则必助赵矣。”衍曰：“秦称帝之害何如？”连曰：“昔者，齐威王尝为仁义矣，率天下诸侯而朝周。周贫且微，诸侯莫朝，而齐独朝之。居岁余，周烈王崩，齐后往。周怒，赴于齐曰：‘天崩地坼，天子下席。东蕃之臣田婴后至，则斩！’齐威王勃然怒曰：‘叱嗟，而母婢也！’卒为天下笑。故生则朝周，死则叱之，诚不忍其求也！彼天子固然，其无足怪。”
衍曰：“先生独不见夫仆乎？十人而从一人者，宁力不足而智不若耶？畏之也！”鲁连曰：“呜呼！梁之比秦，若仆耶？”衍曰：“然。”鲁连曰：“吾将使秦王烹醢梁王。”衍愕然曰：“亦太甚矣，先生之言也！先生又恶能使秦王烹醢梁王？”连曰：“固也。待吾将言之。昔者，九侯、鄂侯、文王，纣之三公也。九侯有子而好，故献之纣。纣以为丑，醢九侯。鄂侯争之强，辨之疾，故脯鄂侯。文王闻之，喟然而叹，故拘之牖里之库，百日欲令之死。曷为与人俱称王，卒于脯醢之地？齐愍王将之鲁，夷维子为御，执策而从，谓鲁人曰：‘子将何以待吾君？’鲁人曰：‘吾将以十太牢待子君。’夷维子曰：‘子安取礼而来？彼吾君者，天子也。天子巡狩，诸侯避舍，纳管钥，摄衽抱机，视膳于堂下，天子已食，若乃退而听朝也。’鲁人投其钥，不果内，不得入于鲁。将之薛，假途于邹。当是时，邹君死，愍王欲入吊，夷维子谓邹之孤曰：‘天子吊，主人必将倍殡，设几北面于南方，然后天子南面吊。’邹之群臣曰：‘必若此，将伏剑而死！’故不敢入于邹。邹、鲁之大夫，生则不能事养，死则不得赙襚，然且欲行天子之礼于邹、鲁，邹、鲁之臣不果内。今秦，万乘之国也。梁亦万乘之国也。万乘之国，交有称王之名，睹其一战而胜，遂欲从而帝之，则且变易诸侯之大臣。彼将夺其所不肖而与其所贤，夺其所憎而与其所爱，又将使其子女谗妾为诸侯妃姬，处梁之宫，梁王安得晏然？而将军又何得故宠乎？”于是，新垣衍起，再拜，谢曰：“吾请出，不敢复言帝秦！”秦将闻之，为退军五十里。)
苏秦如韩(韩之先与周同姓，事晋，得封于韩，为韩氏。后周烈王赐韩侯，得列为诸侯也。)，说韩宣王曰：“韩北有巩洛、成皋之固，西有宜阳、商阪之塞，东有宛、穰、洧水，南有陉山，地方九百余里，带甲数十万。天下之强弓劲弩，皆从韩出。韩卒超足而射，百发不暇止，远者栝洞胸，近者镝掩心。韩之剑戟，则龙泉、太阿，皆陆断牛马，水截鹄雁。夫以韩卒之劲，与大王之贤，乃西面而事秦，交臂而服焉。羞社稷而为天下笑，无大于此者也！是故，愿大王熟计之。大王无事秦，事秦必求宜阳、成皋。今兹效之，明年又复求割地，与之，则无地以给之；不与，则弃前功而受后祸。且夫大王之地有尽，而秦之求无已，以有尽之地，而逆无已之求，此所谓市怨结祸者，不战而地已削矣！臣闻鄙谚曰：‘宁为鸡口，无为牛后。’今王西面交臂而臣事秦，何异于牛后乎？夫以大王之贤，挟强韩之兵，而有牛后之名，窃为大王羞之！”韩王勃然作色，按剑太息曰：“寡人虽不肖，不能事秦！”从之。
(韩攻宋，秦大怒，曰：“吾爱宋，韩氏与我交，而攻我所甚爱，何也？”苏秦为韩说秦王曰：“韩氏之攻宋，所以为王也。以韩之强，辅之以宋，楚、魏必恐，恐必西面而事秦。王不折一兵，不杀一人，无事而割安邑，此韩氏之所以祷于秦也。”韩惠王闻秦好事，欲罢其人，无令东伐，乃使水工郑国来间秦，说秦王，令凿泾水以溉田。中作而觉，诛郑国。郑国曰：“始臣为间，然渠成亦秦之利。臣为韩延数年命，为秦开万代之利也。”王从之。)
苏秦如魏(魏之先，毕公高之后，与周同姓。武王伐纣，封高于毕，以为姓。毕万事晋献公，献公封万于魏，以为大夫。后周烈王赐魏，俱得为诸侯。)，说魏襄王曰：“大王之地，南有鸿沟、陈汝南，东有淮、颍、煮、枣，西有长城之界，北有河外、卷、衍。地方千里，地名虽小，然而田舍庐庑，曾无刍牧之地。人民之众，车马之多，日夜行不绝，鞫鞫殷殷，若有三军之众。魏，天下之强国也；王，天下之贤主也。今乃有意西面而事秦，称东藩，筑帝宫，受冠带，祠春秋。臣窃为大王耻之。臣闻：越王勾践，战弊卒三千，擒夫差于干遂；武王卒三千，革车三百乘，制纣于牧野。岂其卒众哉？诚能奋其威也！今窃闻大王之卒，武士二十万，仓头、奋击各二十万，厮徒十万，车六百乘，骑六千匹。此过越王勾践、武王远矣！今乃听于群臣之说，而欲臣事秦。夫事秦必割地以效实，故兵未用而国已亏矣。夫为人臣割其主之地以外交，偷取一旦之功，而不顾其后，破公家而成私门，外挟强秦之势，以内劫其主，以求割地，愿大王孰察之！《周书》曰：‘绵绵不绝，蔓蔓奈何？毫厘不伐，将用斧柯。’前虑未定，后有大患，将奈之何？大王诚能听臣，六国从亲，专心并力，则必无强秦之患，故敞邑赵王使臣效愚计，奉明约，在大王诏之。”魏王曰：“谨奉教。”
(虞卿说春申君伐燕，以定身封。春申君曰：“所道攻燕，非齐即魏。魏、齐新恶楚，楚虽欲攻燕，将何道哉？”对曰：“请令魏王可。”虞卿遂如魏，谓王曰：“夫楚亦强大矣！天下无敌！乃且攻燕。”魏王曰：“向也子云：‘天下无敌’，今也子云：‘乃且攻燕’者，何也？”对曰：“今谓马力多则有矣，若曰胜千钧则不然者，何也？夫千钧，非马之任也。今谓楚强大则有矣，若夫越赵、魏而斗兵于燕，则岂楚之任哉？非楚之任而楚为之，是敝楚也。敝楚即强魏。其于王孰便？”魏王曰：“善。”从之。)
苏秦如齐(齐太公望吕尚者，事周，为文武师，谋伐纣。武王已平商，封尚父于齐营丘也。)。说齐宣王曰：“齐南有泰山，东有琅邪，西有清河，北有渤海，此四塞之国也。临淄甚富而实，其民无不吹竽、鼓瑟、弹琴、击筑、斗鸡、走狗、六博、蹴鞠者也。临淄之途，车毂击，人摩肩，连衽成帷，举袂成幕，挥汗成雨。家殷人足，志气高扬。夫以大王之贤，与齐之强，天下莫能当也。今乃西面事秦，窃为大王羞之！且夫韩魏之所以畏秦者，为与秦接境壤界也。兵出相当，不出十日而战胜存亡之机决矣。韩魏战而胜秦，则兵半折，四境不守；战而不胜，则国已危亡随其后也。是故，韩魏之所以重与秦战，而轻为之臣也。今秦之攻齐则不然：倍韩魏之地，过卫晋阳之道，经乎亢父之险，车不得方轨，骑不得比行，百人守险，千人不敢过也。秦虽欲深入，则狼顾，恐韩魏之议其后。是故，恫疑虚喝，骄矜而不敢进。夫不深料秦之无奈齐何也，而欲西面事之，是群臣之计过也。今无事秦之名，而有强国之实，故愿大王少留意计之。”齐王曰：“善。”
(苏秦说闵王曰：“臣闻：用兵而喜先下者忧，约结而喜主怨者孤。夫后起者，藉也；而远怨者，时也。故语曰：‘骐骥之衰也，驽马先之；孟贲之倦也，女子胜之。’夫驽马女子之筋骨力劲，非贤于骐骥、孟贲也，何则？后起之藉也。臣闻：战攻之道，非师者，虽有百万之军，北之堂上；虽有阖闾、吴起之将，擒之户内；千丈之城，拔之樽俎之间；百尺之冲，折之于席上。故钟鼓竽瑟之音不绝，地可广而欲可成；和乐倡优之笑不乏，诸侯可同日而致也。故夫善为王业者，在劳天下而自佚，乱天下而自安。诸侯无成谋，则国无宿忧也。何以知其然耶？昔魏王拥土千里，带甲三十六万，从十二诸侯朝天子，以西谋秦。秦恐，寝不安席，食不甘味。卫鞅谋于秦王曰：‘王何不使臣见魏王，则臣必请北魏矣。’秦王许诺。
卫鞅见魏王，曰：‘大王之功大矣！令行于天下矣！所以十二诸侯，非宋、卫则邹、鲁、陈、蔡。此固大王之所以鞭棰使也，不足以王天下。不若北取燕，东伐齐，则赵必从矣；西取秦，南伐楚，则韩必从矣。大王有伐齐、楚之心，而从天下之志，则王业见矣。大王不如先行王服，然后图齐楚。’魏王善之，故身广公宫，制丹衣，柱建九斿，从七星之旗。此天子位也，而魏王处之。于是齐、楚怒，诸侯奔齐，齐人伐魏，杀太子，覆其十万之军。是时，秦王拱手受河西之地。故卫鞅始与秦王计也，谋约不下席，而魏将已擒于齐矣；冲橹未施，而西河之外已入于秦矣。此臣之所谓北之堂上、擒将户内、拔城于樽俎之间、折冲于席上者也。”楚怀王使柱国昭阳将兵伐魏，得八城，又移兵攻齐。
齐闵王患之。陈轸曰：“王勿忧也，请令罢之。”即往见昭阳于军，再拜，贺战胜之功，起而请曰：“敢问楚之法：覆军杀将，其官爵何也？”昭阳曰：“官为上柱国，爵为上执圭。”陈轸曰：“贵于此者，何等也？”曰：“唯有令尹耳。”轸曰：“令尹贵耳！王非置两令尹也！臣窃为君譬之，可乎？楚有祠者，赐其同舍人酒一卮，舍人相谓曰：‘数人饮之不足，一人饮之有余，请画地为蛇，先成者饮酒。’一人蛇先成，引酒且饮之，乃左手持卮，右手画地，曰：‘吾能为之足。’足未成，一人蛇复成，夺其卮，曰：‘蛇固无足，子安能为之足乎？’遂饮其酒。为蛇者，终亡其酒。今公攻魏，破军杀将，得八城，而又移兵攻齐，齐畏公甚，以此名君足矣！冠之上非可重也！战无不胜而不知止，身且死，爵且归，犹为蛇足者也。”昭阳以为然，引军而去。)
苏秦如楚(楚之先，出自帝颛顼，帝喾、高辛时为火正，命曰祝融。其后苗裔事周文王。当周成王时，举文武勤劳之后嗣，而封熊绎于楚蛮，以子男之田，姓芊氏，甚得江汉间人和。至熊通，使使随人之周，请尊其号。周不听，熊通怒，乃自立为武王。)。说威王曰：“楚，天下之强国也；王，天下之贤主也。西有黔中、巫郡，东有夏州、海阳，南有洞庭、苍梧，北有陉塞、郇阳。地方五千余里，带甲百万，车千乘，骑万匹，粟支十年。此霸王之资也！夫以楚之强，大王之贤，天下莫能当也。今乃西面而事秦，则诸侯莫不西面而朝章台之下矣！秦之所害，莫如楚。楚强则秦弱，秦强则楚弱。其势不两立，故为大王计，莫如从亲以孤秦。大王不从亲，秦必起两军：一军出武关，一军下黔中。则鄢郢动矣！臣闻：治之其未乱也，为之其未有也。患至而后忧之，则无及也！故愿大王早熟计之。大王诚能听臣，臣请令山东之国，奉四时之献，以承大王之明诏；委社稷，奉宗庙，练士励兵，在大王所用之。故从合则楚王，衡成则秦帝。今释霸王之业，而有事人之名，窃为大王不取也！夫秦，虎狼之国也，有吞天下之心。秦，天下之仇雠也，衡人皆欲割诸侯之地以事秦，此所谓养仇而奉雠，大逆不忠，无过此者。故从亲则诸侯割地以事楚，衡合则楚割地以事秦，此两策者相去远矣，二者大王何居焉？故敝邑赵王使臣效愚计，奉明约，在大王诏之。”楚王曰：“善。谨奉社稷以从。”
(楚襄王既与秦和，虑无秦患，乃与四子专为淫侈。庄辛谏不听，辛乃去之赵。后秦果举鄢郢，襄王乃征辛而谢之。庄辛曰：“臣闻鄙彦曰：‘见兔而顾犬，未为晚也；亡羊而补牢，未为迟也。’臣闻：汤、武以百里而王，桀、纣以天下而亡。今楚国虽小，绝长补短，犹以千里，岂特百里哉！王独不见夫蜻蜓乎？六足四翼，飞翔乎天地之间，俯啄蚊虻而食之，仰承白露而饮之，自以为无患，与人无争也。不知夫五尺童子，方将调饴胶丝，加己乎四仞之上，而下为蝼蚁之食。蜻蜓其小者也，黄雀因是以！俯啄白粒，仰栖茂树，鼓翅奋翼，自以为无患，与人无争。不知夫公子王孙，左挟弹，右摄丸，以其类为镝。画栖乎茂树，夕调乎酸咸。黄雀其小者也，蔡圣侯因是以！南游乎高陂，北陵乎巫山，饮茹溪之流，食湘波之鱼，左抱幼妾，右拥嬖女，与之驰骋乎高蔡之中，而不以国家为事。不知夫子发方受命乎宣王，系己以朱丝而见之也。蔡圣侯事其小者也，君王因是以！左州侯，右夏侯，饭封禄之粟，而载方府之金，与之驰骋乎云梦之中，而不以天下国家为事。不知夫穰侯方受命乎秦王，填渑塞之内，而投己于渑塞之外。”襄王闻之，身体战栗，乃执圭而授庄辛，与之谋秦，复取淮北之地。楚人有以弱弓微缴加归雁之上。楚襄王召问之，乃对以秦、燕、赵、魏为鸟，以激怒王，曰：“夫先王为秦所欺，而客死于外，怨莫大焉！今以匹夫尚有报万乘，子胥、白公是也。今以楚之地方五千里，带甲百万，犹足以踊跃于中野。而坐受伏焉，臣窃为大王勿取。”襄王遂复为纵约伐秦。)
六国既合纵，苏秦为纵约长。北报赵，赵肃侯封苏秦为武安君。乃投纵约书于秦，秦不敢窥兵函谷十五余年。
后张仪为秦连衡。(秦欲攻魏，先败韩，由差军斩首八万，诸侯震恐。而仪乃来说魏王。)说魏王曰(秦孝公时，公孙鞅请伐魏，曰：“魏国居岭厄之间，西都安邑，与秦界河，而独擅山东之利。利则西侵秦，病即东收地。今以君贤圣，国赖以盛，宜及此时伐魏。魏不支秦，必东徙。东徙则据山河之固，东向以制诸侯。此帝业也。”自是之后，魏果去安邑，徙都大梁。)：“魏地方不至千里，卒不过三十万。地四平，诸侯四通，条达辐凑，无名山大川之限。从郑至梁，二百余里；车驰人走，不待倦而至。梁，南与楚境，西与韩境，北与赵境，东与齐境。卒戍四方，守亭障者不下十万。梁之地势，固战场也(大梁，今汴州是也。)。梁南与楚，不与齐，齐攻其东；东与齐，不与赵，赵攻其北；不合于韩，则韩攻其西；不亲于楚，则楚攻其南。此所谓四分五裂之道也。且诸侯之为纵者，将以安社稷，尊主强兵显名也。今为纵者，一天下，约为昆弟，刑白马以盟洹水之上，以相坚也。而亲昆弟、同父母，尚有争钱财。而欲恃诈伪反复苏秦之谋，其不可成亦已明矣。大王不事秦，秦下兵攻河外，据卷、衍、酸枣，劫卫取晋阳，则赵不南；赵不南则梁不北，梁不北则纵道绝，纵道绝则大王之国欲无危，不可得也。秦折韩而攻梁，韩怯于秦，秦韩为一，梁之亡，立可须也，此臣之所为大王患也。为大王计，莫如事秦，事秦则楚、韩必不敢动；无楚、韩之患，则大王高枕而卧，国必无忧矣。大王不听秦，秦下甲士而东伐，虽欲事秦，不可得也。且夫纵人多奋辞而少可信，说一诸侯而成封侯之业。是故，天下之游谈士，莫不日夜扼腕、瞋目、切齿以言纵之便，以说人主。人主贤其辩而牵其说，岂得无眩哉？臣闻之：积羽沉舟，群轻折轴，众口铄金。故愿大王审计定议。”魏王于是倍纵约，而请成于秦。
(范睢说秦昭王曰：“夫穰侯越韩魏而攻齐刚寿，非计也。少出师不足以伤齐，多出师则害于秦也，其于计疏矣。且齐闵王南攻楚，破军杀将，再辟地千里，而齐尺寸之地无得者，岂齐不欲得地哉？形所不能有也。诸侯见齐之疲弊，兴师伐之，士辱兵顿。故齐所以大破者，以破楚肥韩魏也。此所谓借贼兵而资盗粮也。王不若远交而近攻，得寸则王之寸，得尺则王之尺。今释近而攻远，不亦谬乎？昔者，中山之国五百里，赵独吞之，功成名立而利附焉，天下莫之能争。今夫韩、魏，中国之处而天下之枢。王若欲霸中国而为天下枢，以威楚、赵。楚强则附赵，赵强则附楚。楚赵皆附，齐亦惧矣。齐惧必卑辞重币以事秦。齐已附，则韩魏因可虑也。”王曰：“善。”乃拜睢为客卿，谋兵事伐魏，拔怀及邢丘。
齐、楚来伐魏，魏王使人求救于秦，冠盖相望而秦救不至。魏人有唐睢者，年九十余矣，谓王曰：“老臣请西说秦王，令兵先臣出。”王再拜遣之。唐睢到秦，入见秦王，秦王曰：“丈人芒然而远至，此甚苦矣！夫魏之来求救数矣，寡人知魏之急也。”唐睢曰：“大王知魏之急而救兵不发，臣窃以为用策之臣无任矣。夫魏，万乘之国也，然所以西面而事秦、称东藩、筑帝宫、受冠带、祠春秋者，以为秦之强足以与也。今齐、楚之兵已合于魏郊，而秦救不发，亦将赖其未急也。使之而急，彼且割地而约纵，王当奚救焉？必待其急而救之，是失一东藩之魏而强三劲之齐、楚，则王何利焉？”于是秦王遽发兵救魏。)
张仪说楚怀王曰：“秦地半天下，兵敌四国，被山带河，四塞以为固。(范睢说秦昭王曰：“大王之国，四塞以为固，北有甘泉、谷口，南有泾渭，右陇蜀，左关阪；奋击百万，战车千乘；利则出攻，不利则入守，此王者之地。民怯于私斗，勇于公战，此王者之人。王并此二者而有之，以当诸侯，譬如放韩庐而捕蹇兔也。)虎贲之士百有余万，车千乘，骑万匹，粟如丘山。法令既明，士卒安乐。主明以严，将智以武。虽无出甲，席卷常山之险，必折天下之脊，天下后服者先亡矣！且夫为纵者，无以异驱群羊而攻猛虎。虎之与羊，不格明矣！今王不与虎而与群羊，臣窃以为大王之计过矣。
凡天下强国，非秦而楚，非楚而秦。两国交争，其势不两立。大王不与秦，秦下甲据宜阳，韩之上地不通；下兵河东、成皋，韩必入臣。则梁亦从风而动。秦攻楚之西，韩攻其北，社稷安得无危？臣闻：‘兵不如者，勿与挑战；粟不如者，勿与持久。’
秦西有巴蜀，大船积粟，起于汶山，浮江而下，至楚三千余里。舫舟载卒，一舫载五千人，日行三百里；里数虽多，然不费牛马之力，不至十日，而拒扞关矣；扞关惊则从境以东，尽城守矣，黔中、巫郡，非王之有也。秦举甲出武关，南面而伐，则北地绝。秦兵之攻楚也，危难在三月之内。而楚待诸侯之救，在半岁之外。此其势不相及也。夫待弱国之救，忘强秦之祸，此臣为大王患也。
大王尝与吴人战，五战而三胜，陈卒尽矣；偏守新城，存民苦矣。臣闻：‘功大者易危，而人弊者怨上。’夫守易危之功，而逆强秦之心，臣窃为大王危之。凡天下而以信约纵亲相坚者，苏秦封为武安君也。苏秦相燕，即阴与燕王谋伐齐，破齐而分其地。乃佯为有罪，出走入齐，齐王因受而相之。居二年而觉，齐王大怒，车裂苏秦于市。夫以一诈伪之苏秦，而欲经营天下，混一诸侯，其不可成亦明矣。今秦与楚接境壤界，固形亲之国也。大王诚能听臣，臣请使秦太子入质于楚，楚太子入质于秦，请以秦女为大王箕帚之妾，效万室之都，以为汤沐之邑，长为昆弟之国，终身无相攻。臣以为计无便于此者。”楚王乃与秦亲。
(白起将兵来伐楚，楚襄王使黄歇说秦昭王曰：“天下莫强于秦、楚，今则闻大王欲伐楚，此犹两虎相与斗，而驽犬受其弊，不如善楚。臣请言其说：臣闻之：物至则反，冬夏是也；智至则危，累棋是也。今大国之地，半天下、有二垂，此从生人以来，万乘之地未尝有也。王若能持公守威，黜攻伐之心，肥仁义之德，则三王不足四，五霸不足六也；王若负人徒之众，挟兵革之强，欲以力臣天下之士，臣恐其有患也。《诗》云：‘靡不有初，鲜克有终。’《易》曰：‘狐涉水，濡其尾。’此言始之易而终之难也。何以知其然耶？智伯见伐赵之利而不知榆次之祸；吴王知伐齐之便而不知干遂之败。此二国者非无大功也，没利于前而易患于后也。今王妒楚之不毁也，而忘毁楚之强韩魏也。臣为王虑，而不取也。王无重世之德于韩魏，而有累世之怨焉。夫韩魏父兄子弟接踵而死于秦者，将十世矣。身首分离、暴骸草泽者，相望于境；系颈束手为群虏者，相及于路。故韩魏之不亡，秦社稷之忧也。今王信之，兴兵攻楚，不亦过乎？臣为王虑，莫若善楚。
楚秦合为一以临韩，韩必敛手。王施以山东之险，带以河曲之利，韩必为关内侯。若是，而王以十万戍郑、梁之人寒心，许、鄢、夷陵、婴城，而上蔡、召陵不往来也。如是，魏亦为关内侯矣。王善楚，而关内侯两万乘之主，注地于齐，齐右壤可拱手而取也。然后危动燕赵，摇荡齐楚，此四国者不待痛而服也。”秦王曰：“善。”止不伐楚。
楚顷襄王谋与齐韩连和，因欲图周。周赧王使臣武公说楚相昭子。昭子曰：“乃图周则无之，虽然周何故不可图？”对曰：“夫西周之地，绝长补短，不过百里。名为天下共主，裂其地不足以肥国，得其众不足以劲兵，虽攻之不足以尊名。然而好事之君、喜攻之臣，发号用兵，未尝不以周为终始，是何也？则祭器在焉。欲器之至而忘弑君之乱。今韩以器之楚，臣恐天下以器雠楚。”于是，楚计辍不行。
秦武王使樗里疾以车百乘入周，周君迎之甚敬。楚王让周，以其重秦客也。游胜为周谓楚王曰：“昔者智伯欲伐仇犹，遗大钟，载以广车，因随之以兵。仇犹卒亡，无备故也。齐桓公之伐蔡也，号曰“诛楚”，其实袭蔡。今秦者，虎狼之国，有独吞天下之心，使樗里疾以车百乘入周，周君惧焉。以蔡、仇犹为戒，故使长兵居前，短弩居后，名曰“卫疾”，而实囚之。周君岂能无忧国哉？恐一旦国亡而忧大王也。”楚王乃悦。
楚襄王有疾，太子质于秦，不得归。黄歇说秦相应侯曰：“今楚王疾，恐不起。秦不如归太子。太子即位。其事秦必谨；若不归，则咸阳一布衣耳。楚更立太子必不事秦，失与国而绝万乘之和，非计也，愿相国虑之。”应侯为言于秦王，王不肯。乃遁也。)
张仪如韩，说韩宣王曰：“韩地险恶，山居，五谷所生，非菽而麦；地方不过九百里，无二年之食料。大王之卒，悉举不过三十万，而厮徒负养在其中矣。今秦带甲百万，车千乘，骑万匹，虎贲之士，跿[足句]科头，贯颐奋戟者，不可胜数。山东被甲胄蒙胄以会战，秦人捐甲徒裼以趋敌，左挈人头，右挟生虏。秦逐山东之卒，犹孟贲之与怯夫；以轻重相压，犹乌获之与婴儿。
诸侯不料地之弱、食之寡，而听纵人之甘言好辞，比周以相饰，诖误其主，无过此者。大王不事秦，秦下甲据宜阳，断韩之地；东取成皋、荥阳，则鸿台之宫、桑林之苑，非王有也。夫塞成皋，绝上地，则王之国分矣。故为大王计，莫如为秦。秦之所欲，莫如弱楚，而能弱楚者莫如韩。非以韩能强于楚也，其势然也。今西面而事秦，以攻楚，秦王必喜。夫攻楚而不私其地，转祸而悦秦，计无便于此者。”宣王听之。
(范睢说秦王曰：“秦韩之地形相错如绣，秦之有韩，譬如木之有蠹，人之有腹心病也。天下无变则已，有变，其为秦患者，孰大于韩乎？王何不收韩。”王曰：“吾固欲收韩，韩不听，为之奈何？”对曰：“韩安得不听。王若下兵攻荥阳，则成皋之道不通；北断太行之道，则上党之师不下。王一兴兵而攻荥阳，则其国断而为三，韩必见危亡矣。安得不听！若听，则霸事可虑矣。”王曰：“善。”乃从之。)
张仪说齐闵王曰：“天下强国，无过齐者，大臣父兄殷众富乐，然为大王计者，皆为一时之说，不顾百代之利。纵人说大王者，必曰：‘齐西有强赵，南有韩梁；齐负海之国也，地广民众，兵强士勇，虽有百秦，将无奈齐何也！’大王贤其说，而不计其实。
臣闻：齐与鲁三战而鲁三胜，国以危亡随其后，虽有战胜之名，而有破亡之实，是何也？齐大而鲁小也。今秦之与齐也，犹齐之与鲁也。今齐楚嫁女娶妇，为昆弟之国；韩献宜阳，魏效河外，赵入朝歌、渑池，割河间以事秦。大王不事秦，秦驱韩梁攻齐之南地，悉赵兵渡清河，指博关，临甾、即墨非王有也。国一旦见攻，虽欲事秦，不可得也。是故，愿大王孰计之。”齐王许之。
(燕攻齐，取七十余城，唯莒、即墨不下。齐田单以即墨破燕，杀骑劫。燕将惧诛而保聊城，不敢归。田单攻之岁余，聊城不下。鲁连乃为书，约之矢，以射城中，遗燕将军曰：“吾闻之：‘智者不倍时而弃利，勇士不怯死而灭名，忠臣不先身而后君。’今君行一韩之忿，不顾燕王之无臣，非忠也；杀身亡聊城，而威不信于齐，非勇也；功废名灭，后世无称，非智也。故智者不再计，勇者不再却。今死生、荣辱、尊卑、贵贱，此其时也。愿公详计，而无与俗同。且楚攻齐之南阳，魏攻平陆，而齐无南面之心，以为亡南阳之害小，不如得济北之利大；故定计而坚守之。今秦人下兵，魏不敢东面，横秦之势成则楚国之形危。且前弃南阳，断右壤，存济北，计犹且为之也。今楚、魏交兵于齐，而燕救不至，以全齐之兵，无天下之规，与聊城共据。期年之弊，即臣见公之不能得也。齐之必决于聊，公无再计。彼燕王大乱，上下迷惑。栗腹以百万之众，五折于外。万乘之国被围于赵，壤削主困，为天下笑。国敝祸多，人无所归。今又以敝聊之人，距全齐之兵，期年不解，是墨翟之守也；食士炊骨，士无反外之心，是孙膑、吴起之攻也，能见于天下矣！
故为公计者，不如罢兵、休士，全军归报燕王，燕王必喜。士民见公如见父母，攘臂而议于世，公业可明也。意者，怼燕弃世，东游于齐乎？请裂地定封，富比乎陶卫，世世称孤，此亦一计也。二者，显名厚实，愿公察之，熟计而审处一焉。
且吾闻之：‘效小者，不能行大威；恶小耻者，不能成荣名。’昔管仲射桓公，中其钩，篡也；遗公子纠，不能死，怯也；束缚桎梏，辱也。此三行者，乡里不通，世主不臣。使管仲终穷抑而不出，不免为辱人贱行，然而管子弃三行之过，据齐国之政，一匡天下，九合诸侯，名高天下，光照邻国。曹沫为鲁君将，三战而丧地千里。使曹子计不顾后，死而不生，则不免为败军擒将。曹子以一剑之任，劫桓公于坛位之上，颜色不变，辞气不悖，三战之所丧，一朝而反之，天下震动，名传后世。若此二公，非不能行小节，死小耻也。以为杀身绝世，功名不立，非智也。故去忿恚之心，而成终身之名。故业与三王争流，名与天壤相敝也。公其图之！”燕将得书曰：“敬闻命矣。”遂自刎。
昔雍门周以琴见齐孟尝君，孟尝君曰：“先生鼓琴，亦能令人悲乎？”对曰：“臣之所能令悲者，先贵而后贱，古富而今贫，不若摈压穷巷；不及四邻，不若身材高妙；怀质抱真，逢谗离谤，怨结而不得伸，不若交欢而结爱；无怨而生离，远赴他国，无相见期，不若幼无父母、壮无妻儿，出以野泽为都，入用窟穴为家，困于朝夕，无所假贷。若此人者，但闻雏鸟之号、秋风鸣条，则伤心矣。臣一为之援琴而长太息，未有不凄恻而涕泣者也。今足下居则广厦高堂，连闼洞房，下罗帷，来清风，倡优在前，谄谀在侧，扬激楚，舞郑妾，流声以娱耳，彩邑以淫目，水嬉则舫龙舟，建羽旗鼓，钓乎不测之渊也。野游则登乎平原，驰广囿，强弩下高鸟，勇士格猛兽，置酒设乐，沉醉忘归。方此之时，视天地曾不若一指，虽有善鼓琴，不能动足下也。”孟尝君曰：“固然。”雍门周曰：“臣窃为足下有所常悲：夫角帝而困秦者，君也；连五国而伐楚者，又君也。天下未尝无事，不纵即衡，纵成则楚王，衡成则秦帝。夫以秦楚之强，而敖弱薛，犹磨萧斧而伐朝菌也。有识之士，莫不为足下寒心。天道不常盛，寒暑更进退，千秋万岁之后，宗庙必不血食，高台既已倾，曲池又已平，坟墓生荆棘，狐狸穴其中，游儿、牧竖蹢躅其足而歌其上，曰：夫以孟尝君之尊贵，亦犹若是乎。”于是孟尝君喟然太息，涕垂睫而交下，雍门周引琴而弹之，孟尝君遂歔歔而就之曰：“先生鼓琴，令文若亡国之人也。”)
张仪说赵王曰：“弊邑秦王，使臣效愚于大王。大王收天下以宾秦，秦兵不敢出函谷关。是大王之威，行于山东。敝邑恐惧慑伏，缮甲厉兵，唯大王有意督过之也。今以大王之力，举巴蜀，并汉中，包两周，迁九鼎，守白马之津。秦虽僻远，然而心忿含怒之日久矣。今有敝甲雕兵，军于渑池，愿渡河，据悉吾，会战邯郸之下。以甲子合战，以征殷之事。故使臣先以闻于左右。
凡大王之所信为纵者，恃苏秦。苏秦荧惑诸侯，以是为非，以非为是，欲反复齐国，而自令车裂于市。夫天下之不可混一亦明矣。今楚与秦为昆弟之国。而韩、梁称为东藩之臣，齐献鱼盐之地，此断赵之右臂也。夫断右臂而与人斗，失其党而孤居，求欲无危，岂可得乎？今秦发三军：其一军塞午道，告齐使兴师，渡河军于邯郸之东；一军军于成皋，驱韩梁军于河外；一军军于渑池，约四国而击赵。赵服，必四分其地，是故，不敢匿意隐情，失以闻于左右。臣窃为大王计，莫如与秦王遇于渑池，面相见而口相约。请按兵无攻，愿大王之定计。”赵肃侯许之。
(武安君破赵长平军，降其卒四十余万，皆坑之。进围邯郸，而军粮不属，乃遣卫先生言于秦昭王曰：“赵国右倍常山之险，而左带河漳之阻，有代马车骑之利。民人气勇，好习兵战，常会诸侯而一约为之纵长，明秦不弱则六国必灭。秦所以来得志于天下者，赵为之患也。今赖大王之灵，赵军破于长平，其信臣锐卒莫不毕死。邯郸空虚，百郡震怖，士民咸怨其主。诚以此时遣转输、给足军粮，灭赵必矣！灭赵以威诸侯，天下可定，而王业成矣！”秦王欲许之，应侯妒其功，不欲使成，言于秦王曰：“秦虽破赵军，士卒死伤亦众，百姓疲于远输，国内空虚。楚、魏乘虚为变，将无以自守，宜且罢兵。”王从之。
后三年，复欲将白起伐赵，起不肯。王乃使应侯责之曰：“楚地方五千里，持戟百万，君前率数万之众入楚，拔鄢郢，焚其郊庙，楚人震恐，东徙而不敢西向。韩、魏相率兴兵甚众，君所将不能半，而破之伊阙，流血漂橹，韩、魏已服，至今称东藩。此君之功，天下莫不闻。今赵卒之死于长平者，已十七八，是以寡人愿使君将，必欲灭之。君常以寡击众，取胜如神，况以强击弱，以众击寡乎？”
武安君曰：“是时楚王恃其国大，不恤其政，而群臣相妒以功，谄谀用事，良臣疏斥，百姓离心，城池不修，既无良将，又无守备。故臣得引兵深入，多倍城邑，发梁焚舟，以专人心；掠于郊野，以足军粮。当此之时，秦之士卒，以军中为家，以将为父母，不约而亲，不谋而信。一心同力，死不旋踵。楚人自战其地，咸顾其家，各有散心，莫有斗意，是以能有功也。
伊阙之战，韩孤顾魏，不欲先用其众；魏恃韩之锐，欲推以为锋。二军争便，其力不同。是以臣得以设疑兵，以持韩阵，专军并锐，触魏之不意，魏军既败，韩军自溃。以是之故，故能有功，皆计利形势自然之理，何神之有？
今秦军破赵军于长平，不遂以时，乘其震惧而灭之，畏而释之，使得耕稼以益蓄积。养孤长幼以益其众，缮理兵甲以益其强，增浚城池以益其固。主折节以下其臣，臣推体以下死士。至平原之属，皆令妻妾补缝于行伍之间，臣民一心，上下同力，犹勾践困于会稽之时也。以今伐之赵，必固守；挑其军战，必不肯出；围共国都，必不可克；攻其列城，必不可拔；掠于郊野，必无所得。兵久无功，诸侯生心，外救必至。臣见其害，未睹其利，又病不能行。”应侯惭而退。秦乃使王龁将伐赵。楚、魏果救之也。)
张仪说燕昭王曰：“大王之所亲信，莫如赵。昔赵襄子尝以其姊为代王妻，欲并代，约与代王遇于勾注之塞。乃令工人作为金斗，长其尾，令可以击人。与代王饮，阴告厨人曰：‘即酒酣乐，进热啜，反斗以击之。’于是酒酣乐，取热啜。厨人进斟，因反斗击代王，杀之，肝胁涂地。其姊闻之，因磨笄以自杀。故至今有磨笄之山，天下莫不闻(至汉高祖时，陈豨以赵相国监赵代边兵，举兵反，上自行至邯郸，喜曰：“豨不南据漳水，北守邯郸，吾知其无能为也。”及豨败，上曰：“代居常山北，赵乃从山南，有之远。”乃立二子为代王也。)。夫赵王之狼戾无亲，大王之所明见。且以赵为可亲乎？赵兴兵攻燕，再围燕都，而劫大王，大王割十城以谢，今赵王已入朝渑池，效河间以事秦。今大王不事秦，秦下甲云中、九原，驱赵而攻燕，则易水、长城，非王有也。今王事秦，秦王必喜，赵不敢妄动，是西有强秦之援，南无齐、赵之患。是故，愿大王孰计之。”燕王听张仪，张仪归报秦。
(燕王使太子丹入质于秦。秦欲使张唐相燕，与共伐赵，以广河间地。张唐谓吕不韦曰：“臣尝为昭王伐赵，赵怨臣。今之燕，必经赵，臣不可行。”不韦不快，未有以强之。其舍人甘罗年十二，谓不韦曰：“臣请为君行之。”遂见张唐曰：“君之功孰与武安君？”唐曰：“武安君南挫强楚，北灭燕、赵，战胜攻取，破城隳邑，不可胜数。臣之功不如也。”甘罗曰：“应侯之用于秦，孰与文信侯专？”唐曰：“应侯不如文信侯专。”甘罗曰：“昔应侯欲伐赵，武安君难之，去咸阳十里，赐死于杜邮。今文信侯自请君相燕，而不肯行，臣不知君所死处也。”张唐惧曰：“请因孺子行。”
行有日矣，甘罗又谓文信侯曰：“借臣车五乘，请为张唐先报赵。”文信侯遣之，甘罗如赵，说王曰：“王闻燕太子丹入秦乎？”曰：“闻之。”“闻张唐之相燕乎？”曰：“闻之。”甘罗曰：“燕太子丹入秦者，燕不欺秦也。张唐相燕者，秦不欺燕也。燕秦不相欺，无异。故欲攻赵而广河间地。王不如赉臣五城，以广河间，臣请归燕太子，与强赵攻弱燕。”赵王曰：“善。”立割五城与秦。燕太子闻而归，赵乃攻燕，得二十城，令秦有其十也。)
于是楚人李斯、梁人尉缭，说于秦王曰：“秦自孝公以来，周室卑微，诸侯相兼，关东为六国，秦之乘胜侵诸侯，盖六代矣。今诸侯服秦，譬若郡县。其君臣俱恐，若或合纵而出不意，此乃智伯、夫差、闵王所以亡也。愿王无爱财，赂其豪臣，以乱其谋。秦不过亡三十万金，则诸侯可尽。”秦王从其计，阴遣谋士赉金玉以游诸侯。诸侯名士，可与财者，厚遗给之；不肯者，利剑刺之。离其君臣之计，乃使良将随其后，遂并诸侯。
(天下之士合纵相聚于赵，而欲攻秦。应侯曰：“王勿忧也，请令废之。秦于天下之士，非有怨也，相聚而攻秦者，以欲富贵耳。王见王之狗乎？数千百狗为群，卧者卧，起者起，行者行，止者止。无相与斗者。投之一骨，则轻起相呀，何者？有争意也。今令载五千金随唐睢，并载奇乐居武安，高会相饮，散不能三千金，天下之士相与斗也。”)
秦既吞天下，患周之败，以为弱见夺，于是笑三代，荡灭古法(孔融曰：“古者，王畿之制千里，寰内不以封诸侯。”蔡公曰：“夫先王之制，邦内甸服，邦外侯服，侯卫宾服，夷蛮要服，戎狄荒服。甸服者祭，侯服者祀，宾服者享，要服者贡，荒服者王。日祭月祀，时享，岁贡，终王，先王之训也。有不祭则修德，有不祀则修言，有不享则修文，有不贡则修名，有不王则修德。序成而又不至，则修刑。于是有刑不祭，伐不祀，征不享，让不贡，告不王。于是有刑罚之辟，有攻伐之兵，有征伐之备，有威让之命，有文告之辞，而又不至，则增修其德，无动人于远，此古制也。”)。削去五等，改为郡县，自号为“皇帝”，而子弟为匹夫。内无骨肉本根之辅，外无尺土蕃翼之卫。吴、陈奋其白梃(木杖也)，刘、项随而毙之。故曰：周过其历，秦不及其数，国势然也。
(荀悦曰：“古之建国或小或大者，监前之弊，变而通之也。夏、殷之时，盖不过百里，故诸侯微而天子强。桀、纣得肆其虐害，纣脯鄂侯而醢鬼侯，以文王之盛德，不免于牖里。周承其弊，故建大国，方五百里，所以崇宠诸侯而自损也。至其末流，诸侯强大，更相侵伐，而周室卑微，祸难用作。秦承其弊，不能正其制以求其中，而遂废诸侯，改为郡县，以一威权，以专天下，其意主以自为，非以为人也。故秦得擅海内之势，无所拘忌，肆行奢淫，暴虐于天下，然十四年而灭矣。故人主失道，则天下遍被其害；百姓一乱，则鱼烂土崩，莫之匡救。汉兴，承周秦之弊，故杂而用之，然六王、七国之难者，诚失之于强大，非诸侯治国之咎。”)
汉兴之初，海内新定，同姓寡少，惩亡秦孤立之败，于是割裂疆土，立爵二等(大者王，小者侯。)。功臣侯者，百有余邑。尊王子弟，大启九国，国大者，跨州兼郡，连城数十，可谓矫枉过正矣。然高祖创业，日不暇给。孝惠享国之日浅，高后女主摄位，而海内晏然，无狂狡之忧。卒折诸吕之难，成太宗之基者，亦赖之于诸侯也。
夫原本以末大，流滥以致溢。小者淫荒越法，大者睽孤横逆，以害身丧国，故文帝采贾生之议，分齐赵。
(贾谊曰：“欲天下之理安，莫若众建诸侯而少其力，力少则易使义，国小则无邪心。令天下之制，若身之使臂，臂之使指，陛下割地定制。今齐、赵、楚各为若干国，使其子孙各受祖之分地，地尽而止。天子无所利焉。”又上疏曰：“陛下即不定制，如今之势，不过一传再传，诸侯犹且人恣而不制，豪植而大强，汉法不得行矣。陛下所以为藩扞及皇太子之所恃者，唯淮阳、代二国耳。代北边匈奴，与强敌为邻，能自完则足矣；而淮阳之比大诸侯，仅如黑子之着面，适足以饵大国，不足以有所禁御。方今之制，在陛下，而令子适足以为饵，岂可谓万代利哉？臣之愚计，愿举淮南地以益淮阳，而为梁王立后；割淮阳北边二、三列城与东郡，以益梁。不可者，可徙代王而都睢阳。梁起于新蔡以北，着之河；淮阳包陈以南，犍之江。则大诸侯之有异心者，破胆而不敢谋。梁足以扞齐、赵；淮阳足以禁吴、楚。陛下高枕，终无山东之忧，此万世之利也。臣闻：圣王言问其臣，而不自造事，故使人臣得毕其愚忠。唯陛下裁幸。”文帝于是从谊计。乃徙淮阳王武为梁王，北界泰山，西至高阳，得大县四十余城；徙淮阳王喜为淮南王，抚其人。后七国反，不得过梁地，贾生之计也。)
景帝用晁错之计，削吴楚。
(晁错说上曰：“昔高帝初定天下，昆弟少、诸子弱，大封同姓，故孽子惠王王齐七十二城，庶弟元王王楚四十城，兄子王吴五十余城，封三庶孽，分天下半。今吴王前有太子之隙，虽称病不朝，于古法当诛。文帝不忍，因赐几杖，德至厚也。不改过自新，乃益骄恣。公即山铸钱，煮海为盐，诱天下士人，谋作乱逆。今削之亦反，不削亦反；削之反亟祸小，不削反迟祸大。”于是汉臣庭议削吴，吴乃反矣。)
武帝施主父之策：推恩之令。(主父偃说上曰：“古者诸侯不过百里，强弱之形易制。今诸侯或连城数十，城方千里，缓则骄奢，易为淫乱；急则阻其强而合纵，以逆京师。今以法割削，则逆节萌起，前日晁错是也。今诸侯子弟或十数而嫡嗣代立，余虽骨肉，无尺地封，则仁孝之道不宣，愿陛下令诸侯得推恩，分子弟以地侯之，彼人人喜得所愿。上以德施，实分其国，必消而自弱矣。”上从其计也。)
景遭“七国之乱”，抑诸侯，减黜其官；武有淮南衡山之谋，作左官之律(仕于诸侯王为左官)，设附益之法(封诸侯过限曰附益)。诸侯唯得衣食租税，不与政事。至于哀、平之际，皆继体苗裔，亲属疏远，生于帷墙之中，不为士民所尊(割削宗子，有名无实。天下旷然，复袭亡秦之轨矣。)。故王莽知汉中外殚微，本末俱弱，无所忌惮，生其奸心。因母后之权，假伊周之称，专作威福。庙堂之上，不降阶序而运天下。诈谋既成，遂据南面之尊，分遣五威之吏，驰传天下，班行符命。汉诸侯王蹶角稽首，奉上玺绂，唯恐居后，岂不哀哉？及莽败，天下云扰。
(隗嚣拥众天水，班彪避难从之，嚣问彪曰：“往者周失其驭，战国并争，天下分裂，数世乃定。意者，纵横之事，复起于今矣！将承运迭兴，在于一人也。愿先生试论之。”对曰：“周之废兴与汉异矣。昔周爵五等，诸侯从政，根本既微，枝叶强大。故其末流有纵横之事，势数然也。汉承秦制，改立郡县，主有专己之威，臣无百年之柄。至于成帝，假借外家，哀、平祚短，国嗣三绝。故王氏擅朝。因窃号位，危自上起，伤不及下，是以即真之后，天下莫不引领而叹，十余年间，中外骚动，远近俱废。假号云合，咸称刘氏，不谋而同辞。方今雄杰带州跨城者，皆无七国世业之资，而百姓讴吟思仰汉德，可以知之。”)
光武中兴，篡隆皇统，而犹尊覆车之遗辙，养丧家之宿疾，仅及数世，奸宄充斥，率有强臣专朝，则天下风靡；一夫纵横，则城池自夷，岂不危哉？在周之难兴王室也，放命者七臣，干位者三子，嗣王委其九鼎；凶族据其天邑，钲鼙震于阃宇，锋镝流于绛阙。然祸止畿甸，害不覃及，天下晏然。以治待乱，是以宣王兴于共和，襄、惠振于晋、郑。岂若二汉阶闼暂扰，而四海已沸；孽臣朝入，而九服夕乱哉。远惟王莽篡逆之事，近览董卓擅权之际，亿兆悼心，愚智同痛，岂世乏曩时之臣，士无匡合之志欤？盖远绩屈于时异，雄心挫于卑势耳。
(陆机曰：“或以诸侯世位，不必常全；昏主暴君，有时比迹，故五等所以多乱也。今之牧守，皆方庸而进，虽或失之，其得固多，故郡县易以为治也。夫德之休明，罢陟日用，长率连属，咸述其职，而淫昏之君，无所容过，何患其不治哉！故先代有以之兴矣。苟或衰陵，百度自悖。鬻官之吏，以货准才，则贪残之萌皆群后也，安在其不乱哉？故后王有以之废矣。且要而言之：五等之君为己思治，郡县之长为利图物。何以征之？盖企及进取，仕子之常志；修己安民，良士所希及。夫进取之情锐，而安民之誉迟。是故，侵百姓以利己者，在位所不惮；损实事以养名者，官长所夙夜也。君无卒岁之图，臣挟一时之志。五等则不然：知国为己土，众皆吾民。民安己受其利，国伤家婴其病，故上制人欲以垂后，后嗣思其堂构；为上无苟且之心，群下思胶固之义。使其并贤居治，则功有厚薄；两愚相乱，则过有深浅。然则探八代之制，几可以一理贯，秦汉之典，殆可以一言蔽也。”)
魏太祖武皇帝躬圣明之姿，兼神武之略，龙飞谯沛，凤翔兖豫，观五代之存亡，而不用其长策；睹前车之倾覆，而不改其辙迹。子弟王空虚之地，君不使之人。权均匹夫，势齐凡庶。内无深根不拔之固，外无盘石宗盟之助，非所以安社稷，为万世之业也。
且今之州牧郡守，古之方伯诸侯，皆跨有千里之土，兼军武之任，或比国数人，或兄弟并据，而宗室子弟，曾无一人间侧其间，与相维持，非所以强干弱枝，备万一之虑也。时不用其计，后遂凌夷。此周、秦、汉、魏立国之势，是以究其始终强弱之势，明鉴戒焉。(荀悦曰：“其后遂皆郡县治人，而绝诸侯。当时之制，亦未必百王之治也。”)
论曰：周有天下八百余年，后代衰微，而诸侯纵横矣。至末孙王赧降为庶人，犹能枝叶相持，名为天下共主。当是时也，楚人问鼎，晋侯请隧，虽欲阚周室，而见厄诸姬。夫岂无奸雄，赖诸侯以维持之也。故语曰：“百足之虫，至死不僵。持之者众。”此之谓乎！及嬴氏擅场，惩周之失，废五等，立郡县；君有海内，而子弟为匹夫；功臣效勤，而干城无茅土，孤制天下，独擅其利，身死之日，海内分崩。陈胜偏袒唱于前，刘季提剑兴于后，虎啸龙睇，遂亡秦族。夫刘陈诸杰，布衣也，无吴楚之势、立锥之地，然而驱白徒之众，得与天子争衡者，百姓思乱，无诸侯勤王之可惮也。故语曰：夫乱政虐刑，所以资英雄而自速祸也。此之谓矣。夫伐深根者难为功，摧枯朽者易为力。今五等，深根者也；郡县，枯朽者也。故自秦以下，迄于周隋，失神器者非侵弱，得天下者非持久，国势然也。呜呼！郡县而理，则生布衣之心；五等御代，则有纵横之祸。故知法也者，皆有弊焉。非谓侯伯无可乱之符，郡县非致理之具，但经始图其多福，虑终取其少祸，故贵于五等耳。圣人知其如此，是以兢兢业业，日慎一日，修德以镇之，择贤而使之。德修贤择，黎元乐业。虽有汤武之圣，不能兴矣。况于布衣之细，而敢偏袒大呼哉？不可不察。
