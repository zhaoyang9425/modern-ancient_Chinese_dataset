有讲学者论无鬼，众难之曰：今方酷暑，能往墟墓中独宿，纳凉一夜 乎？是翁毅然竟往，果无所见，归益自得，曰：朱文公岂欺我哉。余曰：重赍千里，路不逢盗，未可云路无盗也；纵猎终日，野不遇兽，未可云野无兽也。以一地无鬼，遂断天下皆无鬼；以一夜 无鬼，遂断万古皆无鬼，举一废百矣。且无鬼之论，创自阮瞻，非朱子也，朱子特谓魂升魄降为常理，而一切灵怪非常理耳，未言无也。故金去伪录曰：二程初不说无鬼神，但无如今世俗所谓鬼神耳。杨道夫录曰：雨风露雷，日月昼夜，此鬼神之迹也，此是白日公平正直之鬼神，若所谓有啸于梁，触于胸，此则所谓不正邪暗，而或有或无，或来或去，或聚或散者。又有所谓祷之而应，祈之而获，此亦所谓鬼神，同一理也。包扬录曰：鬼神死生之理，定不如释家所云，世俗所见也。然又有其事昭昭，不可以理推者，且莫要理会。又曰：南轩亦只是硬不信，如禹鼎魑魅尪魉之属，便是有此物。深山大泽，是彼所居，人往占之，岂不为祟？豫章刘道人，居一山顶结庵，一日，众蜥蜴入耒，尽吃庵中水，少顷庵外皆堆雹，明日，山下果雹。有一妻伯刘大人，甚朴实，不能妄语，言过一岭，闻溪边林中响，乃无数蜥蜴，各抱一物，如水晶去，未数里下雹。此理又不知如何。旧有一邑，泥塑一大佛，一方尊信之，后被一无状宗子断其首，民聚哭之，佛颈泥木出舍利。泥木岂有此物，只是人心所致。吴必大录曰：因论薛士龙家见鬼，曰世之信鬼神者，皆谓实有，在天地间。其不信者，断然以为无鬼，然却又有真个见者，郑景望遂以薛氏所见为实，不知此特虹霓之类耳。问虹霓只是气，还有形质，曰：既能啜水，亦必有肠肚，只才散便无，如雷部神亦此类。林赐录曰：世之见鬼者甚多，不审有无如何？曰：世间人见者极多，如何谓无，但非正理耳。如伯有为厉，伊川谓别是一理，盖其人气未当尽而强死，魂魄无所归，自是如此。昔有人在淮上夜行，见无数形像，似人非人，出没于两水之间，此人明知其鬼，不得已冲之而过，询之此地，乃昔人战场也。彼皆死于非命，衔冤抱恨，固宜未散。坐间或云，乡间有李三者，死而为厉，乡曲凡有祭祀佛事，必设此人一分。后因为人放爆仗，焚其所依之树，自是遂绝。曰：是他枉死，气未散，被爆仗惊散。沈僴录曰：人有不伏其死者，所以既死，而此气不散，为妖为怪，如人之凶死，及僧道既死多不散，神道务养精神，所以凝聚不散。万人杰录曰：死而气散，泯然无迹者，是其常道理，恁地有托生者，是偶然聚得气不散，又恁生去凑著那生气便再生。叶贺孙录曰：潭州一件公事，妇杀夫，密埋之后为祟，事已发觉，当时便不为祟，以是知刑狱里面，这般事若不与决罪，则死者之冤必不解。李壮祖录曰：或问世有庙食之神，绵历数百年，又何理也？曰：浸久亦散，昔守南康，久旱不免遍祷于神，忽到一庙，但有三间敝屋，狼藉之甚，彼人言三五十年前，其灵如响，有人来，而帷中之神与之言者，昔之灵如彼，今之灵如此，亦自可见。叶贺孙录曰：论鬼神之事，谓蜀中灌口二郎庙，是李冰因开离堆立庙，今乃现许多灵怪，乃是他第二儿子出来，初间封为王，后来徽宗好道，遂改封为真君，张魏公用兵，祷于庙，其夜梦神语曰：我向来封为王，有血食之奉，故威福得行，今号为真君，虽尊，人以素食祭我，无血食之养，故无威福之灵，今须复封我为王，当有威灵。魏公遂乞复其封，不知魏公是有此梦，是一时用兵，托为此说。又有梓潼神极灵。此二神似乎割据两川。大抵鬼神用生物祭者，皆是假此生气为灵，古人衅钟衅龟皆此意。汉卿云李通说有人射虎，见虎后数人随之，乃是为虎伤死之人，生气未散，故结成此形。黄义刚录曰：论及请紫姑神吟诗之事，曰：亦有请得正身出现，其家小女子见，不知此是何物，且如衢州有一人事一神，只开所录事目于纸，而封之祠前，少间开封，而纸中自有答语，此不知是如何。凡此诸说，黎靖德所编语类，班班具载，先生何竟诬朱子乎？此翁索书观之良久，怃然曰：朱子尚有此书耶？悯然而散。然余犹有所疑者，朱子大旨，谓人秉天地之气生，死则散还于天地，叶贺孙录所谓如鱼在水，外面水便是肚里水，鳜鱼肚里水，与鲤鱼肚里水，只是一般，其理精矣。而无如祭祀之理，制于圣人，载于经典，遂不得不云子孙一气相感，复聚而受祭，受祭既毕，仍散入虚无。不识此气散还以后，与元气混合为一欤，抑参杂于元气之内欤？如混合为一，则如众水归海，共为一水，不能使江 淮河汉复各聚一处也；如五味和羹，共成一味，不能使姜盐醯酱各聚一处也，又安能于中犁出某某之气，使各与子孙相通耶？如参杂于元气之内，则如飞尘四散，不知析为几万亿处，如游丝乱飞，不知相去几万亿里。遇子孙享荐，乃星星点点，条条缕缕，复合为一，于事理毋乃不近耶？即以能聚而论，此气如无知，又安能感格，安能歆享；此气如有知，知于何起，当必有心，心于何附，当必有身，既已有身，则仍一鬼矣。且未聚以前，此亿万微尘，亿万缕缕，尘尘缕缕，各有所知，则不止一鬼矣。不过释氏之鬼地下潜藏，儒者之鬼空中旋转；释氏之鬼平日常存，儒家之鬼临时凑合耳。又何以相胜耶？此诚非末学所知也。
乌鲁木齐千总某，患寒疾，有道士踵门求诊，云有夙缘，特相拯也。会一流人高某妇，颇能医，见其方，骇曰：桂枝下咽，阳盛乃亡，药病相反，乌可轻试。力阻之。道士叹息曰：命也夫。振衣竟去，然高妇用承气汤竟愈，乃以道士为妄。余归以后，偶阅邸抄，忽见某以侵蚀屯粮伏法，乃悟道士非常人，欲以药毙之，全其首领也。此与旧所记兵部书吏事相类，岂非孽由自作，非智力所可挽回欤。
姚安公云，人家奇器妙迹，终非佳事，因言癸巳同年牟丈瀜家--不知即牟丈，不知或牟丈之伯叔，幼年听之未审也，有一砚天然作鹅卵形，色正紫，一鸲鹆眼如豆大，突出墨池中心，旋螺纹理分明，瞳子炯炯有神气，拊之腻不留手，叩之坚如金铁，呵之水出如露珠，下墨无声，数磨即成浓沈。无款识铭语，似爱其浑成，不欲椎凿，匣亦紫檀，根所雕出入无滞，而包裹无纤隙摇之无声。背有紫桃轩三字，小仅如豆，知为李太仆日华故物也。太仆有说部名紫桃轩杂缀，平生所见宋砚，此为第一。然后以珍惜此砚忤上官，几罹不测，竟恚而撞碎，祸将作时，夜闻砚若呻吟云。
余在乌鲁木齐日，城守营都司朱君馈新菌，守备徐君因言，昔未达时，偶见卖新菌者欲买，一老翁在旁，诃卖者曰：渠尚有数任官，汝何敢此。卖者逡巡去，此老翁不相识，旋亦不知其何往。次日，闻里有食菌死者，疑老翁是社公，卖者后亦不再见，疑为鬼求代也。吕氏春秋称味之美者，越骆之菌，本无毒，其毒皆蛇虺之故，中者使人笑不止。陈玉仁菌谱，载水调苦茗白矾解毒法。张华博物志，陶宏景名医别录，并载地浆解毒法。盖以此也。以黄泥调水，澄而饮之曰地浆。
亲串家厅事之侧，有别院屋三楹，一门客每宿其中，则梦见男女裸逐，粉黛杂沓，四周环绕，备诸媟状，初甚乐，观久而夜夜如是，自疑心病也。然移住他室，则不梦。又疑为妖，然未睡时，绝无影响，秉烛至旦，亦无见闻，其人亦自相狎戏，如不睹旁尚有人，又似非魅，终莫能明。一日，忽悟书厨贮牙镌石琢横陈像，凡十余事，秘戏册卷大小亦十余事，必此物为祟，乃密白主人尽焚之。有知其事者曰：是物何能为祟哉，此主人征歌选妓之所也，气机所感，而婬鬼应之，此君亦青楼 之狎客也，精神所注，而妖梦通之。水腐而后蠛蠓生，酒酸而后醯鸡集，理之自然也。市肆鬻杂货者，是物不少，何不一一为祟，宿是室者非一人，何不一一入梦哉。此可思其本矣。徒焚此物无益也。某氏其衰乎？不十年，而屋易主。
明公恕斋尝为献县令，良吏也，官太平府时，有疑狱，易服自察访之，偶憩小庵，僧年八十余埃，见公合掌肃立，呼其徒具茶，徒遥应曰：太守且至，可引客权坐别室。僧应曰：太守已至，可速来献。公大骇曰：尔何以知我来。曰：公一郡之主也，一举一动通国皆知之，宁独老僧。又问尔何以识我，曰：太守不能识一郡之人，一郡之人，则孰不识太守。问尔知我何事出，曰：某案之事，两造皆遣其党 ，布散道路间久矣。彼皆阳不识公耳。公怃然自失，因问尔何独不阳不识，僧投地膜拜曰：死罪死罪，欲得公此问也。公为郡不减龚黄，然微不慊于众心者，曰好访，此不特神奸巨蠹，能预为蛊惑计也；即乡里小民孰无亲党 ，孰无恩怨乎哉。访甲之党 则甲直而乙曲，访乙之党 则甲曲而乙直，访其有仇者，则有仇者必曲。访其有恩者，则有恩者必直。至于妇人孺子，闻见不真，病媪衰翁，语言昏愦，又可据为信谳乎？公亲访犹如此，再寄耳目于他人，庸有幸乎？且夫访之为害，非仅听讼为然也，闾阎利病，访亦为害，而河渠堤堰为尤甚。小民各私其身家，水有利则遏以自肥，水有患则邻国为壑，是其胜算矣。孰肯揆地形之大局，为永远安澜之计哉。老僧方外人也，本不应预世间事，况官家事耶？第佛法慈悲，舍身济众，苟利于物，固应昌死言之耳。惟公俯察焉。公沈思其语，竟不访而归。次日遣役送钱米，归报公曰：公返之后，僧谓其徒曰：吾心事已毕，竟泊然逝矣。此事杨丈汶川尝言之。姚安公曰：凡狱情虚心研察，情伪乃明，信人信己皆非也。信人之弊，僧言是也，信己之弊，亦有不可胜言者。安得再一老僧，亦为说法乎？
舅氏健亭张公言，读书野云亭时，诸同学修禊佟氏园，偶扶乩召仙，共请姓名，乩题曰：偶携女伴偶闲行，词客何劳问姓名，记否瑶台明月夜，有人嗔唤许飞琼。再请下坛诗词，又题曰：三面纱窗对水开，佟园还是旧楼台，东风吹绿池塘草，我到人间又一回。众窃议诗情凄婉，恐是才女香魂，然近无此闺秀，无乃炼形拜月之仙姬乎？众情颠倒，或凝思伫立，或微谑通词，乩忽奋迅大书曰：衰翁憔悴雪盈颠，傅粉熏香看少年，偶遣诸郎作痴梦，可怜真拜小婵娟。复大书一笑字而去。此不知何代诗魂，作此狡狯，要亦轻薄之意，有以召之。
胡 厚庵先生言，有书生昵一狐女，初遇时，以二寸许壶卢授生，使佩于衣带，而自入其中，欲与晤，则拔其楔，便出燕婉，去则仍入而楔之。一日行市中，壶卢为偷儿剪去，从此遂绝，意恒怅怅。偶散步郊外，以消郁结，闻丛翳中有相呼者，其声狐女也。就往与语，匿不肯出，曰：妾已变形，不能复与君见矣。怪诘其故，泣诉曰：采补炼形，狐之常理，近不知何处一道士，又搜索我辈，供其采补，捕得，禁以神咒，即僵如木偶，一听其所为，或有道力稍坚，吸之不吐者，则蒸以为脯，血肉既啖，精气亦为所收。妾入壶卢，盖避此难，不意仍为所物色，攘之以归。妾畏罹汤镬，已献其丹，幸留残喘。然失丹以后，遂复兽形，从此炼形，又须二三百年始能变化，天荒地老，后会无期，感念旧恩，故呼君一诀，努力自受，毋更相思也。生愤恚曰：何不诉于神。曰：诉者多矣，神以为悖入悖出，自作之愆，杀人人杀，相酬之道，置不为理也。乃知百计巧取，适以自戕，自今以往当专心吐纳，不复更操此术矣。此事在乾隆丁巳戊午间，厚庵先生曾亲见此生，后数年，闻山东雷击一道士，或即此道士婬杀过度，又伏天诛欤。螳螂捕蝉黄雀在后，挟弹者又在其后，此之谓矣。
