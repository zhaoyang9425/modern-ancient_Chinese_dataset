县各告都官在其县者，写其官之用律。
都官岁上出器求补者数，上会九月内史。
有事请（也），必以书，毋口请，毋（羁）请。
官啬夫免，□□□□□□□其官亟置啬夫。过二月弗置啬夫，令、丞为不从令。
除佐必当壮以上，毋除士五（伍）新傅。苑啬夫不存，县为置守，如厩律。
令史毋从事官府。非史子（也），毋敢学学室，犯令者有罪。
下吏能书者，毋敢从史之事。
侯（候）、司寇及下吏毋敢为官府佐、史及禁苑宪。
有实官县料者，各有衡石羸（累）、斗甬（桶），期（）。计其官，毋（假）百姓。不用者，正之如用者。
有实官高其垣墙。它垣属焉者，独高其置刍廥及仓茅盖者。令人勿（近）舍。非其官人（也），毋敢舍焉。善宿卫，闭门辄靡其旁火，慎守唯敬（儆）。有不从令而亡、有败、失火，官吏有重罪，大啬夫、丞任之。
毋敢以火入臧（藏）府、书府中。吏已收臧（藏），官啬夫及吏夜更行官。毋火，乃闭门户。令令史循其廷府。节（即）新为吏舍，毋依臧（藏）府、书府。
