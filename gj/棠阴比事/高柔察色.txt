此正听五词之一验也。惟虚心以待之，则情状可见
高柔迁廷尉护军，营士窦礼近出不还，营以为亡，表言没其妻盈及男女为官奴婢，盈称冤自讼，乃诣廷尉。柔问曰：汝何以知夫不亡？盈泣曰：夫少单，特养一老妪为母，又哀儿女抚字不离，非是轻狡不顾室家者。柔重问曰：汝夫无仇乎？对曰：夫良善，与人无仇。又曰：汝夫不与人交财乎？对曰：尝出钱与同营士焦子文，久求不得。时子文适坐事系狱，柔乃见子文问所坐言次，曰：汝曾举人钱否？子文曰：单贫，初不敢举人物也。柔察子文色动，遂曰：汝适举窦礼钱，何言不举邪！子文怪事露，应对不及，柔曰：汝已杀礼，宜早服！子文于是叩头，具道本末。柔遣吏卒承子文词掘得尸，诏书复盈母子为平民，抵子文罪。
