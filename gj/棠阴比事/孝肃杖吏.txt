包拯知开封，有犯杖脊徒罪者，吏受财与之约曰：今见尹须使我责状，汝但号呼自辨，我当与汝分罪，各受杖决。既而引责，囚如吏言，分辨不已。吏入大声呼之，曰：但受脊杖出去。拯谓其招权捽吏杖之，特宽囚罪，亦令从杖。公知以此折吏势，不知乃为所卖弄也。
按元鲁斋许文正公，告世祖防欺之要，备载是事。且曰：孝肃刚严峭直，而卒为吏所卖。盖在上者难于知下，欲其不见欺也难矣。今考孝肃由进士除大理评事，出知建昌天长二县，拜监察御史，历三司判官改工部员外，直集贤院出知端瀛扬庐池五州，四为京东陕西河北转运使，迁三司副使天章阁待制，知谏院升龙图阁直学士知江宁府，由江宁召拜京尹，历练不为不深，声望不为不重，资禀不为不高，然为吏人所卖若此。况初学古入官之士乎？桂氏载于篇中，而愚特取以终编者，盖欲读者知所警也。噫！
