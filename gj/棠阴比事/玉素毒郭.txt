唐中书舍人郭正一，有婢玉素，极姝艳。正一夜须浆水粥，玉素毒之。觅婢并金银器不得，敕长安万年尉石良捕之。石良主帅魏昶有策略，唤舍人少年家奴三人，布衫笼头，及䌸卫士四人，问十日内何人觅舍人家。卫士云：有投化高丽留书，付遣舍人牧马奴，云金城坊中有一空宅，更无他语。石良往彼处搜之，至一宅封锁甚密，打开，婢与化士在其中，乃是化士共牧马奴藏之。奉敕斩于东市。
