汉沛郡民家赀二十余万，一男才数岁失其母，有一女不贤，其父病困，呼族人为遗书，令悉以财属女，但遗一剑，云儿年十五以此付之。其后又不与，儿乃讼之太守。司空何武省其书，顾谓掾吏曰：女性强梁，婿复贪鄙，畏害其儿，且俾与女，实寄之耳。夫剑者，所以决断限。年十五者，度子智力足以自居，或闻州县，得以申理。其用虑深远如是。乃悉夺财还子。
