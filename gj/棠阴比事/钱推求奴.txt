钱若水为同州推官，有富家女奴逃亡，父母诉于州录事参军。录参尝贷富家钱，不获，遂劾富民父子共杀女奴，投尸于水，或为元谋，或为加功，罪皆应死。狱具，若水独疑，留而不决。州郡上下切怪之，录参诬若水受赂，若水但笑谢而已。旬余，屏人语知州曰：某留狱者，所以访求女奴，今得之矣。知州取入，从帘中推出，示其父母。父母惊曰：是已。于是富民父子得释，知州欲奏其功，固辞不愿。朝廷闻之，骤加进擢。
