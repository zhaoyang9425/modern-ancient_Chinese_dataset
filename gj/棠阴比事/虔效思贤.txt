沈括笔谈云：江南人好讼，有一书名邓思贤者，作伪词状法也，始教以侮文。侮文不可得，则欺诬以取之。欺诬不可得，则求其罪以劾之。邓思贤，人名也，始传此术，遂名其书。村校中往往授生徒。韩琚通判虔州，民有伪作冤状，悲愤叫呼，似若可信。琚摄郡究其风俗，考其枉直，莫之能欺。民皆以为不冤。琚，魏公之兄，终于转运使。
按虔州今之𫎬州府也，括熙宁中任知制诰，去今四百年矣。世道日漓，刁民伪为冤状以陷人者，在在有焉。贫弱有冤无处诉告者，亦无地无焉。受人财为人捏造冤苦词情若邓思贤者，亦有之焉。易讼卦彖曰：利见大人。言讼者求辨曲直，利见刚明中正之大人，以决其所讼也。康诰曰：如保赤子。言赤子未能言，为父母者诚心求之，则能得其心之所欲矣。今之任民牧者，民呼为父母；居显要者，人呼为大人。其可不思尽其心称其名，以上无负圣天子之委任，下无负斯民之仰望乎！
