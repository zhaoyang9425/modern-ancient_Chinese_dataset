郭彭祥，弘治间守眉州，问刑明决。邻封合州有兄弟二人，兄宦别省，其赀每托弟携归，置产契劵，俱弟收掌。兄卒于官，嫂扶榇归，弟绝无所与。又无籍可稽。嫂诉于州，讯不服，乃越境诉于郭。郭即隐告者，取狱中贼指攀其弟与盗同伙，移文本州，械致诘曰：汝与某人为盗致富。其弟泣曰：吾兄仕宦所得，未尝盗也。固诘之，词甚详，一一录记，乃速其嫂语之。弟遂服，还赀产。
