惜从事之姓名不传
近有行商，回见其妻，为人杀而失其首。妻族执其婿杀女。吏严讯之，乃自诬服。案具，郡守委诸从事。从事疑之，请缓其狱，乃令封内仵作行人遍供近与人家安厝墓塳，一一诘之，有一人曰：某近于豪家，举事言死却奶子，五更墙头舁过凶器，轻似无物，见葬某处。乃发之，但获一女人首。即将对尸，令其夫认，云非妻也。继收豪家鞫言，乃是杀一奶子，函首葬之。以尸易此良家妇，私畜之。豪民弃市。
