唐李汧公镇凤翔，属邑有编氓耕田，得马蹄金一瓮，送于县。将送于州邑，宰恐公藏失守，贮于私库。信宿视之，乃土块也。以状闻于府，议者佥疑换之，遂遣掾案其事，宰莫能明，即以易金诬服。穷其所藏，或云粪土，或云水中。汧公甚怒，而公宴语其事时，袁相国滋在幕中，独俯首无语。汧公诘之，滋曰：某甚疑此事有枉。汧公乃俾移其狱于郡，命袁治之。袁令阅瓮间，得土二百五十余块，遂于列肆，索金镕成土块状，始及其半，已有三百斤。询其初，乃二农夫以巨竹舁之。计其数，非二人以竹可舁，度在路已化为土矣。群情太豁，邑宰获伸。
