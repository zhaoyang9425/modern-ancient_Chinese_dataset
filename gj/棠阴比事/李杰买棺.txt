唐李杰为河南尹，有寡妇告子不孝，杰察其状非不孝者，乃谓曰：汝寡居惟一子，今罪至死，得无悔乎？妇曰：不顺之子，宁复惜之？杰曰：审如是，可买棺来取尸。因使人觇之，乃谓一道士曰：事了矣，俄将棺至。杰尚冀其悔，而寡妇坚执如初。时道士在门外，密令擒之，一问承服。曰：某与寡妇有私，常为儿制，故欲除之。乃杖杀道士，以棺盛之。
谨按大明律云：父母诬告子孙勿论。今观所载，母与所私道士谋，诬告其子，欲致于死。母勿论，道士难科教唆之罪。万一遇此，当比依谋杀人巳行。未曾伤人者，杖一百徒三年，比拟奏请。
