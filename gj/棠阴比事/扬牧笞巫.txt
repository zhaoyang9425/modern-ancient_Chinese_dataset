后魏李崇为扬州刺史，有定州流人解思安背役亡归，其兄庆宾规绝名贯，乃认城外死尸诈称是弟，为苏显甫李盖所杀。有女巫杨氏托鬼附说思安被害之苦，李盖等不胜其楚，各自款服。崇疑之，乃遣二人伪从外来诣庆宾，寄弟口信。庆宾怅然失色。崇乃摄而问之，即自引伏。数日间思安亦为人缚至，崇笞女巫一百，遂释盖等。
