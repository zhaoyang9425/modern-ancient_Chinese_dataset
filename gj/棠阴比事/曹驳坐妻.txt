沈存中内翰云：寿州有人杀妻之父母兄弟数口，州司以为不道，缘坐妻子刑。曹驳曰：殴妻之父母即是义绝，况于谋杀，不当复坐其妻。存中宋人，不书世代，后同。
谨按大明律云：杀一家非死罪三人者凌迟处死，妻子流二千里，入十恶不道之条。今观所载，寿州人杀妻之父母兄弟数口，刑曹驳以义绝，不当缘坐其妻。窃详本犯身为不道，杀妻父母兄弟，与其妻实已义绝。法难缘坐。然律无明文，所司遇此，亦当比拟奏请。
