丞相向敏中判西京时，有僧过村舍求宿，不许，遂宿门外。夜半有人携一妇人并物逾墙出，僧恐天明为主人所执，因走去至荒草中，误堕枯井。前逾墙妇人已为人杀在其中。主人踪迹捕僧送官，不胜拷掠，遂自诬服。但云赃与刀留井旁，不知何人持去。狱成，公独以赃仗不获疑之，诘问数四，僧云：前生负此人命，无可言者。力问之，乃以实对。于是密遣吏访贼。吏食于村店，有妪闻其府中来，不知是吏，因问僧之狱如何。吏绐曰：昨日已笞死于市。妪曰：今若获贼如何？吏云：府已误决，不复敢问。妪遂曰：贼乃此村少年某也。吏询其处，并赃捕获。僧遂得释。
