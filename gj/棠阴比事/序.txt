开禧丁卯春，仆以饶之余干尉趋郡，书满，纠曹孙公起予，武林人也，留款竟日。话次因及臬事，谓凡典狱之官，实生民司命，天心向背、国祚修短系焉，比他职掌尤当谨重。近者鄱阳尉胥为人所杀，昏暝莫知主名，承捕之吏续执俞达以告，证佐皆具，亦既承伏，以且谋连二弓手结款，无一异词。某独不能无疑，躬造台府请缓其事，重立赏榜，广布耳目，俾缉正囚。未几，果得龚立者，以正典刑。不然，横致四无辜于死地，衔冤千古，咎将谁执！万荣闻之，瞿然敛衽，因叹吾夫子三绝韦编，特着其议狱缓死之象于中孚，而古之君子亦尽心于一成不可变者，公其有焉。既而东归，参选待次建康，犴曹屡省斯事，若有隐忧，遂于暇日，取和鲁公父子疑狱集，参以开封郑公折狱龟鉴，比事属词，联成七十二韵，号曰棠阴比事。凡与我同志者类，能上体历代钦恤之意，下究诸公编劘之心，研精极虑，不谓空言，则棠阴着明教，棘林无夜哭，曷胜多礼之幸。是用弗嫌于近名，拟锓诸木以广其传。岁在重光协洽闰月望日四明桂万荣序。
端明改元七月乙卯，万荣以尚右郎蒙恩升对，首奏守一心之正以谨治原，次奏惩群吏之贪以固邦本。天威咫尺，洊赐褒嘉，既而玉音巽发，谓：朕尝见卿所编棠阴比事，知卿听讼决能审克。万荣即恭奏：臣昨调建康司理右掾，待次日久，因编此以资见闻。岂料天侈其逢，误关乙览，容臣下殿。恭谢既出，黄门便有力求此本者锓梓星江，远莫之致，是用重刋流布，庶可上广圣主好生之德，下禆莅官哀矜之志。
十月既望朝散大夫新除直寳章阁知常德府桂万荣谨识
