唐裴子云为新乡令，部民王恭戍边，留牸牛六头于舅李琎家。五年产犊三十头，恭还，索牛。李云二头已死，只还四头老牸。恭诉之，子云送恭于狱，令追盗牛者李琎。琎至，子云叱之曰：贼引汝盗牛三十头在汝庄上。唤贼共对，乃以布衫笼恭头立南墙下，命琎即吐款，乃云：三十头牛总是外甥牸牛所生，实非盗得。子云去恭布衫，令尽还牛，却以五头酬琎辛苦。
