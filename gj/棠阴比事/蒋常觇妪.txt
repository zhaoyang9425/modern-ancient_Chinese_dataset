唐板桥店主张逖妻归宁，有王卫杨正等投店宿，五更早发。夜有人以王卫刀杀逖，其刀仍入鞘中，正等不知觉。至明，店人执正等，援其刀，血甚狼藉，收讯之，遂自诬伏。上疑之，差蒋常覆推，到则悉追店人十五以上，既集，为人数不足，且放去，只留一妪。日晚放去，令典狱者密觇之。云：有人共语即记之。明日复尔。如是三日，并是此人，常乃追集男女三百余人，就令唤出与妪语者问之，具服。乃是与逖妻有奸而杀之。
