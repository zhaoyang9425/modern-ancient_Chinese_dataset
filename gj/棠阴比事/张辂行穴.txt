石晋时魏州冠氏县华村僧寺，有一鐡佛，长丈余，中心空。一旦云佛能言，士众云集，施利填委。县申州府，时高祖镇邺，命牙将尚谦持香奉供，且验其事。有三传张辂请与偕行，乃率人围寺，尽遣僧赴道场，辂即潜开僧房，见有穴道，及入穴行至鐡佛座下，因入空身中，厉声历数僧过，擒魁首数人。上闻，就彼戮之。因以辂为长河县主簿。
