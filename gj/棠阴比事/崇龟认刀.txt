唐刘崇龟镇南海，有富商子泊船江边，有岸上高门家一妙姬，殊不避人，少年挑之，曰：昏黄当到宅。亦无难色。是夕果启扉待之，少年未至，有盗入欲行窃，姬不知，即就之。盗谓见执，以刀刺之，遗刀而逃。少年后至，践其血仆地，扪之见死者，急出解维而去。明日其家随血迹至江岸，岸主人云：夜有某客船径发去。官差人追到，拷掠备至，具实吐之，惟不招杀人。以刀视之，乃屠家物。府主下令曰：某日演武，合境庖丁集球场宰杀。既集，复曰：已晚，留刀于厨，明日再至。府主以杀人之刀换下一口。来早，各来请刀。独一屠认后，不认其刀。因诘之，对曰：此非某刀，乃某人之刀耳。命擒之，则已窜矣。于是以合死之囚代商人之子，侵夜毙于市。窜者知囚已毙，不一二夕归家，遂擒伏法。仍杖少年以夜入人家罪。
