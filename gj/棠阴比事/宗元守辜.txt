待制马宗元少时，父麟殴人被系，守辜而伤者死，将抵法。宗元推所殴。时在限外四刻，因诉于郡，得原父死。郑克云：按辜限计日，而日以百刻计之，死在限外，则不坐殴杀之罪，而坐殴伤之罪。虽止四刻，亦在限外。
谨按大明律云：凡保辜者责令犯人医治，辜限内皆须因伤死者，以斗殴杀人论。其在辜限外死者，各从本殴伤法，若折伤以上辜内医治平复者，各减二等。辜限满日不平复者，各依律全科。又依唐律云：保辜限内死者，依杀人论，限外死者依本殴伤法。又按元史刑法志云：保辜限内死者依杀人论，限外死者杖一百七。盖元时未尝定律，及圣朝未定律之先，皆以唐律比拟。故我朝律文多宗唐律，而此条亦本之也。讷曩在南京会审刑部，罪囚有殴人辜限外死者，讷曰：当依本殴伤法。或曰：律云，辜限满不平复者全科，此当死。讷曰：所云限满不平复全科者，因上文折伤以上限内平复减二等立文，盖谓辜内虽平复而成残废笃疾，及限满不平复者则全科折伤之罪，若曰辜限外死者全科死罪，则律又何不云伤不平复而死者绞，乃虚立此辜限乎？后此囚会赦得免。然或人终不以愚言为然也。近读宗元守辜事有感，因备载之。读者详焉。
