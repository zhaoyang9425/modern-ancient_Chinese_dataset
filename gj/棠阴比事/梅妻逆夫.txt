有王梅者好酒，其妻不洁，图去梅，以快所私。梅与族叔锴素仇相绝，岁乡人社，会梅家醉散，入夜，梅忽死于碎瓮间。锴乍闻，恻隐往视。亟还，妻惧锴或讦发，谋所私者，诬锴挟仇，乘梅醉跌未死往杀之。有司逮至讯鞫，凡刑加梅妻辄毁，加锴乃无毁焉。疑其妻冤，益拷锴，不胜遂诬服。寻上官谳改锴戍边，遇雷雨必焚香吁天。后梅妻颈生恶疮三，呻吟苦楚以死。所私者亦别丽重典。盖妻故碎瓮挤梅于上，刃其颈三，拟诡称醉跌触瓮死，适锴往视，以其仇诬之则易信，且灭所忌也。刑具则所私赂吏卒，夹棍等鐡异新，故索异麻草坚韧朽脆相悬绝，用惑有司云。夫情伪微暧，其变千状。奸恶不足异也。明慎可少忽耶，若夫天人之际亦严矣。
