汉景帝时廷尉上囚防年，继母陈杀防年父，防年因杀陈。依律以杀母大逆论。帝疑之，武帝时年十二为太子，在帝侧，遂问之，对曰：夫继母如母，明不及母。缘父之故，比之于母。今继母无状，手杀其父。下手之日，母恩绝矣。宜与杀人同，不宜以大逆论。
谨按大明律云：凡继母杀其父，听告，不在干名犯义之限。今观汉史所云，防年继母杀父，因杀继母，宜与杀人同，不宜以大逆论。窃详此实伦理之变，若比杀常人，则故杀者斩。若比父母为人杀而子孙擅杀行凶人者，杖六十。其即杀死者勿论。盛世伦理修明，固无此事。万一遇此，所司当体究的确，比拟奏请。
