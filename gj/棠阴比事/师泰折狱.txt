贡公亦善于推鞫矣，词虽烦而事可取，敢并录之
贡师泰为绍兴路推官，山阴白洋港有大船飘近岸，史甲二十人适取卤海濵，见其无主，因取其篙橹，而船中有二死人。有徐乙者怪其无物而有死人，以为史等所劫，首官。史既诬服，师泰密询之，则里中沈丁载物抵杭而回，渔者张网海中因盗网中鱼，为渔者所杀。冤皆白。又有游徼徐裕，以巡盐为名，肆掠村落间。一日遇诸暨商，夺其钱扑杀之投尸于水，走告县曰：我获私盐犯人，畏罪赴水死矣。官验视，以有伤疑之，遂以疑狱释，师泰追讯复按之，具得裕所以杀人状。又余姚孙国宾获姚甲造伪钞，受赇而释之，执高乙鲁丙赴有司，诬以同造伪钞。高尝为姚行用，实非自造，而鲁与孙有隙，故并连之。师泰疑高等覆造不合，以孙诘之，词屈而情见，即释鲁而加高以本罪。姚遂处死，孙亦就法。
