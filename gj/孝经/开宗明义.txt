仲尼居，曾子侍。子曰：「先王有至德要道，以顺天下，民用和睦，上下无 怨。汝知之乎？」曾子避席曰：「参不敏，何足以知之？」子曰：「夫孝，德之 本也，教之所由生也。复坐，吾语汝。身体发肤，受之父母，不敢毁伤，孝之始 也。立身行道，扬名于后世，以显父母，孝之终也。夫孝，始于事亲，中于事君， 终于立身。《大雅》云：『无念尔祖，聿修厥德。』」
