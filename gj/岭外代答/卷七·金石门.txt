广西所在产生金，融、宜、昭、藤江滨，与夫山谷皆有之。邕州溪峒及安南境，皆有金坑，其所产多于诸郡。邕管永安州与交址一水之隔尔，鹅鸭之属，至交址水滨游食而归者，遗粪类得金，在吾境水滨则无矣。凡金不自矿出，自然融结于沙土之中，小者如麦麸，大者如豆，更大如指面，皆谓之生金。昔江南遗赵韩王瓜子金，即此物也。亦有大如鸡子者，谓之金母。得是者，富固可知。交址金坑之利，遂买吾民为奴。今峒官之家，以大斛盛金镇宅，博赛之戏，一掷以金一杓为注，其豪侈如此，则其以金交结内外，何所不可为矣。古人欲使黄金与土同价者，知本之言也。
昔葛稚川为丹砂求为勾漏令，以为仙药在是故也。勾漏，今容州，则知广西丹砂，非他地可比。‘本草’金石部以湖北辰州所产为佳，虽今世亦贵之。今辰砂乃出沅州，其色与广西宜州所产相类，色鲜红而微紫，与邕砂之深紫微黑者大异，功效亦相悬绝。盖宜山即辰山之阳故也。虽然，宜、辰丹砂虽良，要非仙药，葛稚川不求此也。尝闻邕州右江溪峒归德州大秀墟，有金缠砂大如箭镞，而上有金线缕文，乃真仙药。得其道者，可用以变化形质，试取以炼水银，乃见其异。盖邕州烧水银，当砂十二三斤，可烧成十斤。其良者，十斤真得十斤。惟金缠砂，八斤可得十斤，不知此砂一经火力，形质乃重何哉？是砂也，取毫末而齿之，色如鲜血，诚非辰、宜可及。邕州溪峒砂发之年，中夜望之，隐然火光满山。嗟夫，稚川知之矣！
邕人炼丹砂为水银，以铁为上下釜，上釜盛砂，隔以细眼铁板；下釜盛水，埋诸地。合二釜之口于地面而封固之，灼以炽火。丹砂得火，化为霏雾，得水配舍，转而下坠，遂成水银。然则水银即丹砂也。丹砂禀生成之性，有阴阳之用，能以独体，化为二体，此其所以为圣也。然‘丹经’乃有真汞，何哉？余以为丹砂烧成水银，故已非真汞。邕州右江溪峒归德州大秀墟，有一丹穴，真汞出焉。穴中有一石壁，人先凿窍，方二三寸许，以一药涂之，有顷，真汞自然滴出，每取不过半两许。所涂之药，今忘其名矣。是色红粉，与水银白青之色殊异，其倍亦重于水银。嗟夫，学仙得此，其至宝欤！
桂人烧水银为银朱，以铁为上下釜，下釜如盘盂，中置水银；上釜如盖，顶施窍管，其管上屈曲垂于外。二釜函盖相得，固济既密，则别以水浸曲管之口。以火灼下釜之底，水银得火则飞，遇水则止。火熯体干，白变而丹矣。其上曰头朱，次曰次朱，次者不免杂以黄丹也。
史称骆越多铜银，‘交州记’曰：“越人铸铜为舶。”‘广州记’曰：“俚獠铸铜鼓。”闻交址及占城等国，王所居以铜为瓦，信知南方多铜矣。今邕州有铜固无几，而右江溪峒之外，有一蛮峒，铜所自出也，掘地数尺即有矿，故蛮人多用铜器。尝有献说于朝，欲与博易，事下本路诸司，谓且生边衅，奏罢之。
绿，所在有之。湖南之衡、永，广东之韶，广西之邕，皆有之。盖铜之苗裔也。有融结于山岩，翠绿可爱玩，质如石者，名石绿，色鲜美，淘取英华，以供画绘，其次可饰栋宇。又一种脆烂如碎土者，名绿，人不甚用。
西融州有铅坑，铅质极美，桂人用以制粉。澄之以桂水之清，故桂粉声闻天下。桂粉旧皆僧房罨造，僧无不富，邪僻之行多矣。厥后经略司专其利，岁得息钱二万缗，以资经费，群僧乃往衡岳造粉，而以下价售之，亦名桂粉，虽其色不若桂，然桂以故发卖少迟。
静江多岩洞，深者数里。岗穴之中，或高不可逾，或下不可隧。石脉滴水，风所不及，悉成钟乳；风之所及，虽曰结乳，色乃粗黄，不堪入药。钟乳之产也，乳床连延，乳管倒垂，渐锐而长，滴沥未已，冰筋成列。长者一二尺，短者四五寸。人以竹管仰插而折取之，煮以七复之重汤，研以三旬之玉槌。试之肌纹，以观其细；澄之灰池，而干其体。日以烜之，其色微轻红，真者细妙，服之刀圭，沦肌浃髓。凡乳通如鹅管，中无雁齿，或破如爪甲，文如蝉翼者，上也。‘本草’所谓石钟乳是也。管无梢，连石床者，商孽也。乳床之石，明洁如玉者，孔公孽也。三物本同种，‘本草’以石钟乳居玉石上秩，商孽、孔公孽皆在中秩，其功用必有优劣尔。今广西帅司所造钟乳粉，率二孽也。所谓鹅管石，盖什之一二耳。钟乳所产，亦自有异，有石乳，有竹乳，有茅乳。石乳者，生于石上，石液相滋，化而为乳，色如冰玉，是为最良。竹乳者，生于土石山洞，其上生竹，竹石相滋，液化为乳，其色稍青。茅乳者，生于土石山洞，其上生茅，茅液相滋，化而为乳，其色微黄。皆可煮炼，以为温药。未炼之乳，体性皆寒，且有石毒，帷假汤火之功去其毒性，乃能废寒为温，以成上药。今‘本草’注家谓石乳温，竹乳平，茅乳寒，此说恐未必然。产乳之穴，虽曰深远，未尝有蛇虺居之。‘本草’注家又谓深洞幽穴，龙蛇毒气所成，斯大谬矣。凡煮炼乳水，人或误饮，能使人失音，其毒如此。
静江猺峒中出滑石，今‘本草’所谓桂州滑石是也。滑石在土，其烂如泥，出土遇风则坚。白者如玉，黑如苍玉，或琢为器用，而润之以油，似与玉无辨者。他路州军，颇爱重之，桂人视之如土，织布粉壁皆用，在桂一斤直七八文而已。
石鷰生于石，遇雷雨则震跃而出，盖阳气之感。今湖南永州所产绝佳，色黄而头觜翅脊了了然。广西象州江滨石中亦有之。凡石中有嵌生如海蚶者极多，非真石鷰也。
海南州军海滨之地生石蟹，躯壳头足与夫巨螯，宛然蝤蛑之形也。又有石虾，亦宛然虾形。皆药物之所须也。云是海沫所化，理不可诘。‘本草’：“石蟹能疗目。”而石虾治疗未详。
石梅生海中，一丛数枝，横斜瘦硬，形色真枯梅也。虽巧花工造作，所不能及。根所附着如覆菌。或云本是木质，为海水所化。
石柏生海中，一干极细，上有一叶，宛是侧柏扶疏，无小异。根所附着如乌药，大抵皆化为石矣。此与石梅，虽未详可入药与否，然皆奇物也。
