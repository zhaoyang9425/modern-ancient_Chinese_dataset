蚺蛇，能食獐鹿，人见獐鹿惊逸，必知其为蛇，相与赴之，环而讴歌，呼之曰徙架反，谓姊也。蛇闻歌即俯首，人竞采野花置蛇首，蛇愈伏，乃投以木株，蛇就枕焉。人掘坎枕侧，蛇不顾也。坎成，以利刃一挥，堕首于坎，急压以土，人乃四散。食顷，蛇身腾掷，一方草木为摧。既死，则剥其皮以鞔鼓，取其胆以和药，饱其肉而弃其膏。盖膏能痿人阳道也。人谓大风油即称蚺蛇膏，非是。夫蛇之死，可谓愚矣，然天地之间，物理有所不可晓者。以蛇之大，而甘受制，诚愚，然特其未见水耳，彼一见水，必夭矫其形，不受制伏，起而吞人。虽不遇水，有小儿在侧，亦忽吞之。是其死也，殆有机缄者存，非蛇之愚也。
闻钦七峒，有六目龟，欣然异之，因人求得，乃真目之上，有四伪目耳。所谓伪目，即头上金黄花纹，圆长中黑，似目也。然伪目与真目排比，端正不偏，无一不然，亦足爱矣。常龟养之不死，是龟旬日即死，是殆不以龟养龟而然欤！
钦海有介属曰鼊，大如车轮，皮里有薄骨十三片如玳瑁。今人用以为篦刀筒子者是也。玳瑁背甲亦十三片，自然成斑纹。世言鞭血成斑，斯言妄矣。
钦州海滨有穴处水族曰蟺，状如龙而无角，长五尺许。蜑人得之，絷而售诸市。有管界巡检刘昂者，见而市之。将烹，同僚念其形之似神物也，请纵之江。方其未得水，则类死矣。一得水则奋迅蹴踏，夭矫灭没，波头为起，俄然而逝。彼么么其形，而犹若是，况真龙哉！
春水发生，鲟鳇大鱼，自南海人江，至浔、象之境，龙门之下，或为渔网所得。余东归，将至番禺，有蜑急桌就舟，絷二鲟鳇求售，大者长六尺，小者四尺，修鼻侈腮，日隐于颐，身无细鳞，上各有锋刃，与凡鱼不同。恻然念曰：“神龙之稚，乃受制于人如此哉！”问：“所需几何？”曰：“四百。”既市而纵焉。始则举首出水，少焉扬鬐掉尾，复举首似顾，悠然而逝矣。
苍梧大江之南山曰火山，下有丙穴，嘉鱼出焉，所谓“南有嘉鱼”，诗人传之也。嘉鱼形如大鲥鱼，身腹多膏，其土人煎食之甚美。其煎也，徒置鱼于干釜，少焉，膏溶，自然煎熬，不别用油，谓之自裹。
‘左氏’“河鱼腹疾”语，迄无定说。余仕古县，常食市鱼，厨者曰：“此鱼病肚，不堪食。”剖视之，满腹黄水也。后泛舟见一鱼死于舟侧，舟人曰：“此鱼病肚死矣。”问：“何谓病肚？”曰：“凡物皆有疾，鱼在水，无他疾，唯病肚乃死。”因悟申叔时河鱼之说。
竹鱼出漓水，状似青鱼，味如鳜鱼。𫚥鱼亦出漓水，肉白而丰，味似𫚥而松美。大抵南中鱼品，如鲤鲗者甚多，而𫚥、竹二鱼为珍。
鬼蛱蝶，大如扇，四翅，共径六七寸，褐质间杂色，晃然。下两翅有翠点，尤光彩。好飞荔枝上。
黑蛱蝶，大如扇，橘蠹所化。翅墨黑而有翠彩一行，特为鲜明，北人或名元武蝉。
南方有飞虫，有翅如飞蛾，其尾如蟋蟀，色白，身长似小𫚥然。夏秋之间，晚飞蔽天，堕水，人以长竹竿横江面，使风约之，如萍之聚。早乃桌舟搏取，缕肥肉，合以为鲊，味颇美。然此夜堕水，次早即取乃可用，稍迟一夕，已脱而化矣。
余在钦，一夕燕坐，见有似蜥蜴而差大者，身黄脊黑，头有黑毛，抱疏篱之杪，张额四顾，耸身如将跃也。适有士子相访，因请问之。答日：“此名十二时，其身之色，一日之内，逐时有异。口尝含毒，俟人过，则射其影，人必病。”余曰：“非所谓者欤？”生曰：“然，书传所载，即是物也。”未几，余染瘴几殆。
