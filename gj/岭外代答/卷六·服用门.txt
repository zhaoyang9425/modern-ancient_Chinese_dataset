邕州左、右江蛮，有织白緂，白质方纹，广幅大缕，似中都之线罗，而佳丽厚重，诚南方之上服也。
广西触处富有苎麻，触处善织布。柳布、象布，商人贸迁而闻于四方者也。静江府古县民间织布，系轴于腰而织之，其欲他干，则轴而行。意其必疏数不均，且甚慢矣。及买以日用，乃复甚佳，视他布最耐久，但其幅狭耳。原其所以然，盖以稻穣心烧灰煮布缕，而以滑石粉膏之，行梭滑而布以紧也。
猺人以蓝染布为斑，其纹极细。其法以木板二片，镂成细花，用以夹布，而镕蜡灌于镂中，而后乃释板取布，投诸蓝中。布既受蓝，则煮布以去其蜡，故能受成极细斑花，炳然可观。故夫染斑之法，莫猺人若也。
广西亦有桑蚕，但不多耳。得茧不能为丝，煮之以灰水中，引以成缕，以之织，其色虽暗，而特宜于衣。在高州所产为佳。
邕州左、右江溪峒，地产苎麻，洁白细薄而长，土人择其尤细长者为𦈌子。暑衣之，轻凉离汗者也。汉高祖有天下，令贾人无得衣𦈌，则其可贵，自汉而然。有花纹者，为花𦈌，一端长四丈余，而重止数十钱，卷而入之小竹筒，尚有余地。以染真红，尤易着色。厥价不廉，稍细者，一端十余缗也。
安南使者至钦，太守用妓乐宴之，亦有赠于诸妓，人以绢一匹。绢粗如细网，而蒙之以绵。交人所自着衣裳，皆密绢也。不知安南如网之绢，何所用也。余闻蛮人得中国红𫄟子，皆拆取色丝而自以织衫，此绢正宜拆取其丝耳。
西南蛮地产绵羊，固宜多毡毳。自蛮王而下至小蛮，无一不披毡者，但蛮王中锦衫披毡，小蛮袒裼披毡尔。北毡厚而坚，南毡之长，至三丈余，其阔亦一丈六七尺，折其阔而夹缝之，犹阔八九尺许。以一长毡带贯其折处，乃披毡而带于腰，婆娑然也。昼则披，夜则卧，雨晴寒暑，未始离身。其上有核桃纹，长大而轻者为妙，大理国所产也，佳者缘以皂。
吉贝木如低小桑，枝萼类芙蓉，花之心叶皆细茸，絮长半寸许，宛如柳绵，有黑子数十。南人取其茸絮，以铁筋碾去其子，即以手握茸就纺，不烦缉绩。以之为布，最为坚善。唐史以为古贝，又以为草属。顾古、吉字讹，草、木物异，不知别有草生之古贝，非木生之吉贝耶？将微木似草，字画以疑传疑耶？雷、化、廉州及南海黎峒富有，以代丝纻。雷、化、廉州有织匹，幅长阔而洁白细密者，名曰慢吉贝；狭幅粗疏而色暗者，名曰粗吉贝。有绝细而轻软洁白，服之且耐久者。海南所织，则多品矣：幅极阔，不成端匹，联二幅可为卧单，名曰黎单；间以五采，异纹炳然，联四幅可以为幕者，名曰黎饰；五色鲜明，可以盖文书几案者，名曰鞍搭；其长者，黎人用以缭腰。南诏所织尤精好。白色者，朝霞也；国王服白氎，王妻服朝霞；芦史所谓白氎吉贝、朝霞吉贝是也。
广西枫叶初生，上多食叶之虫，似蚕而赤黑色。四月五月，虫腹明如蚕之熟，横州人取之，以酽醋浸，而擘取其丝，就醋中引之，一虫可得丝长六七尺，光明如煮，成弓、琴之弦。以之系弓刀纨扇，固且佳。
钦州村落土人新妇之饰，以碎杂彩合成细球，文如大方帕，各衫左右两个，缝成袖口，披着以为上服。其长止及腰，婆娑然也，谓之婆衫。其裙四围缝制，其长丈余，穿之以足，而系于腰问。以藤束腰，抽其裙令短，聚所抽于腰，则腰特大矣，谓之婆裙。头顶藤笠，装以百花凤。为新妇服之一月，虽出入村落虚市，亦不释之。
