广右敬事雷神，谓之天神，其祭曰祭天。盖雷州有雷庙，威灵甚盛，一路之民敬畏之，钦人尤畏。圃中一木枯死，野外片地草木萎死，悉曰天神降也。许祭天以禳之。苟雷震其地，则又甚也。其祭之也，六畜必具，多至百牲。祭之必三年，初年薄祭，中年稍丰，末年盛祭。每祭则养牲三年，而后克盛祭。其祭也极谨，虽同里巷，亦有惧心。一或不祭，而家偶有疾病、官事，则邻里亲戚众尤之，以为天神实为之灾。
南海诸蕃国皆敬圣佛。相传圣佛出世，在真腊国之占里婆城。圣佛，女子也，有夫。渡海而舟为龙王所荡，乃谓龙玉曰；“使我登岸，当岁生一子以奉龙王。”既，海神送其舟于占里婆城，乃显神异。人有慢轻，必降祸焉；人有祈求，必赴感焉；人有自欺于前，必报验焉。南蕃皆敬事之。凡相争者，必相要质于圣佛前，曲者不敢往也。南蕃所居皆茅庐，唯圣佛庙貌甚整，黄金饰像，四躯为四殿。盖一佛而三夫也。女巫数辈，谓之夷婆。庙多鼓舞，血食无虚日。每岁正月十三日，设庐于庙前，积禾于中，请圣像出庙，而焚禾以祭。十四日圣佛归庙，二十日圣佛生子，乃忽有一圆石出其身。二十日夜，举国人民不寝，以听佛之生子。明日国人皆奉珍宝、犀象献佛。其所生子，舟载而投诸海以奉龙王云。六合之外，妖祥怪诞愈多如此！
钦州宁谏议庙，去城数十里，太守到任谒之。雨旸不时，祷之辄应。六朝时，有宁猛力据有其地，隋朝因拜猛力为安州刺史。然恃险骄倨自若也。自令狐熙为桂州总管，谕以恩信，乃诣府请谒。后熙奏改安州为钦州。猛力欲随使者何稠入朝而死，其子长真葬毕即入朝，乃以长真嗣为钦州刺史。唐高祖授长真钦州都督。长真死，子据袭刺史。然则谏议其猛力欤？猛力最有功于钦，钦人即其墓宅，社而稷之，置祭田数顷，诸宁掌之，至今尚存。诸宁今为大姓，每科举尝有荐名者。钦之祀，无非淫祠，惟谏议为正。
广右人言，武后母本钦州人，今皆祀武后也。冠帔巍然，众人环坐，所在神祠，无不以武为尊。巫者招神，称曰“武太后娘娘”，俗曰武婆婆也。
钦州陈承制，名永泰。熙宁八年，交址破钦，死于兵。先是，交人谓钦人曰：“吾国且袭取尔州。”以告永泰，弗信。交舟入境迅甚，永泰方张饮，又报抵城，复弗顾。交兵入城，遂擒承制以下官属于行衙曰：“不杀汝，徒取金帛尔。”既大掠，则尽杀之。钦人塑其像于城隍庙，祀之，号曰“转智大王”。凡嘲人不慧，必曰“陈承制”云。
广西凌铁为变，邓运使擒之，盖杀降也。未几邓卒，若有所睹。广西群巫乃相造妖且明言曰：“有二新圣，曰邓运使、凌太保。必速祭，不然，疠疫起矣！”里巷大讙，结竹粘纸为轿、马、旗帜、器械，祭之于郊，家出一鸡。既祭，人惧而散，巫独携数百鸡以归。因岁岁祠之。巫定例云：“与祭者，不得受胙。”故巫岁有大获，在钦为尤甚。
南人以鸡卜。其法以小雄鸡未孳尾者，执其两足，焚香祷所占而扑杀之，取腿骨洗净，以麻线束两骨之中。以竹梃插所束之处，俾两腿骨相背于竹梃之端，执梃再祷。左骨为侬，侬者我也。右骨为人，人者所占之事也。乃视两骨之侧所有细窍，以细竹梃长寸余者遍插之，或斜或直，或正或偏，各随其斜直正偏而定吉凶。其法有一十八变，大抵直而正或附骨者多吉，曲而斜或远骨者多凶。亦有用鸡卵卜者，焚香祷祝，书墨于卵，记其四维而煮之，熟乃横截，视当墨之处，辨其白之厚薄而定侬人吉凶焉。昔汉武奉越祠鸡卜，其法无传，今始记之。
南人茅卜法：卜人信手摘茅，取占者左手，自肘量至中指尖而断之，以授占者，使祷所求。即中折之，祝曰：“奉请茅将军、茅小娘，上知天纲，下知地理”云云。遂祷所卜之事，口且祷，手且掐、自茅之中掐至尾，又自茅中掐至首，乃各以四数之，余一为料，余二为伤，余三为疾，余四为厚。料者雀也，谓如占行人，早占遇料，行人当在路，此时雀已出巢故也；日中占遇料，则行人当晚至，时雀至暮当归尔；晚占遇料，则雀已入巢不归矣。伤者声也，谓之笑而猫，其卦甚吉，百事欢欣和合。疾者黑面猫也，其卦不吉，所在不和合。厚者滞也，凡事迟滞。茅首余二，名曰料贯伤；首余三，名曰料贯疾。余皆仿此。南人卜此最验，精者能以时辰与茅折之委曲，分别五行而详说之，大抵不越上四余。而四余之中，各有吉凶，又系乎所占之事。当卜之时，或遇人来，则必别卜，曰：“外人踏断卦矣。”余以为此法，即‘易’卦之世应揲蓍也。尝闻楚人篿卜，今见之。
祝融之墟，威灵所萃，其间异法，亦天地造化之流也。巫以荆得名，岂无自而然哉？尝闻巫觋以禹步咒诀，鞭笞鬼神，破庙殒灶。余尝察之，南方则果有源流。盖南方之生物也，自然禀禁忌之性，在物且然，况于人乎？邕州溪峒有禽曰灵鹘，善禹步以去窒塞。又有鸩鸟亦善禹步以破山石。有曰十二时，能含毒射人影以致病。以是观之，南人之有法，气类实然。然今巫者画符，必为鸩顶之形，亦可见其源流矣。是故愈西南愈多诡异，茫茫天地，法各有本，必有精于法者，亦云自然而然，非人所能为也。
家鬼者，言祖考也。钦人最畏之，村家入门之右，必为小巷升堂。小巷右壁，穴隙方二三寸，名曰鬼路，言祖考自此出入也。人入其门，必戒以不宜立鬼路之侧，恐妨家鬼出入。岁时祀祖先，即于鬼路之侧，陈设酒肉，命巫致祭，子孙合乐以侑之，穷三日夜乃已。城中居民，于厅事上置香火，别自堂屋开小门以通街。新妇升厅一拜家鬼之后，竟不敢至厅，云傥至，则家鬼必系杀之。惟其主妇无夫者，乃得至厅。
广西挑生杀人。以鱼肉延客，对之行厌胜法，鱼肉能反生于人腹中而人以死。相传谓人死，阴役于其家。有一名士，尝为雷州推官，亲勘一挑生公事。置肉盘下，俾囚作法，以验其术。有顷发现，肉果生毛。何物淫鬼，乃能尔也？然解之亦甚易，但觉有物在胸膈，则急服升麻以吐之；觉在腹中，急服郁金以下之。此方亦雷州镂板印散者，盖得之于囚也。
广西蛊毒有二种：有急杀人者，有慢杀人者，急者顷刻死，慢者半年死。人有不快于己者，则阳敬而阴图之，毒发在半年之后，贼不可得，药不可解，蛊莫惨焉。干道庚辰，钦州城东有卖浆者，蓄蛊毒败而伏辜，云其家造毒，妇人裸形披发夜祭，作糜粥一盘，蝗虫、蛱蝶、百虫自屋上来食，遗矢乃药也。欲知蛊毒之家，入其门，上下无纤埃者是矣。今黎峒溪峒人置酒延客，主必先尝者，示客以不疑也。
淳熙乙未正月朔，罔两见于融州融水县治，有人之影，无人之形，裸而披发者无万数。有一手力持纸钱焚之，影竞赴火，又复散乱，有顷乃没。是日城外有神庙，烟火自地出，经日而灭，一郡大惊。郑陨梦为融教官日，见而言之。是年融不闻有异。
柳州种甘堂，顷年夜有光，出柱上蠹穴中，满堂如月，剔视，见鳞甲，大如镜。太守知异物，集吏卒持斧鋋，齐刺之，有声砉然。破柱，乃大蜈蚣，长竟柱，脑中得珠如鹅卵，圆走盘，光遂不见。
静江府叠彩岩下，昔日有猴，寿数百年，有神力，变化不可得制，多窃美妇人，欧阳都护之妻亦与焉。欧阳设方略杀之，取妻以归，余妇人悉为尼。猴骨葬洞中，犹能为妖。向城北民居，每人至，必飞石，惟姓欧阳人来，则寂然，是知为猴也。张安国改为仰山庙。相传洞内猴骨宛然，人或见，眼急微动，遂惊去矣。
