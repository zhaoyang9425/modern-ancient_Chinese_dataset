◇宅舍
《晏子》曰：景公使更晏子之宅，曰：子之宅近市，湫隘嚣尘不可居，请更子宅，曰：臣之先臣，居此宅焉，臣不足以代之。
《汉书》曰：萧何买田宅，必居穷僻处，不治垣舍，曰：令后世贤，师吾俭，不贤，无为势家所夺。
又曰：鲁共王坏孔子旧宅，以广宫室，闻锺磬琴瑟之声，遂不敢坏，复于其壁中得古经传。
《续汉书》曰：吴汉尝出征，妻子在后买田业，汉还，让之曰：军师在外，吏士不足，何多买田宅乎，遂尽分以与昆弟外家。
裴楷别传曰：楷营新宅，基宇甚丽，当移住，与兄共游行，床帐俨然，棂轩疏朗，兄心甚原之，而口不言，楷心知其意，便使兄住。
王隐《晋书》曰：魏舒少孤为外家宁氏所养，宁起宅，相者云，当出贵外生，舒曰：当为外家成此宅相。
《汉旧仪》曰：高皇帝家在丰中阳里，为沛泗上亭长，及为天子，立沛庙，祠丰故宅。
《风俗通》曰：宅不西益，俗说西者为上，上益宅者，妨家长也，原其所以西益者，《礼记》曰：南向北向，西方为上，《尔雅》曰：西南隅谓之奥，尊长之处也，不西益者，难动摇之尔，审西益有害，增广三面，岂能独吉乎。
《三辅决录》曰：郭详为太尉长史，起大宅，在高陵城西，世称曰长史宅。
《吴志》曰：周瑜与孙策同年，相友善，瑜推道南大宅以舍策，升堂拜母，有无通共。
又曰：陈表家财，尽于养士，死之日，妻子露立，太子登为起居宅。
娄承先传曰：娄玄到广州，遂徘徊踯躅于仲翔宅故处，哀咽凄怆，不能自胜。
《搜神记》曰：魏郡张本富，忽衰死财散，卖宅与程应，应举家疾病，卖与何文，文先独持大刀，暮入北堂梁上，一更中，有一人长丈馀，高冠赤帻，呼曰：细腰，细腰应诺，何以有人气，答无，便去，文因呼细腰，问向赤衣冠是谁，答曰金也，在西壁下，问君是谁，答云，我杵也，今在灶下，文掘得金三百斤，烧去杵，由此大富，宅遂清宁。
□□［《太平御览》一百八十作抱朴。］子曰：葛庐有大功，受爵，立宅舍于博望里，于今基兆石蛇楚在焉。
又曰：临汜［《太平御览》九百八十五作沅。］县有廖氏，世老寿，后移，子孙辄残折，他人居其故宅，复累世寿，乃知是宅所为，不知其何故，疑井水赤，乃掘井左右，得古人埋丹沙数十斛，丹汁入井，是以饮水而得寿。
《襄阳记》曰：李衡每欲治家，妻辄不听，后密遣客十人，于武陵龙阳洲上作宅。种橘千树，临死，敕儿曰：汝母每恶吾治家，故穷如是，吾州里有千头木奴，不用汝衣食，岁上一匹绢，亦当足用尔，亡后二十馀日，儿白母，母曰：此当种柑橘也，汝家失十户客七八年，必汝父遣为宅，晋咸康中，其宅上枯树犹存。
范汪《荆州记》曰：宛有三女楼，作子胥宅。
又曰：义阳六县安昌里，有光武宅，枕白水陂，所谓龙飞白水也。
庾仲雍《荆州记》曰：秭归县有屈原宅伍胥庙，捣衣石犹存。
《赖乡记》曰：老子祠在赖乡曲仁里，谯城西出五十里，老子平生时，教化学仙故处也，汉桓帝修建屋宇，为老子庙，庙北二里，李夫人祠，是老子旧生宅也。
刘桢京口记曰：糖颓山，山周回二里馀，山南隅，隔路得郄鉴故宅，五十馀亩。
戴延之《西京记》曰：东阳门外道北，吴蜀二主第宅，去城二里，墟墓犹存。
又曰：潼关北去蒲坂城六十里，中有舜庙，城外有宅井，及二妃坛，南去城二十里，有山，舜所耕山，上亦有山。
《述征记》曰：丰圻，丰水西九十里，有汉高祖宅。
又曰：山阳县城东北二十里，魏中散大夫嵇康园宅，今悉为田墟，而父老犹谓嵇公竹林地，以时有遗竹也。
盛弘之《荆州记》曰：新野郡西七里，有梅溪，源出紫山，南流注淯，故老传溪西有百里奚宅。
【诗】齐竟陵王萧子良行宅诗曰：余禀性端疏，属爱闲外，往岁羁役浙东，备历江山之羡，名都胜境，极尽登临，山原石道，步步新情，回池绝涧，往往旧识，以吟以咏，聊用述心，访宇北山阿，卜居西野外，幼赏悦禽鱼，早性羡蓬艾。
陈江总岁暮还宅诗曰：悒然想泉石，驱驾出城台，玩竹春前笋，惊花雪后梅，青山殊可对，黄卷复时开，长绳岂系日，浊酒倾一杯。
又南还寻草市宅诗曰：红颜辞巩洛，白首入轘辕，乘春还故里，徐步采芳荪，径毁悲嵇仲，林残忆巨原，见桐犹识井，看柳尚知门，花落空难遍，𣲗啼静易喧，无人访语默，何处叙寒温，百年独如此，伤心岂复论。
【赋】魏陈王曹植闲居赋曰：何吾人而介特，去朋匹而无俦，出靡时以娱志，入无乐以销忧，何岁月之若骛，复民生之无常，感阳春之发节，聊轻驾而远翔，登高丘以延企，时薄暮而起予，仰归云以载奔，过兰蕙之长圃，冀芬芳之可服，结春蘅以延伫，入虚廓之闲馆，步生风之广庑，践密迩之修除，即蔽景之玄宇，翡鸟翔于南枝，玄鹤鸣于北野，青鱼跃于东沼，白鸟戏于西渚，遂乃背通谷，对绿波，藉文茵，翳春华，丹毂更驰，羽骑相过。
晋潘岳闲居赋曰：岳读汲黯传，至司马安四至九卿，而良史书之，题以巧宦之目，未曾不慨然废书而叹曰：嗟乎，巧诚有之，拙亦宜然，于是览止足之分，庶浮云之志，池沼足以渔钓，舂税足以代耕，灌园鬻蔬，供朝夕之膳，牧羊酤酪，俟伏臈之费，此亦拙者之为政也，乃作闲居之赋，于是退而闲居洛水之涘，身齐逸民，名缀下士，背京溯伊，面郊后市，浮梁黝以径度，灵台桀而高峙，窥天文之秘奥，究人事之终始，爰定我居，筑室穿池，长杨映沼，芳枳树篱，游鳞瀺灂，菡萏敷披，竹木蓊郁，灵果参差，张公大谷之梨，梁侯乌椑之柿，周文弱枝之枣，房陵朱仲之李，靡不毕植，三桃表樱胡之别，二柰曜丹白之色，石榴蒲萄之珍，磊落漫衍乎其侧，梅杏郁棣之属，繁荣藻丽之饰，华实照烂，言所，不能极也，菜则葱若韭蒜芋，青笋紫姜，蘘荷依荫，时藿向阳，绿葵含露，白薤负霜，柳垂阴，车结轨，陆摘紫房，水挂赪鲤，或宴于林，或禊于汜。
晋庾阐闲居赋曰：于是宅邻京郊，宇接华郭，聿来忘怀，兹焉是讬，鸟栖庭林，燕巢子幕，既乃青阳结荫，木瑾开荣，森条霜重，绿叶云倾，阴兴则暑退，风来则气清，前临塘中，眇目长洲，晨渠吐溜，归潮夕流，顾有崇台高观，凌虚远游，若夫左瞻天宫，右盻西岳，甍飞彤素，岭敷翠绿，朝霞时清，沧浪靡浊，黄绮絜其云栖，渔父欣其濯足，至于体散玄风，神陶妙象，静因虚来，动率化往，萧然忘览，豁尔遗想，荣悴靡期，孰测幽朗，故细无形骸之狭，巨非天地之广，音兴于万韵，理绝乎一响。
晋束晳近游赋曰：世有逸民，在乎田畴，宅弥五亩，志狭九州，安穷赋于下里，寞玄淡而无求，乘荜辂之偃蹇，驾兰单之疲牛，连搥索以为鞅，结断梗而作秋，攀荜门而高蹈，朅徘徊而近游，井则两家共一，园必去舍百步，贯鸡〈谷中"禾改卵"〉于岁首，收縘缡于牣互，其男女服饰，衣裳之制，名号诡异随迭，设系襦以御冬。胁汗衫以当热，帽引四角之缝，裙为素条之杀，书儿啼于客堂，设杜门以避吏，妇皆卿夫，子呼父字，及至三农间隙，遘结婚姻，老公戴合欢之帽，少年著蕞角之巾。
梁沈约郊居赋曰：惟至人之非己，固物我而自忘，自中智以下愚，咸得性以为场，伊吾人之褊志，无经世之大方，思依林而羽戢，原讬水而鳞藏，值龙颜之郁起，乃凭风而矫翼，指皇邑而南辕，驾修衢以骋力，余平生而耿介，实有心于独往，思幽人而轸念，望东皋而长想，本忘情于徇物，徒羁绁于人壤，应属叹于牵幽，陆兴言于世网，尔乃傍穷野，指荒郊，编霜菼，葺寒茅，构栖噪之所集，筑町甿之所交，因犯檐而刊树，由妨基而翦巢，织宿楚而成门，藉外靡而为户，既取阴于庭樾。又因篱于芳杜，草则苹萍芡芰，菁藻蒹菰，石衣海发，黄荇绿蒲，动红荷于轻浪，覆碧叶于澄湖，其陆卉则紫{艹龟}绿葹，天菁山韭，雁齿鹿舌，牛唇彘肩，若乃园宅殊制，田圃异区，李衡则橘林千树，石崇则杂果万株，并豪情之所侈，非俭志之所娱，欲令纷披蓊郁，吐绿攒朱，开丹房以四照，舒翠叶而九衢，其林鸟则翻泊颉颃，遗音下上，楚雀多名，流𣲗杂响，或班尾而绮翼，或绿衿而绛颡，好叶隐而枝藏，乍间关而来往，其水禽则大鸿小雁，天驹泽虞，秋鹥寒鹥，修鹢短凫，翅碎流而起沫，翼鼓浪而成珠，其鱼则赤鲤青鲂，纤鯈巨鳠，碧鳞朱尾，修颅偃嵒，小则戏渚成文，大则喷流杨白，惟锺岩之隐郁，表皇都而作峻，盖望秩之所宗，含风云而起润，孤隥横插，洞穴斜经，千丈万仞，三袭九成，亘绕州邑，款跨郊坰，素烟晚带，白雾晨萦，近循则一岩异色，远望则百岭俱青，时言归于陋宇，聊暇日以翱翔，兽依庭而莫骇，鱼何沼而不纲，晚树开花，初英落蕊，异林而分丹素，因风而杂红紫，紫莲夜发，红荷晓舒，轻风微动，芬芳袭余，冰悬埳而带坻，雪萦松而被野，鸭屯飞而不散，雁高翔而欲下，伤余情之颓暮，忧与愁其相溢，悲异轸而同归，欢殊方而并失，时复讬情鱼鸟，归闲蓬荜，旁阙吴娃，前无赵瑟，唯以天地之恩不报，书事之官不述，徒重于高门之地，不载于良史之笔，长太息以何言，羞愧心之非一。
【铭】晋习凿齿诸葛武侯宅铭曰：达人有作，振此颓风，雕薄蔚采，鸱阑惟丰，义范苍生，道格时雄，自昔爰止，于焉盘桓，躬耕西亩，永啸东峦，迹逸中林，神凝岩端，罔窥其奥，谁测斯欢，堂堂伟匠，婉翮扬朝，倾岩搜宝，高罗九霄，庆云集矣，鸾驾亦招。
【启】梁元帝谢敕赐第启曰：窃以汉赐五伦，寔云清吏，魏宠卫臻，用旌庸直，未如灵光轮奂，睢阳爽垲，北连城阙，有似甄侯之舍，东望市鄽，荣深豫章之圃，昔狼望未平，冠军辞宅，马池犹隔，雍丘让邸，臣惭霍曹远志，但识君命无违，再思庸陋，九殒非答。
梁刘孝仪为王仪同谢宅启曰：昔晏婴湫隘，齐景营其爽垲，孙历无家，晋武为之筑馆，或功高千载，德重一时，故蒙考室之荣，以降葺宇之泽，并辞而处，传芳前载，臣才愧昔人，恩同往哲，岂宜妄荷，重增疵吝，但匈奴未灭，遽当轮奂之美，环堵为室，遂得歌哭于斯。
又为武陵王谢赐第启曰：窃以南望朱鸟，北距苍龙，右带御沟，左回青路，毕晏婴之湫隘，同潘岳之闲居，臣幼自宫掖，长游城府，虽轮奂之美多门，而馆第之私未暇，今轻舟将反，高门遽锡，遂葺宇筑室，百堵皆兴，云屋连甍，一朝弘敞。
梁庾肩吾谢东宫赐宅启曰：肩吾居异道南，才非巷北，流寓建春之外，寄息灵台之下，岂望地无湫隘，里号乘轩，巷转幡旗，门容幰盖，况乃交垂五柳，若元亮之居，夹石双槐，似安仁之县，却瞻锺阜，前枕洛桥，池通西舍之流，窗映东邻之枣，来归高里，翻成侍封之门，夜坐书台，非复通灯之壁，才下应王，礼加温阮，官成名立，无事非恩。
【表】晋陆云闻起西园第宜遵节俭之制表曰：臣闻有国者，不患宫室之不崇，患在令名之不立，是以贤人之在富贵，莫不卑身节欲，损己挹情，用能保其国家，令闻百世，历观古今，以约失之者实寡，以奢失之者盖多，世祖武皇帝，富有四海，贵为天子，居无离宫之馆，身御家人之服，先帝岂欲以此道止于治身而已者哉，固将必欲遗训百世，贻燕子孙，此固殿下所宜祗奉也。
【议】晋潘岳上客舍议曰：谨按客舍逆旅之设，其所由来远也，行者赖以顿止，居者薄收其直，交易贸迁，各得其所，因民成利，惠加百姓，语曰：许由辞帝尧之命，而舍于逆旅，外传曰：晋阳处父，遇宁戚于逆旅，魏武帝亦以为宜，其诗曰：逆旅整设，以通商贾，然则自唐到于今，未有不得客舍之法，唯商鞅有之，此固非圣世之所言也，方今四海会同，九服纳贡，八方翼翼，公私满路，近畿入辏，客舍亦稠，刍秣成行，器用取给。又诸劫盗，皆起于迥绝，而止乎人众，十里萧条，则奸宄生心，连陌接馆，则寇情震慑，且闻声有救，［原讹赦，据冯校本改。］已发有追，不救有罪，不追有戮，禁暴捕亡，恒有司存，凡此皆客舍之益，道路之要，奸吏所植也，率历代之旧俗，获行留之欢心，使客舍洒扫以待，征旅择家而息，岂非众庶颙颙之望。
◇庭
《左传》曰：初楚恭王无冢适，有宠子五人，无适立焉，既乃与巴姬密埋璧于太室之庭，使五人斋而入拜，平王弱，抱而入，再拜皆厌纽。
罗含别传曰：含致仕还家，庭中忽自生兰，此德行幽感之应。
《语林》曰：谢太傅问诸子侄曰：子弟何豫人事，正欲使其佳，［原讹往，据冯校本改。］诸人莫有言，车骑答曰：譬如芝兰玉树，欲使其生庭阶也。
【赋】陈沈蜅幽庭赋曰：矧幽庭之闲趣，具春物之芳华，转洞房而引景，偃飞阁而藏霞，筑山川于户牖，带林苑于东家，草纤纤而垂绿，树搔搔而落花，于是秦人清歌，赵女鼓筑，嗟光景之迟暮，咏群飞之栖宿，顾留情于君子，岂含姿于娇淑，于是起而长谣曰：故年花落今复新，新年一故成故人，那得长绳系落日，年年月月但如春。
◇坛
《管子》曰：桓公即坛而立，宁戚鲍叔隰朋宾须无，皆差肩而立。
《庄子》曰：孔子游乎淄帷之林，休坐于杏坛之上，弟子读书，孔子弦歌鼓琴，奏曲未终，有渔父者，下舡而来，左手据膝，右手持颐以听，曲终而招子贡子路二人俱对，客指孔子曰：彼何为者，子路曰：鲁之君子也。
《新序》曰：秦欲伐楚，使者往观楚王之宝器，楚王闻之，召昭奚恤问焉，恤对曰：此观吾国之得失而图之，宝器［《太平御览》六百二十一器下有在字。］于贤臣，夫珠玉玩好之物，非国之重宝也，遂使恤发精兵三百人，陈于西门之内，为东面之坛一，为西面之坛一，秦使者至，恤曰：贵客也，请就上位。
徐灵期南岳记曰：南岳山上有飞坛，悬水激石，飞湍百仞，即孙温伯所丧身处也。又有曲水坛，水行石上，成沟渎，如世人临河坛也，三月三日，时来逍遥，《梁州记》曰：沔阳城，先沔阳县所治也，在汉水南，旧萧何所筑也，刘备为汉王，权住此城，盟于城下，今门外有盟坛犹存。
【铭】周庾信尧登坛铭曰：登坛洛汭，沉玉河湄，丹图驭马，练甲乘龟，荣光上幕，休气连帷，虽存尧让，终见文思。
◇室
《毛诗》曰：斯干，宣王考室也，筑室百堵，西南其户。
《老子》曰：凿户牖以为室，当其无，有室之用。
楚辞九歌曰：糜何食兮庭中，蛟，何为兮水裔，朝驰余马兮江皋，夕济兮西澨，闻佳人兮召余，将腾驾兮皆逝，筑室兮水中，葺之兮以荷盖。
《管子》曰：尧有衢室之问者，下听于民也。
《晏子》曰：景公谓《晏子》曰：寡人欲朝夕相见，为夫子筑室于闺内，可乎，对曰：臣闻之，隐而显，近而结，唯至贤耳，如臣者，饰其容止以待命，犹恐罪戾也，今君近之，是远之也。
又曰：景公问《晏子》曰：吾欲服圣人之服，居圣人之室，如此则诸侯其至乎，对曰：法其节俭则可，法其服室，无益。
《楚辞》曰：凿山楹而为室，下披衣于水渚，雾蒙蒙其晨降兮，云依斐而成宇。
又曰：网户朱缀刻方连，冬有突夏夏室寒。
《尚书大传》曰：子夏读书毕，见夫子，夫子问焉，子何为于书，对曰：书之论事，昭昭若日月之明，离离若参辰之错行，上有尧舜之道，下有三王之义，商所受于夫子者，志之不敢忘也，虽退而穷思河济之间，深山之中，壤室编蓬为户，于中弹琴，咏先王之道，则可发愤慷慨矣。
《神异经》曰：西北荒有石室，有二十人同居，齐寿千二百岁。
《十洲记》曰：昆仑山上有琼华之室。
《淮南子》曰：西方有金室。
《列仙传》曰：彭祖，殷大夫也，历夏至商末，号七百岁，历阳有彭祖仙室。
《汉书》曰：文帝征贾谊入见，上方受厘，坐宣室，因感鬼神事，与谊言之。
《三辅黄图》曰：明堂有十二室，法十二月。
谢承《后汉书》曰：陈蕃家贫，不好扫室，客怪之者，或曰：可一扫乎，蕃曰：大丈夫当为国扫除天下，岂徒室中乎。
杨龙骧洛阳记曰：显阳殿北有避雷室，西有御龙室。
雷次宗豫章记曰：望秦县有一石室，入室十馀里，有水广数十步，清浅，游者伐竹为筏以过水，幽邃无极，莫能究其源，出好锺乳。
盛弘之《荆州记》曰：始兴机山东，有两岩相向，如鸱尾，石室数十所，经过时闻有金石丝竹之声。
嵩高山记曰：山下岩中有石室，中有自然经书，自然饮食。
汉宫殿名曰：神明台，武帝造，高五丈，上有九室，今人谓之九天台，武帝求神仙，恒置九天道士百人。
洛阳宫殿名曰：洛阳有望舒凉室含章鞠室灵芝鞠室清暑凉室
【诗】宋吴迈远游庐山观道士石室诗曰：蒙葺众山里，往来行迹稀，寻岭达仙居，道士披云归，似著周时冠，状披汉时衣，安知世代积，服古人不衰，得我宿昔情，知我道无为。
齐王融移席琴室应司徒教诗曰：雪崖似留月，萝径若披云，潺湲石溜写，绵峦山雨闻，梁任豫夏潦省宅诗曰：风棹出天街，星言指沈室，顿楫俄毁垣，恻然悼穷陌，春为发大道，夏为溆潮折，贵者陋怀居，鄙人安朝夕，生长数十载，幸祐见衰白，堂遗孤孩音，庭馀笄龀迹，入似聚族慰，出为里仁惜。
【赋】晋潘岳狭室赋曰：历甲第以游观，旋陋巷而言归，伊余馆之褊狭，良穷弊而极微，阁了戾以互掩，门崎岖而外扉，室侧户以攒楹，檐接秬而交榱，当祝融之御节，炽朱明之隆暑，沸体惄其如铄，珠汗挥其如雨，若乃重阴晦冥，天威震曜，潢潦沸腾，丛溜奔激，臼灶为之沉溺，器用为之浮漂，彼处贫而不怨，嗟生民之攸难，匪广厦之足荣，有切［原讹功，据冯校本改。］身之近患，青阳萌而畏暑，白藏兆而惧寒，独味道而不闷，喟然向其时叹。
晋庾阐狭室赋曰：居不必阨，食不求箪，岂独蓬蓼可永，而隆栋招患，奚必膏粱非美，而饮疏以餐，醪俎可以充性，不极欲以析龙肝，清室可以游暑，不冽泳而兴夏寒，于时融火炎炎，鹑精共耀，南羲炽暑，夕阳傍照，尔乃登通扉，辟棂幌，𫄨幕褰，闲堂敞，微飚凌闺而直激，清气乘虚以曲荡，温房悄凄以兴凉，轩槛寥豁以外朗。
◇斋
王孚安成记曰：太和中，陈郡殷府君，引水入城穿池，殷仲堪又于池北立小屋读书，百姓于今呼曰读书斋。
【诗】晋湛方生后斋诗曰：解缨复褐，辞朝归薮，门不容轩，宅不盈亩，茂草笼庭，滋兰拂牖，抚我子侄，携我亲友，茹彼园蔬，饮此春酒，开棂攸瞻，坐对川阜，心焉孰讬，讬心非有，素构易抱，玄根难朽，即之匪远，可以长久。
梁简文帝山斋诗曰：玲珑绕竹涧，间关通槿蕃，缺岸新成浦，危石久为门，北荣下飞桂，南柯吟夜猿，暮流澄锦碛，晨冰照采鸾。
梁庾肩吾和竹斋诗曰：百栱横筇节，千栌跨篻竿，回龙仍作柱，置笛且成栾，向岭分花径，随阶转药栏，蜂归怜蜜熟，燕入重巢干，欲仰天庭掞，终知学步艰，陈徐陵奉和简文帝山斋诗曰：架岭承金阙，飞桥对石梁，竹密山斋冷，荷开水殿香，山花临舞席，水影照歌床。
【赋】宋谢灵运山居赋曰：上古巢居穴处曰岩栖，居山曰山居，在林野曰丘园，在郊郭曰城傍，四者不同，可以理推，昔仲长原言，流水高山，应叟作书，邙阜洛川，势有偏侧，地阙周员，至若凤丛二台，云梦青丘，漳渠淇园，橘林长洲，虽千乘之珍苑，孰嘉遁之所游，览明达之抚运，乘机感而理默，悼三闾之浮江，矜望诸之去国，仰前哲之遗训，俯性情之所便，奉微躯以宴息，保息事以乘闲，爰初经略，杖策孤征，入涧涉水，登岭山行，纡顶不息，穷泉不停，栉风沐雨，犯露乘星，研其浅思，罄其短规，非龟非筮，择良选奇，剪榛开径，寻石觅崖，四山周回，双流逶迤，陵名山而屡止，过岩室而披情，虽未偕于至道，且缅绝于世缨，若乃南北两居，水通陆阻，观风瞻云，方知厥所，九泉别涧，五谷异𪩘，抗北顶以葺馆，瞰南峰以启轩，罗层崖于户里，镜清澜于窗前，修竹葳蕤以翳荟，灌木森丛以蒙茂，萝茑蔓延以攀援，香花芬薰而媚秀，日月投光于柯间，风露披清于嵔岫，夏凉寒燠，随时取适，此焉卜寝，玩水弄石，及其二川合流，异源同口，赴隘入险，俱会山首，濑排沙以积岸，岛倚渚以超阜，畦町㔉艺，含蕊藉芳，绿葵春节以怀露，白薤感时而负霜，伊昔龆龀，宝爱斯文，援纸握管，会性通神，诗以言志，赋以敷陈，爰暨山栖，弥历年祀，幸多暇日，自求诸己。
【赞】宋颜延年新喻侯茅斋赞曰：辇草作壮，采茅昭俭，哲人素节，贵而能贬，羁结茨危，瞰临涯隒。
【铭】隋江总永阳王斋后山亭铭曰：丛台造日，淄馆连云，锦墙列缋，绣地成文，吾王卓尔，逸趣不群，梅梁蕙阁，桂栋兰枌，竹深盖雨，石暗迎曛，激流疑疏，构峰似削，苔滑危磴，藤攀耸崿，树影摇窗，池光动幕，月澄遥溆，风清近壑，雪岸难销，花园易落，高桐百尺，垂杨五株，开荣九畹，结秀三珠，山条紫的，水叶红须，抽芳绕霤，接翠分衢，亭讙旅鹤，浦噪惊凫，前列牧马，后招郇伯，讽诵楚诗，精微沛易，丛桂留赏，散金匪惜，不羡睢阳，还蚩碣石，驰声终古，服义无斁。
◇庐
《周官》曰：凡国野之道，十里有庐，庐有饮食。
《汉书》曰：武帝诏严助，居厌承明之庐。
《东观汉记》曰：耿纯率宗族归光武，时郡国多降邯郸，纯兄归烧宗家庐舍，上以问纯，纯曰：恐宗人宾客，卒有不同，故焚烧庐舍，绝其反顾之望，上大笑。
又曰：承宫少孤，年八岁，为人牧猪，乡里徐子明春秋，授诸生数百人，宫过其庐下，见诸生讲，好之，因亡其猪而听经，猪主怪其不还，行求索，见宫，欲笞之，门下生共禁，乃止，《魏志》曰：管宁闻公孙度令行于海外，遂至辽东，度虚馆以俟之，既往见度，乃庐于山下，时避难者多居郡南，而宁居北，示无迁志。
皇甫谧《高士传》曰：世莫知焦先所出，或言生汉末，无父母兄弟，见汉衰，乃不言，常结草为庐，冬夏袒露，垢污如泥，后野火烧其庐，先因露寝，遭大雪，先袒卧不移，人以为死，就视如故。
洛阳故宫名曰：侍中庐，在南宫中。
【碑】后汉张超灵帝河间旧庐碑曰：赫赫在上，陶唐是承，继德二祖，四宗是凭，上纳鉴乎羲农，中结轨乎夏商，元首既明，股肱惟良，乃因旧宇，福德所基，修饰经构，农隙得时，树中天之双阙，崇冠山之华堂，通楼闲道，丹阶紫房，金窗郁律，玉璧内珰，青蒲充庖，朱草栖箱，川鱼踊跃，云鸟舞翔，煌煌大汉，含德干纲，体效日月，验化阴阳，格于上下，震畅八荒，三光宣曜，四灵效祥，天其嘉享，丰年穰穰，驺虞奏乐，鹿鸣荐觞，二祝致告，福禄来将，永保万国，南山无量。
◇道路
《楚辞》曰：心不怡之长久，忧与忧之相接，惟郢路之辽远，江与夏之不可涉。
《史记》曰：文帝行至灞陵，是时慎夫人从，上示慎夫人新丰曰：此走邯郸道也。
《三辅故事》曰：桂宫周迊十里，内有复道，横北［原讹此，据冯校本改。］渡，西至神明台。
《汉书》曰：惠帝为东朝长乐宫，作复道，方筑高帝庙南，叔孙通曰：陛下筑复道，高帝寝衣冠，月出游高庙，子孙奈何宗庙道上行哉，惠帝惧，曰：急坏之，通曰：人主无过举，今已作，百姓皆知矣，原陛下益广宗庙，大孝本也，帝从之。
又曰：元帝即位，成帝为太子，上尝召太子，出龙楼门，不敢绝驰道，直至城门得绝，乃度，上迟之，问其故，以状对，上乃令太子得绝驰道。
《东观汉记》曰：逢萌被征上道，迷不知东西，云朝所征我者，为聪明叡智，有益于政，方面不知，安能济政，即驾而归，《博物志》曰：文王以太公为灌坛令，期年，风不鸣条，文王梦一妇人甚丽，当道而哭，问其故，曰：我太山之女，嫁为西海妇，欲归，灌坛令当道有德，吾不敢以乘风雨过。
任豫《益州记》曰：江曲由［《太平御览》一百九十五作江油，此有衍文。］左担道，按图在阴平县北，于城都为西，［其道至险，自北来者，担在左肩，不得度担也。］邓艾束马悬车之处。
【碑】陈徐陵丹阳上庸路碑曰：臣闻在天成象，咸池属于五潢，在地成形，沧海环于四渎，国险者固其金汤，储蓄者因于转漕，货财为礼，专俟会通，厥田为上，皆资渗漉，大矣哉，坎德之为用也，是以握图之主，财以利民，御斗之君，因之显教，上哉少昊，初命水官，逖矣高阳，爰重冥职，舜为太尉，于是九泽载疏，禹作司空，然后百川咸导，开华山于高掌，凿灵沼于周原，莫匪神功，皆由圣德，我大梁之受天明命，劳己济民，有道称皇，无为曰帝，若夫云雷草创，翦商黜夏之勋，铸宝鼎于昆吾，安能纪勒，陈鸣锺于丰岳，岂议揄扬，斯固名言之所绝也，及乎膺斯宝运，大拯横流，屈至道于汾阳，劳凝神于{艹狼}［本集作姑，疑此当作藐。］射，圣人作乐，箫韶备以九成，尽礼春官，总于三代，岂止金门桴竹，玉尺调锺，公带献明堂之图，匡衡建后土之议，若斯而已矣，天降丹鸟，既序孝经，河出应龙，乃弘周易，若夫固天将圣，垂意艺文，五色相宣，八音繁会，不移漏刻，才命口占，御纸风飞，天章海溢，皆紫庭黄竹之词，晨露卿云之藻，汉之两帝，徒有咏歌，魏之三祖，空云诗赋，以为彭老之教，终没爱河，儒墨之宗，方难火宅，岂如五时八会之殊文天上人中之妙典，雪山罗汉，争造论门，鹫岭名僧，俱传经藏，香象之力，特所未胜，秋兔之毫，书而莫尽，忠信为宝，禳祈免于白驹，明德惟馨，山川舍于骍犊，至如月离金虎，泥染石午，［本集作牛。］荟蔚朝兴，滂沱晚注，而清跸才动，纤罗不摇，高闬将临，油云自辟，阳乌驭日，宁惧武贲之弓，飞雨门［本集作弥。］天，无待期门之盖，震维举德，非曰尚年，若发居酆，犹庄在汉，涛如白马，既碍广陵之江，山曰金牛，用险梅湖之路，专州典郡，青凫赤马之舡，皇子天孙，鸣凤飞龙之乘，莫不欣斯利涉，玩此修渠，乍拥楫而长歌，乃𪭢金而鸣籁，斯实旷世之奇功，无疆之鸿烈者也，铭曰：后王降德，于众兆民，高文象纬，妙义几神，业冠迁夏，功逾入秦，时惟大畜，世久同人，慧雨方霤，禅枝独春，帝德惟厚，皇恩甚深，观乎禹迹，见我尧心。
