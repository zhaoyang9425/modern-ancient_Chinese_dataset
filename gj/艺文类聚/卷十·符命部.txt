◇符命
《春秋潜潭巴》曰：里社鸣，此里有圣人，其呴则百姓归之，［社，里之君也，鸣则教令行，唯圣人能之，呴，鸣之怒也。］
春秋合诚图曰：尧母庆都，出观三河，奄然阴风，赤龙与庆都合，生尧。
《河图》曰：汤母扶都，见白气贯月，意感而生汤。
《春秋元命苞》曰：殷纣之时，五星聚于房，房者苍神之精，周据而兴，［周起于房，而五星聚之，得天下之祥。］
《尚书·中候》曰：季秋，赤雀衔丹书，入酆，止于昌户，昌拜稽首，受最［最，要者也。］曰：姬昌苍帝子。
又曰：吕尚钓磻谿，得玉璜，刻曰：姬受命，吕佐旌，［旌，理也。］
吕氏春秋曰：周文王时，见大赤鸟衔书，集于周社，文王曰：火气胜，故其色上赤。
《尚书·中候》曰：武王发渡于孟津，中流，白鱼跃入王船，王俯取鱼，长三尺，有文王字。
《史记》曰：帝喾少妃有娀氏女简狄，以春分玄鸟至之日，祀于高禖，有玄鸟遗其卵，简狄吞之，孕，生契，为殷始祖。
又曰：帝高阳氏元妃姜嫄，见大人之迹，履之，歆然若感，而生后稷，弃之寒冰之上，鸟翼覆之。又弃之隘巷，羊牛乳之。又弃之平林之上，人收养之，为周始祖。
又曰：高祖母媪，尝息大泽之陂，梦与神遇，时雷电晦冥，父太公往视，见蛟龙于上，已而有娠，遂生高祖。
又曰：高祖被酒，夜经酆西泽中，令一人行前，行前者还报曰：前有大蛇当径，高祖乃前，拔剑斩蛇，蛇分为两，道开，后人来至蛇所，有一老妪夜哭，问之，妪曰：吾子白帝子，化为蛇当道，今为赤帝子斩之，因忽不见。
《汉书》曰：高祖元年，冬十月，五星聚于东井，从岁星也，［东井，秦分野，汉以义取天下之应也。］
又曰：孝昭帝时，太山莱芜山南，汹汹有数千人声，民视之，有大石自立，高丈五尺，大三十八围，入地深八尺，三石为足，石立后，有白乌数千集其旁，宣帝中兴之瑞也。
又曰：昭帝时，上林柳树断，卧地，一朝起立，生枝叶，有虫食其叶，成文字，曰：公孙病已立。
又曰：昌邑王问社，有枯树复生枝叶，眭孟以为木下民象，当有废改之象，公孙氏从民间受命为天子者，后宣帝立，帝本名病已。
《隋巢子》曰：昔三苗大乱，天命夏禹于玄宫，有大神，人面鸟身，降而福之，司禄益富而国家实，司命益年而民不犮，四方归之，禹乃克三苗，而神民不违。
《墨子》曰：夏桀时，天乃命汤于骊宫，有神来告曰：夏德大乱，往攻之，予必使汝大戡之。
又商王纣时，周武王见三神曰：予既沉渍殷纣于酒德矣，汝往攻之，予必使汝大戡之。
《东观汉记》曰：光武帝夜生时，有赤光，室中尽明，皇考异之，使卜者王长卜之，长曰：此善事，不可言，是岁有嘉禾生，一茎九穗，长大于凡禾，县界大丰熟，因名上曰秀。
又曰：光武从邯郸避王郎兵，至呼沱河，导吏还言，河水流澌，无船，不可济，左右皆惶，畏为王郎所及，上命王霸前往视之，实然，霸念还言惊众，虽不可渡，且临水止，尚可为阻，即白曰：冰坚可渡，士众大喜，上大笑曰：果妄言也，叱至河，流澌冰合可履，彊以囊盛沙，布冰上，乃渡，渡未毕，而数车冰陷也。
《琴操》曰：鲁哀公十四年，西狩，薪者获麟，击之，伤其左足。将以示孔子，孔子道与相逢见，俯而泣。抱麟曰：尔孰为来哉，孰为来哉，反袂拭面，仰视其人，龙颜日角。夫子奉麟之口，须臾吐三卷图，一为赤伏，刘季兴为王，二为周灭，夫子将终，三为汉制造，作《孝经》。夫子还谓子夏曰：新主将起，其人如得麟者。
《帝王世纪》曰：燧人之世，有大迹出雷泽，华胥履之，生庖牺氏于成纪也。
又曰：神龙感女登于常羊，生炎帝。
又曰：电光绕北斗枢星，照郊野，感附宝，孕二十月，生黄帝于寿丘。
又曰：黄帝时，有大星如虹，下流华渚，女节梦接之，意感，生少昊。
又曰：陶唐之世，握登见大虹，意感，生舜于姚墟。
又曰：修巳山行，见流星贯昴，意感栗然。又吞神珠薏苡，焜坼而生禹。
又曰：汉昭灵后名含始，游浴池，有玉鸡衔赤珠出，刻曰玉英，吞此者王，含始吞之，生高祖。
魏氏春秋曰：明帝青龙三年，张掖郡删丹县金山玄川溢，涌宝石负图，状象灵龟，立于川西，有石马七，其一仙人骑之，其一羁绊之，其五有形而不善成，有玉匣，开盖于前，上有玉字，玉玦二，玉璜一。又有骐驎在东，凤皇在南，白虎在西，牺牛在北，马自中布列南方，有字曰：大讨曹，金但取之，此司马氏革运之征。
《魏志》曰：桓帝时，有黄星见于楚宋之分，辽东殷馗，善天文，言后五十岁，当有真人起于梁沛之间，其锋不可当，至是凡五十年，而太祖破袁绍，天下莫敌矣。
《吴录》曰：孙坚墓上数有光，如云气五色，上属天，下蔓延数里，父老相谓曰：此非凡气，孙氏其兴乎。
《吴书》曰：孙坚母怀妊，梦肠绕吴昌门，孙策母怀策，梦月入怀，怀孙权，梦日入怀，晋中兴书，中宗元皇帝初诞，有神光之异，一室尽明，所藉藁如始刈。
豫章记曰：松阳门内有大梓树，大四十五围，举树尽枯死，永嘉中，一旦忽更荣茂，太兴中，元皇帝果继大业，庾仲初杨都赋所云，瘣木荟于豫章，郭璞南郊赋云，弊梓擢秀于祖邑也，宣帝祖为豫章太守，故云祖邑也。
臧荣绪《晋书》曰：王廙为鄱阳太守，有枯樟树更生，王敦表劝进中宗曰：皓兽应瑞而来臻，樟树久枯而更荣。
孙盛《晋阳秋》曰：秦始皇时，望气者言，五百年后，金陵之地，有天子气，于是改金陵曰秣陵，巉北山，以绝其势，秦政东游以厌之，后五百二十六年，而中宗即位于江南。
又曰：太安中，岁镇辰太白四星，聚于牛女之间，后中宗即位于杨州也。
武昌记曰：孙权獦于樊山，见一姥，问獦何得，答曰：止得一豹，姥曰：何不坚［《太平御览》六百八十作竖。］其尾，忽然不见，因为立樊姥庙。
徐爰《宋书》曰：武帝夜生，有神光之异，室内尽明，是夕，甘露降于墓树。
又，高祖举目瞻睐，常见二龙在焉，始尚微小，及贵，龙形渐长，光色转明，左右侍者，亦数见征异。
《宋书》曰：高祖既登祚，谓群臣曰：朕始望不至此，众人咸撰辞，欲盛称功德，王弘率尔对曰：所谓天命，求之不可得，推之不可去，众皆以为知言。
【文】汉司马相如封禅文曰：伊上古之初肇，自昊穹之生民，历选列辟，以迄于秦，率迩者踵武，逖听者风声，纷纶葳蕤，湮灭而不称者，不可胜数也，继昭夏，崇号谥，略可道者，七十有二君，书曰：元首明哉，股肱良哉，因斯以谈，君莫盛于唐尧，臣莫贤于后稷，后稷创业于唐尧，公刘发迹于西戎，文王改制，大行厥成，故轨迹夷易，易遵也，湛恩厖鸿，易丰也，宪度著明，易则也，垂统理顺，易继也，是以业隆于襁褓，而崇冠于二后，未有殊尤绝迹，可考于今者也，然犹蹑梁父，登泰山，建显号，施尊名，大汉之德，烽［音蜂。］涌源泉，沕潏曼羡，旁魄四塞，云布雾散，上畅九垓，下溯八埏，昆虫凯泽，回首面内，然后囿驺虞之珍群。儌麕鹿之怪兽，导一茎六穗于庖，牺双觡共牴之兽，招翠黄乘龙于沼，钦哉符瑞臻兹，犹以为德薄，不敢道封禅，盖周跃鱼陨航，休之以燎，此之为符也，以登介丘，不亦恧乎，进让之道，何其爽与，于是大司马进曰：陛下仁育群生，义征不譓，德侔往初，功无与二，意者泰山梁父，设坛场望幸，盖上帝垂恩储祉，将以庆成，陛下谦让而弗发也，契三神之欢，缺王道之仪，群臣恧焉，夫修德以锡符，奉符以行事，不为进越也，故圣王不替，而修礼地祗，谒款天神，勒功中岳，以章至尊，皇皇哉斯事，天下之壮观，王者之丕业，不可贬也，原陛下全之，俾万世得激清流，扬微波，飞英声，腾茂实，前圣之所以永保鸿名，而常为称首者用此，宜命掌故，悉奏其仪而览焉，于是天子沛然改容曰：俞乎，朕其诚哉，乃迁思回虑，总公卿之仪，询封禅之事，诗大泽之博，演符瑞之富，遂作颂曰：自我天覆，云之油油，甘露时雨，厥壤可游，滋液渗漉，何生不育，嘉谷六穗，我穑曷蓄，匪唯雨之。又润泽之，匪唯遍之，我汜布护之，名山显位，望君之来，君乎君乎，侯不迈哉，般般之兽，乐我君囿，白质黑章，其仪可嘉，旼旼穆穆，君子之态，盖闻其声，今亲其来，厥途靡从，天瑞之征，兹尔于舜，虞氏以兴，濯濯之麟，游彼灵畤，孟冬十月，君徂郊祀，驰我君舆，帝以享祉，宛宛黄龙，兴德而升，正阳显见，觉悟黎蒸，于传载之，云受命所乘，依类讬宇，喻以封峦，披艺观之，天人之际已交，上下相发，允答圣王之德，兢兢翼翼，故曰：于兴必虑衰，安必思危，是以汤武至尊严，不失肃祗，舜在假典，顾省阙遗，此之谓也。
【颂】魏傅遐皇初颂云，寻盛德以降应，著显符于方臻，积嘉祚以待期，储鸿施于真人，昔九代之革命，咸受天之休祥，匪至德其焉昭，匪至仁其焉章，懿大魏之圣后，固上天之所兴，应灵运以承统，排阊阖以龙升，摅皇象以阐化，顺帝则以播音，遵阳春以行施，揆四时以立信，运聪明以举善，宣柔惠以养人，于赫我后，迈德如神，化不期月，令不浃辰，于是天地休豫，灵祗欢欣，嘉瑞云集，四灵允臻，甘露霄零于宫庭，醴泉冬涌于中原，白雉素乌，丹芝朱鱼，鳞集群萃，不可胜书，信应天之美瑞，受命之灵符也，然后览公卿之谠议，询百僚之典谟，天子乃登雕辇，戴羽盖，佩玉锵锵，銮声哕哕，拜上皇，告受位，兆休祚，导神气，于是建皇初之上元，发旷荡之明诏，眚灾肆赦，荡涤瑕秽，崇设九宾，溥延公卿，嘉羞千品，俎豆充庭，金石具悬，锺鼓毕作，歌九功，舞八佾，鸿泽普，皇恩洽，民欲得，神望塞。
【叙】后汉傅干王命叙曰：昔在唐虞之禅，列于帝典，殷周之代，叙于诗书，天之历数，昭焉著明，周笃后稷公刘，积德行仁，至乎文武，遂成王业，虽五德殊运，或禅或征，其变化应天，与时消息，其道一也，故虽有威力，非天命不授，虽有运命，非功烈不章，自我高祖，袭唐之统，受命龙兴，讨秦灭项，光有万国，世祖攘乱，奄复帝宇，人鬼协谋，征祥焕然，皆顺乎天而应乎人也，然则帝王之起，必有天命瑞应自然之符，明统显祚丰懿之业，加以茂德成功，贤智之助，而后君临兆民，为神明所保祐，永世所尊崇，未见运叙无纪次，勋泽不加于民，而可力争觊觎神器者也，豪桀见二祖无尺地之阶，为专智力，乘衅而起，不知天祚圣哲，帝王自有真也，哀哉，非徒暗于将来。又不考之于既往矣，自开辟已来，奸雄妄动，不识天命，勇如蚩尤，强如共工，威如夷羿，然皆从分横裂，为天下戒。又况浅智小才，勇不足畏，强不足惮，未有成资，而敢失顺，视不轨之事也哉，夫行潦之流，不致江海之深，丘垤之资，不成太山之高，鱼鳖之类，不希云龙之轨，一官之守，不经天人之变，当王莽之末，英雄四起，而邓禹耿弇，识世祖之福祚，赢粮间行，进其策谋，遂荷胥附之任，享佐命之宠，张玄慕苏秦蒯通之业，周旋嚣述，西说窦融，言未及终，而梁统已诛之矣，禹弇见命祚之兆，其福如彼，张玄蔽逆顺之理，其祸如此，审斯二事，趣舍之分明矣，且世祖之兴有四，一曰帝皇之正统，二曰形相多异表，三曰体文而知武，四曰履信而好士，加之以聪明独断，达于事机，发策如神应，视远如见近，偏旅首进，摧莽军百万之众，单师独征，平河北万里之功，识邓隆之将败，知刘兴之必死，然犹干干日昃，博采训咨，拔吴汉于小尹，擢马武于行伍，宠功臣以兼国之爵，显卓茂以非次之位，言语政事文学之士，咸尽其材，致之宰相，权勇毕力于征伐，搢绅悉心于左右，此其所以成大业也，高祖方娠，有云龙之表，其始入秦，五星同轨，以旅于东井，在天之符也，世祖之征符，其详可闻也，其初育则灵光鉴于室隩，嘉禾滋于邑壤，其望旧庐，有火光之异，其渡呼沱，有河合之应，西门君惠，先识其讳，强华献符，千里同验，刘歆改名而陨其身，王长错卦而见吉兆，故王遵谓之天授，非人力也，览废兴之运会，观征瑞之攸祚，审天应之萌兆，察人物之所附，念功成而道退，无非次而妄据，后之人，诚能昭然远览，旷然深悟，收莽述之暗惑，忠邓耿之弘虑，好谋而要成，临事而知惧，距张玄之邪说，思在三之明数，则福禄衍于无穷，亦世不失其通路矣。
【文】汉杨雄剧秦美新曰：上罔显于羲皇，中莫盛于唐虞，迩靡著于成周，仲尼不遭用，春秋因斯发言，神明所祚，兆民所讬，罔不云道德仁义礼智，独秦崛起西戎，因襄文宣灵之僣迹，基孝公，茂惠文，奋昭庄，至政，破从擅衡，并吞六国，遂称乎皇帝，盛从鞅仪韦斯之邪政，驰鹜起翦恬贲之用兵，刬灭古文，刮语烧书，弛礼崩乐，涂民耳目，遂流唐漂虞，涤殷荡周，然除仲尼之篇籍，自勒功业，改制度轨量，咸稽之于秦纪，是以耆儒硕老，抱其书而永遯，礼官博士，卷其舌而不谈，二世而亡，何其剧欤，帝王之道，兢兢乎不可离已，夫能贞而明之者穷祥瑞，困而昧之者极妭愆，故若古者称尧舜，威侮者陷桀纣，况尽讯扫前圣数千载功业，专用己之私，而能享祜者哉，会汉祖龙腾酆沛，奋迅宛叶，自武关，与项戮力咸阳，创业蜀汉，发迹三秦，克项山东，而帝天下，擿秦政惨酷尤烦者，应时蠲始，儒林刑辟历纪图典之用稍增焉，秦馀制度，项氏爵号，虽违古而犹袭之，是以帝典阙而不补，王纲弛而未张，逮至大新受命，上帝还资，后土顾怀，玄符灵契，云动风偃，震声日景，炎光飞响，盈塞天泉之间，乃奉若天命，穷宠极崇，与天剖神符，地合灵契，创亿兆，规万世，卓哉煌煌，真天子之表也，若夫白鸠丹乌，素鱼断蛇，方斯蔑矣，是以发秘府，览书林，遥集乎文雅之囿，翱翔乎礼乐之场，胤殷周之失业，绍唐虞之绝风，懿律嘉量，金科玉条，焕烂照耀，靡不宣臻，振鹭之声充庭，鸿鸾之党渐阶，俾前圣之绪，布濩流衍而不韫韣，郁郁乎焕哉，天人之事盛矣，鬼神之望充塞，绍少典之苗，著黄虞之裔，帝典阙者已补，王纲弛者既张，炳炳炜炜，岂不懿哉，而述前典，巡四民，迄四岳，增封太山，广禅梁甫，斯受命者之典业也，崇岳渟海通渎之神，咸设坛场，望受命之臻焉，海外遐方，信延颈企踵，回回内乡，喁喁如也，帝者虽勤让，恶可以已乎，宜命贤哲，作典引一篇，以示来人，摛之罔极，令万世常戴巍巍，履栗栗，嗅馨香，含甘实，镜纯粹之至精，聆清和之正声，则百工伊凝，庶绩越熙，荷天衢，提地厘，斯天下之上则已，庶可试哉。
【论】后汉班彪王命论曰：昔在帝尧之禅曰：咨尔舜，天之历数在尔躬，舜亦以命禹，既于稷契，咸佐唐虞，光济四海，弈世载德，至于汤武，而有天下，虽其遭遇异时，禅代不同，至于应天顺民，其揆一焉，是故刘氏承尧之祚，氏族之世，著于春秋，唐据火德而绍之，始起沛泽，则神母夜号，以彰赤帝之符，由是言之，帝王之祚，必有明圣显懿之德，丰功厚利积累之业，然后精诚通于神明，流泽加于生民，故能为鬼神所福乡，天下所归往，未见运世无本，功德不纪，而得倔起在此位者也，世俗见高祖兴于布衣，不达其故，以为适遭暴乱，得奋其剑，游说之士，至比天下于逐鹿，幸捷而得之，不知神器有命，不可以智力求，悲夫，此世之所以多乱臣贼子者也，若然者，岂徒暗于天道哉。又不睹之于人事矣，夫饿馑流隶，饥寒道路，思有短褐之袭，担石之蓄，所原不过一金，终于转死沟壑，何则，贫穷亦有命也，况乎天子之贵，四海之富，神明之祚，可得而妄处哉，故虽遭罹厄会，窃其权柄，勇如信布，强如梁藉，成如王莽，然卒润镬伏锧，烹醢分裂。又况么么不及数子，而欲暗于天位者乎，是故驽蹇之乘，不骋千里之涂，燕雀之俦，不奋六翮之用，楶棁之材，不荷栋梁之任，斗筲之子，不执帝王之重，易曰：鼎折足，覆公𫗧，不胜其任也，当秦之末，豪杰并起，共推陈婴而王之，婴母止之曰：自吾为子家妇，而世贫贱，今卒富贵，不祥，不如以兵属人，事成少受其利，不成祸有所归，婴从其言，而陈氏以宁，王陵为汉将，而母获于楚，有汉使来，陵母见之，谓曰：原告吾子，汉王长者，必得天下，子谨事之，无有二心，遂对汉使，伏剑而死，以固勉之，夫以疋妇之明，犹能推事理之致，探祸福之几，而况大丈夫之事乎，是故穷达有命，吉凶由人，婴母知废，陵母知兴，此二者帝王之分决矣，盖在高祖，其兴也有五，一曰帝尧之苗裔，二曰体濬多奇异，三曰神武有征应，四曰宽明而仁恕，五曰知人善任使，加之以信诚，好谋达于听受，见善如不及，用人如用己，从谏如顺流，趍时如乡起，当食吐哺，纳子房之策，拔足挥洗，揖郦生之说，寤戍卒之言，断怀土之情，高四皓之名，割肌肤之爱，举韩信于行阵，收陈平于亡命，英雄陈力，群策毕举，此高祖之大略，所以成帝业也，若乃灵瑞符应。又可略闻矣，是以王武感物而折契，吕公睹形而进女，秦皇东游以厌其气，吕后望云而知所处，始受命则白蛇分，西入关则五星聚，故淮阴留侯，谓之天授，非人力也，历古今之得失，验行事之成败，取舍不厌斯位，符瑞不周斯度，而苟昧权利，越次妄据，外不量力，内不知命，则必丧保家之主，殀天年之寿，遇折足之凶，伏斧钺之诛，英雄诚知觉寤，收陵婴之明分，绝信布之觊觎，拒逐鹿之瞽说，审神器之有授，贪不可冀，无为二母之所笑，则福祚流于子孙，天禄其永终矣。
【典引】后汉班固典引曰：陶唐舍胤而禅有虞，［《文选》四十八重有虞二字。］亦命夏后，稷契熙载，越成汤武，股肱既周，天乃归功元首，将授汉刘，俾其承三季之荒末，值亢龙之灾孽，悬象暗而恒文乖，彝伦斁而旧章缺，高光二圣，辰居其域，赫赫圣汉，巍巍唐基，溯测其源，乃先孕虞育夏，甄殷陶周，然后宣二祖之重光，袭四宗之缉熙，神灵日照，光被六幽，仁风翔于海表，威灵行乎鬼区，盛哉皇家帝世，德臣列辟，功君百王，荣镜宇宙，涣杨宇内，是以来仪集羽族于观魏，肉角驯毛宗于外囿，扰缁文皓质于郊，升黄辉采鳞于沼，甘露宵零于丰草，三足骞翥于茂树，若乃嘉谷灵草，奇兽神禽，应图合谋，穷祥极瑞者，朝夕坰牧，日月邦畿，卓荦方州，羡溢乎要荒，昔周姬有素雉朱乌玄秬黄麰［莫侯。］之事耳，君臣动色，左右相趍，济济翼翼，峨峨如也，启恭馆之金縢，御东序之秘宝，是时圣上固已垂精游神，苞举艺文，屡访群儒，俞咨故老，与之斟酌道德之渊源，肴核仁义之林薮，以望元符之臻焉，将伻万嗣，扬洪晖，奋景炎，扇遗风，播芳烈，久而逾新，用而不竭，汪汪乎丕天之大律，其畴能亘之哉，唐哉皇哉，皇哉唐哉。
【论】魏陈王曹植魏德论曰：元气否塞，玄黄愤薄，星辰乱逆，阴阳舛错，四海鼎沸，萧条沙漠，武皇之兴也，以道凌残，义气风发，神戈退指，则妭雰顺制，灵弧云举，则朝扬播越，唯我圣后，神武盖天，威光佐扫，辰彗北［韵补二作比。］弯，首尾争击，气齐率然，乃电北，［曹集诠评云句有脱文。］席卷千里，隐乎若崩岳，旰乎若溃海，愠彼蛮夏，蠢尔弗恭，脂我萧斧，简武炼锋，星陈而天运，振耀乎南封，荆人风靡，交益影从，军蕴馀势，袭利乘权，荡鬼区于白水，摛矫制乎遐川，仰属目于条支，晞弱水之潺湲，薄张骞于大夏，笑骠骑于祁连，其化之也如神，其养之也如春，柔远能迩，谁敢不宾，宪度增饰，日耀月光，迹存乎建安，道隆乎延康，于是汉氏归义，顾音孔昭，显禅天位，布唐放尧，上犹谦谦弗纳也，发不世之明诏，薄皇居而弗泰，蹈北人之清节，美石户之高介，义贯金石，神明以兴，神祗致祥，干灵效祐，于是群公卿士，功臣列辟，率尔而进曰：昔文王三分居二，以服事殷，非能之而弗欲，盖欲之而弗能，况天网不禁，皇纲圮纽，侯民非复汉萌，尺土非复汉有，故武皇创迹于前，陛下光美于后，盖所谓勋成于彼，位定于此者也，将使斯民，播秬鬯，殖灵芝，锄六穟，挹醴滋，遂乃凯风回回，甘露匝时，农夫咏于田垅，织妇吟而综丝，黄吻之龀，含哺而怡，鲐背之老，击壤而嬉，古虽称乎赫胥，曷若斯之大治乎，于时上富于春秋，圣德汪濊，奇志妙思，神鉴灵察，方将审御阴阳，增耀日月，极祯祥于遐奥，飞仁风以树惠，既游精万机，探幽洞深，逍遥六艺，兼览儒林，抗思乎文藻之场囿，容与乎道术之彊畔，超天路而高峙，阶清云以妙观，将参迹于三皇，岂徒论功于大汉，天地位矣，九域清矣，皇化四达，帝猷成矣，明哉元首，股肱贞矣，礼乐既作，兴颂声矣，固将封泰山，禅梁甫，历名川以祈福，周五方之灵宇，越八九于往素，踵帝皇之灵矩，流馀祚于黎蒸，锺元吉乎圣主。
【述】魏邯郸淳上受命述曰：伊上天阐载，自民主肇建，历听风声，陶唐为盛，虞夏受终，殷周革命，有禅而帝，有代而王，禅代虽殊，大小繇同，于是以汉历在魏，赤运归黄也，是故大魏之业，皇耀震霆，肃清宇内，万邦有截，师义翼汉，奉礼不越，饬躬戮力，茂亮弘烈，树深根以厚基，播醇泽以酿味，含光而弗耀，戢翼而弗发，将俟圣嗣，是遂是达，圣嗣承统，爰宣重光，陈锡裕下，民悦无彊，三神宜厘，四灵顺方，元龟介玉，应龙粹黄，若云魏德，据兹以昌，尔乃鸣玉陟坛，三搢以俟，既受休命，龙旋凤峙，煌煌厥晖，穆穆容止，临下有赫，允也天子，既践帝位，纳玺要绂，太常司燎，升炮告类，珪璋峨峨，髦士棣棣，跄跄圣躬，御策以莅，巍巍乎崇功，显显乎德容，信帝者之壮业，天休之所锺也，于时天地交和，日月光精，氛祲不作，风尘弭清，凡在坛场之位，举目乎广庭，莫不君臣和德，咸玉色而金声，屡省万机，访谋老成，治咏儒墨，纳策公卿，昧旦孜孜，夕惕干干，务在谐万国，叙彝伦，而折不若，怀远人，混六合之风，纳于仁寿之门，刑错靡试，偃伯靡军，然后乃勒功岱岳，升中上玄，斯固我皇之大摹，思心之所存也。
隋李德林天命论曰：有娀玄鸟，商以兴焉，姜嫄巨迹，周以兴焉，邑姜梦帝，隋以兴焉，古今三代，灵命如一，天下之重，不可妄据，轩初四帝，周馀六王，藉势因基，自取而不得也，孟轲称仲尼之德，过于尧舜，著述成帝者之事，弟子备王佐之才，墨不代苍，泣麟叹凤，恓恓汲汲，虽圣达而莫许也，蚩尤则黄神抗衡，共工则黑帝勍敌，项羽诛秦摧汉，宰神州，角逐争驱，尽威力而无就也，其馀欻起妖妄，何足数乎，若使四凶执八元之诫，三监怀九臣之志，韩信彭越，深明帝子之符，孙述隗嚣，妙识真人之出，尉迥同讴歌之类，王谦比狱讼之民，福禄蝉联，胡可穷也，而违天逆物，获罪人神，呜呼，此前事之大戒矣，诛夷烹醢，历代共尤，僣逆凶邪，时烦狱吏，其不戒慎何哉，盖积恶既成，心自绝于善道，物类相感，理必至于诛戮，天夺其魄，鬼恶其盈，故也，大帝聪明，群臣正直，耳目监于率土，赏罚参于国朝，辅助一人，复育兆庶，岂有食人之禄，受人之荣，苞藏祸心，不歼尽者也，必当执法未处其罪，司命已除其藉，自古明哲，虑远防微，位尊而心愈下，禄厚而志弥约，纳宠思之以惧，道高守之以恭，克念于此，则奸回不至，谦光满覆，义在知几，吉凶由人，妖不自作，夙沙则主虽愚蔽，民尽知归，有苗则始为跋扈，终而大服，汉南诸国，见一面以从殷，河西将军，率五郡而臣汉，故能招信顺之助，保太山之安也
【表】魏邯郸淳上受命述表曰：臣闻雅颂作于盛德，典谟兴于茂功，德盛功茂，传序弗忘，是故竹帛以载之，金石以声之，垂诸来世，万载弥光，陛下以圣德应期，龙飞在位，其有天下也，恭己以受天子之籍，无为而四海顺风，若乃天地显应，休征祥瑞，以表圣德者，不可胜载，铄乎焕显，真神明之所以祚，命世之令主也，凡自能言之类，莫不讴叹于野，执笔之徒，咸竭文思，献诗上颂，臣抱疾伏蓐，作书一篇，欲谓之颂，则不能雍容盛懿，列伸玄妙，欲谓之赋。又不能敷演洪烈，光扬缉熙，故思竭愚，称受命述。
