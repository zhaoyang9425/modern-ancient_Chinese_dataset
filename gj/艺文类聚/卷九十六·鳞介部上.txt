◇龙
《说文》曰：龙，鳞虫之长，春分而登天，秋分而入川。
《广雅》曰：有鳞曰蛟龙，有翼曰应龙，有角曰虬龙，无角曰螭龙。
《山海经》曰：大乐之野，夏后启于此乘两龙。
又曰：锺山之神，名曰烛龙，视为昼，暝为夜，身长三千里。
《易》曰：云行雨施，品物流形，时乘六龙以御天，初九，潜龙勿用，象曰：阳在下也，九二，见龙在田，利见大人，象曰：德施普也，九五，飞龙在天，大人造也。
又曰：龙战于野，其血玄黄。
《左传》曰：秋，龙见于绛郊，魏献子问于蔡墨曰：吾闻之，虫莫智于龙，以其不生得也，对曰：人实不知，非龙实智，古者畜龙，故国有豢龙氏，有御龙氏，昔有飂叔安，［飂，古国名，叔安其君名。］有裔子曰董父，实甚好龙，能求其嗜欲，以饮食之，帝舜赐姓曰董，氏曰豢龙，及有夏孔甲，扰于有帝，帝赐之乘龙，河汉各二，有刘累者，能饮食龙，夏后赐氏曰御龙，今水官弃矣，故龙不生得。
又曰：郑大水，龙斗于时门之外洧渊，国人请禜焉，子产弗许，曰：我斗，龙不我觌也，龙斗，我独何觌焉，攘之则彼其室也，吾无求于龙，龙亦无求于我，乃止。
《河图》曰：黄金千岁生黄龙，青金千岁生青龙，赤白龙，［句有脱文。］玄金千岁生玄龙。
《庄子》曰：朱伻漫学屠龙于支离益，殚千金，技成而无所用其巧。
又曰：子张见鲁哀公，不礼焉，去曰：君之好士也，有似叶公子高之好龙，雕文画之，于是天龙闻而示之，窥头于牖，拖尾于堂，叶公见之，失其魂魄，五色无主，是叶公非好龙也，好夫似龙非龙也，今君非好士也，好夫似士者。
又曰：孔子见老聃归，三日不谈，弟子问曰：夫子见老聃何规哉，子曰：人用意如飞鸿者，为弓弩射之，如游鹿者，走狗而逐之，若游鱼者，钓缴以投之，吾今见龙，合而成体，散而成章，余口张不能吸，舌出不能言。
又曰：河上有家贫穷，持纬萧而食者，子没川，得千金珠，谓其子，取石来锻之，夫千金之珠，必在九重之泉，骊龙颔下，若能得珠者，遭其睡也，如使骊龙寤，子尚奚微之有哉。
《楚辞》曰：神龙失水而陆居，为蝼蚁之所裁。
《孙卿子》曰：积水成川，蛟龙生焉。
《吕氏春秋》曰：晋文公反国，介子推不肯受赏，自为赋诗曰：有龙于飞，周遍天下，五蛇从之，为之承辅，龙反其乡，既得其所，四蛇从之，得其露雨，一蛇羞之，槁死中野。
括地图曰：禹诛防风氏，夏后德盛，二龙降之，禹使范氏御之以行，经南方，防风神见禹怒，射之，有迅雷，二龙升去，神惧，以刃自贯其心而死，禹哀之，瘗以不死草，皆生，是名穿焜国。
又曰：龙池之山，四方高，中央有池，方七百里，群龙居之，多五花树，群龙食之。
又曰：昆仑山之弱水，非乘龙不得至。
《淮南子》曰：龙举而景云属。
公孙弘答东方朔书曰：譬犹龙之未升，与鱼鳖为伍，及其升天，鳞不可睹。
《列仙传》曰：陵阳子明好钓，于溪得白龙子，解钩放之，后得白鱼，腹中有书，教子明服食，遂采五石脂服之，三年，白龙来迎，止龙阳山上百馀年。
《说苑》曰：吴王欲从民饮酒，子胥谏曰：不可，昔日白龙下清泠之渊，化为鱼，渔者豫且，射中其目，白龙上诉天帝，天帝曰：当是之时，若安置而形，对曰：我化为鱼，固人之所射也，豫且何罪，今君弃万乘之位，而从布衣之士饮酒，臣恐有豫且之患，王乃止。
《博物志》曰：龙肉以醯渍之，则文章生。
《抱朴子》曰：案使者甘宗所奏西域事云，外国方士能神咒者，临川禹步吹气，龙即浮出，初出乃长十数丈，方士吹之，一吹则龙辄一缩，至长数寸，乃取著壶中，以少水养之，外国常患旱灾，于是方士闻有旱处，便赍龙往卖之，一龙直金数十斤，举国会敛以雇之，直毕，乃发壶出龙，著渊中，因复禹步吹之，长数十丈，须臾而雨四集矣。
齐地记曰：平昌城有井，与荆水通，有神龙出入焉，故名龙城。
外国事曰：毗呵罗寺有神龙，住米仓中，奴取米，龙辄却后，奴若长取米，龙不与，仓中米若尽，奴向龙拜，仓即盈溢。
辛氏《三秦记》曰：河津一名龙门，大鱼集龙门下数千，不得上，上者为龙，不上者，［句有脱文。］故云曝鳃龙门。
又曰：龙首山长六十里，头入渭水，尾达樊川，头高二十丈，尾渐下，高五六丈，云昔有黑龙，从山南出，饮渭水，其行道成土山，故因以为名。
【赋】晋刘琬神龙赋曰：大哉龙之为德，变化屈伸，隐则黄泉，出则升云，贤圣其似之乎，惟天神上帝之马，含胎春夏，房心所作，轩照形，［句有脱字。］角尾规矩。
【赞】晋郭璞烛龙赞曰：天缺西土，龙衔火精，气为寒暑，眼作昏明，身长千里，可谓至灵。
又，龙鱼一角，似鲤居陵，俟时而出，神灵攸乘，飞惊九域，乘云上升。
【铭】晋傅玄龙铭曰：丽哉神龙，诞应阳精，潜景九渊，飞曜天庭，屈伸从时，变化无形，偃伏污泥，上凌太清。
【序】魏缪袭青龙赋序曰：盖青龙者，火辰之精，木官之瑞。
◇蛟
《说文》曰：蛟，龙属也，鱼满三千六百年，蛟为之长，率鱼而飞去。
山海经曰蛟似龙蛇，而小头细颈，颈有白婴，大者十数围，卵生，子如一二斛瓮，能吞人。
《易纬通卦验》曰：震东方也，至春分日，出青气也，出直震，此正气也，气出右，万物半死，气出左，龙蛟出。
《楚辞》曰：与汝游兮九河，冲风起兮横波，乘水车兮荷盖，驾两龙兮骖螭。
《吕氏春秋》曰：荆有佽飞者，得宝剑，还涉江，有两蛟夹绕其船，佽飞拔剑赴江，刺蛟杀之，荆王闻之，仕以执珪。
《韩诗外传》曰：东海有勇士菑丘䜣，过神泉，饮马，其仆曰：饮马此者，马必致死，饮马果沉，䜣拔剑而入，三日三夜，杀二蛟而出，雷神随而击之，眇其左目。
《汉书》曰：武帝元封五年，帝自寻阳江亲射蛟江中，获之。
《寻阳记》曰：城东门通大桥，常有蛟为百姓害，董奉疏一符与水中，少日，见一蛟死，浮出。
王韶之始兴记曰：云水源有汤泉，下流多蛟害，疠济者遇之，必笑而没。
《世说》曰：周处年少时，凶强侠气，为乡里所患。又义兴水中有蛟，山中有虎，并皆犯暴，百姓谓为三横，而处既刺杀虎。又入水杀蛟，蛟或浮或没，行数十里，处与之俱，三日三夜，乡中皆谓处死，更相庆贺，处竟杀蛟而出，遂自改励，终为忠臣孝子。
【赞】郭璞蛟赞曰：匪蛟匪龙，鳞采晖焕，腾濯涛波，蜿蜒江汉，汉武饮羽，佽飞叠断。
◇蛇
《尔雅》曰：螣，腾蛇，［能兴云雾。］蟒，王蛇，［蛇之最大者。］
山海经曰：巴蛇吞象，三岁而出骨，君子服之，心［《太平御览》九百三十三心上有已字。］腹之疾，［今南方〈虫弗〉(御览作蚺字。)蛇，吞鹿已烂，自绞于树，腹中骨皆穿鳞甲间出。］
又曰：大同之山，有蛇，名曰长蛇，其毛如彘豪，其音如鼓柝。
又曰：泰华山有蛇肥遗，六足四翼。
《毛诗》曰：惟虺惟蛇，女子之祥。
孙子兵法曰：善用兵者，譬如率然，率然者，常山之蛇也，击其首则尾至，击其尾则首至，击其中身，则首尾俱至，［张茂先云，会稽多此蛇。］
楚辞曰：蝮蛇蓁蓁。
《韩子》曰：鸱夷子皮事田成子，成子去齐，亡之燕，鸱夷子皮负传而从，至望邑，曰：子独不闻涸泽之蛇乎，泽涸将徙，小蛇谓大蛇曰：大蛇行，小蛇随之，人以蛇之行者耳，必杀其子，子不如负我以行，必以我为神也，乃相负，越公道而行，人皆避之，今子美而我恶，以为上客，一乘之君也，以子为使者，万乘之卿也，不如为我舍人，田成子负传而随之，至逆旅，逆旅之君待之甚敬，因献酒肉。
《战国策》曰：昭阳为楚伐魏，移师攻齐，陈轸为齐王使，见昭阳曰：有祠者，赐其舍人酒一卮，舍人相谓曰：数人饮之不足，一人饮之有馀，请画地为蛇，蛇先成者饮酒，一人蛇先成，引酒且饮，乃左手持酒，右手画地，曰：吾能为之足，未成，一人蛇成，夺其卮曰：蛇故无足，子安能为，遂饮酒，为蛇足者，终亡其酒，今公攻魏，破军杀将。又移师攻齐，战胜不知止，犹为蛇足也，昭阳乃解军而归。
《贾谊书》曰：孙叔敖之为儿，出游还，忧而不食，其母问其故，泣而对曰：今旦见两头蛇，恐死，母曰：今蛇安在，曰：闻见两头蛇者死，恐他人复见之也，已杀而埋之，母曰：无忧，汝不死矣，吾闻之，有阴德者，天报以福。
《淮南子》曰：夫腾蛇，雄鸣上风，雌鸣下风，而化成形，精之至也。
又曰：豹兽不可使缘木，蝮蛇不可使安足。
蜀王本纪曰：秦惠王欲伐蜀，蜀王好色，乃献美女五人，蜀王遣五丁迎女，还至梓潼，见一大蛇入山穴中，一丁引其尾，不能出，五丁共引蛇，山崩，压五丁，五丁踏蛇而大呼。
《广志》曰：蝮蛇与土色相乱，长三四尺，其中人，以牙栎之，裁断皮出血，则身尽痛，九窍血出而死。
《玄中记》曰：东海有蛇丘之地，险多渐茹，众蛇居之，无人民，蛇或人头而蛇身。
又曰：昆仑西北有山，周回三万里，巨蛇绕之，得三周，蛇为长九万里，蛇居此山，饮食沧海。
《风俗通》曰：车骑将军巴郡冯绲，为议郎，发绶笥，有二赤蛇，可三尺，分南北走，大用忧怖，卜云，此吉祥也，君后当为边将，以东为名，后五年，果为大将军，拜辽东太守。
陈留风俗传曰：小黄县者，宋地黄乡也，沛公起兵野战，丧皇妣于黄乡，天下平定，乃使使者，以梓宫招魂幽野，于是丹蛇在水自洒濯，入于梓宫，其浴处有遗发，故谥曰昭灵夫人。
《地镜图》曰：金宝化为青蛇。
《抱朴子》曰：或问隐居山泽，治蛇蝮之道。
又曰：昔负［御览九百三十三作员。］丘多大蛇。又生好药，黄帝将登焉，广成子教之佩雄黄，而蛇皆去也，今带武都黄，色如鸡冠者五两，以入山林，则不畏蛇，蛇若中人，以少许末抹之，雄黄入疮中立愈。
又曰：蛇类多，唯有蝮蛇，中人至急，一日不治则杀人，若不晓方术，而为此蛇所中，但以刀割疮肉投地，其肉沸如火炙，须臾燋尽，而人得活也。
《搜神记》曰：窦武母产武，而并产一蛇，送之林中，后母卒，及葬未窆，有大蛇自榛草而出，径至丧所，以头击柩，涕血皆流，俯仰诘屈，若哀泣之容，有顷而去，时人知为窦氏之祥。
又曰：随侯行，见大蛇伤，救而治之，其后蛇衔珠以报之。
周景式庐山记曰：安侯世高者，安息国太子，与友人共出家学道，友人恚怒死，受蟒报，为此宫亭湖神，世高于广州为人所杀，还生安息国，复为王子，年二十。又弃国入吴，未之宫亭，泊船呼友人与语，友人身长数十丈，见世高，向之胡语竟，各分去，暮有一少年，上世高船，跪受咒原因忽不见，世高语同船人曰：向少年即此庙神也，得离恶形矣，蟒既见世高，从山南过，死山北，今柴桑民所居蛇里是也。
《世说》曰：杜预为荆州刺史，时有宴集，大醉，辄闭斋独眠，外闻斋中呕吐，其声甚苦，有小吏开户看之，止见床上有一蛇，垂头床边吐，都不见人，既出，密觉如此。
《异苑》曰：鲁国牟县蒙山上，有寺庙，今民欲架室者，辄大蛇数十丈出来惊人，故莫得安焉。
【铭】晋傅玄灵蛇铭曰：嘉兹灵蛇，断而能续，飞不须翼，行不假足，上腾霄雾，下游山岳，进此明珠，预身龙族。
【赞】晋郭璞长蛇赞曰：长蛇百寻，厥鬛如彘，飞群走类，靡不吞噬，极物之恶，尽毒之厉。
又腾蛇赞曰：腾蛇配龙，因雾而跃，虽欲升天，云龙陆莫，材非所任，难以久讬。
又巴蛇赞曰：象实巨兽，有蛇吞之，越出其骨，三年为期，厥大何如，屈生是疑。
又蟒蛇赞曰：蠢蠢万生，咸以类长，惟蛇之君，是谓巨蟒，小则数寻，大或百丈。
又枳首蛇赞曰：夔称一足，蛇则二首，少不知无，多不觉有，虽资天然，无异骈拇。
周庾信孙叔敖逢蛇赞曰：叔敖朝出，容悴还家，母氏顾访，知埋怪蛇，尔有阴德，阳报将加，终为楚相，卒有荣华。
◇龟
《尔雅》曰：龟三足曰贲，一曰神龟，二曰灵龟，三曰摄龟，四曰宝龟，五曰文龟，六曰筮龟，七曰山龟，八曰泽龟，九曰水龟，十曰火龟。
《易》曰：离为龟。
《尚书》曰：九江纳锡大龟。
《大戴礼》曰：甲之虫三百六十，而神龟为之长。
《左传》曰：臧武仲自邾，使告臧贾，具致大蔡焉，曰：纥之不祀，子以大蔡纳请，其可，贾再拜受龟。
《列子》曰：渤海之东，有壑焉，其中有山，无所连着，常随波上下往还，不得暂峙焉，仙圣毒之，诉于上帝，帝恐流于西极，失群圣之居，使巨龟十五，举首而戴之，迭为三番，六万岁一交焉，五山始峙而不动，龙伯之国，有大人，举足不盈数十步，而暨五山之所，一钓而连六龟，合负而趣归其国，灼其骨以数焉。
《庄子》曰：庄子钓于濮水，楚王使大夫二先往焉，曰：原以境内累子，庄子持竿不顾，曰：吾闻楚有神龟，巾笥而藏之庙堂之上，此龟者，宁其为留骨而贵乎，宁其生而曳尾于涂中乎，吾将曳尾于泥中矣。
又曰：宋元君夜梦有人被发言曰：予自宰路之，［《太平御览》九百三十一之下有渊字，此脱。］为清江使河伯，渔者豫且得予，元君觉，召占梦者占之，曰：此神龟也，明日，豫且网得白龟，圆五尺，献，乃杀以卜，七十钻而无遗策，仲尼闻之曰：神能见梦于元君，而不能避豫且之网，智能七十钻而无遗策，不能避刳剔之患。
《史记》曰：余至江南，闻长老云，龟千岁，乃游莲叶之上。
又，褚先生曰：能得名龟，财物归之，家必大富，至千万，一曰北斗龟，二曰南辰龟，三曰五星龟，四曰八风龟，五曰二十八宿龟，六曰月龟，七曰王龟，八曰九州龟，神龟在江南嘉林中，常巢于芳莲之上，南方老人，以龟搘床足，经二十馀岁，老人死，移床，龟尚生，龟能行气道引，至神若此。
《说苑》曰：灵龟五色，色似玉，背阴而［《太平御览》九百三十一作向。］阳，上隆象天，下平法地，转运应四时，蛇头龙胫，左睛象日，右睛象月，知存亡吉凶之忧。
又，龟千岁，能与人言。
《续搜神记》曰：晋咸康中，豫州刺史毛宝，戍邾城，有一军人，于武昌市买得一白龟，长五寸，置瓮中养之，渐大，放江中，后邾城遭石氏败，赴江者莫不沉溺，所养龟人，被甲投水中，觉如堕一石上，须臾视之，乃是先放白龟，既约岸，回顾而去。
会稽后贤传曰：孔愉尝至吴兴县馀干［《太平御览》九百三十一作不。］亭，见人笼龟于路，愉求买放之，至水，反顾愉，及封此亭侯而铸印，龟首回屈，三铸不正，有似昔龟之顾，灵德应感如此，愉悟，乃取而佩焉。
《符子》曰：邦人献燕昭王以大豕者，曰：于今百二十岁，邦人谓之豕仙，其群臣言于昭王曰：是豕无用，王命宰夫膳之，豕既死，乃见梦燕相曰：今仗君之灵而化五［《太平御览》九百三十一作吾。］生也，始得为鲁津之伯，而浮舟者食我以粳粮之珍，而欣君之惠，将报子焉，后燕相游于鲁津，有赤龟衔夜光而献之。
抱朴子，巢［按巢上当有玉字。］记曰：千岁之龟，五色具焉，其额上两骨起，似角，解人言，浮出莲叶之上，或在丛蓍之下。
《异苑》曰：孙权时，永康有人入山，遇一大龟，即束之归，龟便言曰：游不良时。为君所得，人甚怪之，载出，欲上吴王，夜泊越里，缆船于大桑树，霄中，树呼龟曰：劳乎元绪，奚事尔耶，龟曰：我被拘絷，方见烹〈月隺〉，虽尽南山之樵，不能溃我，树曰：诸葛元逊博识，必致相苦，令求如我之徒，计从安薄，龟曰：子明无多辞，祸将及尔，树寂而止，既至，权命煮之，焚柴万车，语犹如故，诸葛恪曰：燃以老桑乃熟，献者仍说龟树共言，权登使伐树，煮龟立烂，今烹龟犹多用桑薪，野人故呼龟为元绪。
【赋】魏曹植神龟赋曰：龟号千岁，时有遗金龟者，数日而死，肌肉消尽，唯甲存焉，余感而赋之曰：嘉四灵之建德，各潜位乎一方，苍龙虬于东岳，白虎啸于西岗，玄武集于寒门，朱雀栖于南乡，顺仁风以消息，应圣时而后翔，餐飞尘以实气，饮不竭于朝露，步容趾以俯仰，时鸾回而鹤顾，惧沉泥之逢殆，赴芳莲以巢居。
【诗】北齐赵宗儒咏龟诗曰：有灵堪讬梦，无心自解谋，不能蓍下伏，强从莲上游，负图非所冀，支床空见留，傥蒙一曳尾，当为屡回头。
【赞】晋郭璞尔雅龟赞曰：天生神物，十朋之龟，或游于火，或游于蓍，虽云类殊，象二一归，亹亹致用，极数尽几。
◇鳖
《尔雅》曰：鳖三足曰能。
《易》曰：离为鳖。
《说文》曰：鳖介虫也。
《周礼》曰：春献鳖蜃。
《春秋外传》曰：公父文伯饮南宫敬叔酒，羞鳖焉。
《晏子春秋》曰：齐大旱，景公召群臣问曰：寡人欲祠河伯，可乎，《晏子》曰：不可，河伯以水为国，以鱼鳖为民，彼独不欲雨乎，祠之何益。
《文子》曰：鳖无耳而不可蔽，精于明也。
《庄子》曰：埳井之蛙，谓东海鳖曰：吾跳梁，奚不时来观，东海鳖左足未入，而右膝已絷矣。
《楚辞》曰：驷跛鳖而上山，吾固知其不能升。
《孙卿子》曰：蛙步而不休，跛鳖千里。
《淮南子万毕术》曰：青泥杀鳖，得苋复生。
又曰：烧鼋致鳖，［取鼋夜烧之，则鳖至也。］
《列仙传》曰：费长房能使社公，汝南有妖，常作太守服，诣府门椎鼓，合郡患之，及长房来，知是魅，乃呵之，即解衣冠，叩头乞自改，即老鳖也，大如车轮，长房令复太守服，作一札敕葛陂君，叩头流涕，持札去，遂视以札立陂边，以颈绕之而死。
《魏略》曰：高离国王侍婢有身，生子，王欲杀之，婢云，有气如鸡子来下我，故有身，后生子，捐之于溷中，猪以气嘘之，从马间，马以气嘘之，王乃令其母收畜，名曰东明，常令牧马，东明善射，王恐夺其国，欲杀之，东明走，以弓击水，鱼鳖浮为桥，东明得渡，因都王扶馀之地。
《搜神记》曰：清河宋士宗母，黄初中，夏在室中浴，良久，家人于壁穿中窥之，正见木盆中有一大鳖，先著银钗，犹在头上，遂入水去。
【赋】晋陆机鳖赋曰：皇太子幸于钓台，渔人献鳖，命侍臣作赋，其状也，穹脊连胁，玄甲四周，遁方圆于规矩，徒广［本集广下有狭字。］以妨，［句有脱文。］循盈尺而脚寸。又取具于指掌，鼻尝气而忌脂，耳无听而受响，是以栖居多逼，出处寡便，尾不副首，足不运身，于是从容泽畔，肆志汪洋，朝戏兰渚，夕息中塘，越高波以鱼逸，窜洪流而潜藏，咀蕙兰之芳荄，翳华藕之垂房。
晋潘尼鳖赋曰：皇太子游于玄圃，遂命钓鱼，有得鳖而戏之者，令侍臣赋之，翩衔钩以振掉，吁骇人而可恶，既颠坠于岩岸，方盘跚而雅步，或延首以鹤顾，或顿足而鹰距，或曳尾于泥中，或缩头于壳里，若乃秋水暴骇，百川沸流，有东海之巨鳖，乃负山而吞舟。
◇鱼
《诗》曰：南有嘉鱼。
又曰：鱼潜在渊。
又曰：鱼在在藻。
月令，立春，鱼上冰。
庄子与惠子观鱼于濠梁。
《史记》曰：魏王与龙阳君共舡而钓，龙阳君得千馀鱼，而涕下曰：臣之始得鱼也，臣甚喜，后得益大，臣欲弃前所得矣，今以臣之凶恶也，而得为王拂枕席，夫四海之内，其美人亦甚多矣，闻臣之得幸于王也，毕褰裳而趋王矣，亦曩臣之所弃前鱼也。
《新序》曰：楚人有献鱼于楚王曰：今获鱼，食之不尽，卖之不售，弃之又惜，故献之，左右曰：鄙哉辞也，楚王曰：子不知渔者仁人也，盖闻国粟有馀者，国有饿民，后宫多幽女也，下民多旷夫，皆失君人之道，故厨庖有肥马，寡人闻之久矣，未能行也，渔者知之，且今行之矣，故渔者献馀鱼，而楚国赖之。
《说苑》曰：楚王谓淳于髡曰：吾有仇在吴，子宁能为吾报之乎，对曰：臣见来道旁野民，持一头鱼，上田祝曰：高得万束，下得千斛，臣窃笑之，以为礼薄而望多也。
《三辅故事》曰：武帝作昆明池，学水战法，帝崩，昭帝小，不能征讨，于池中养鱼，以给诸陵祠，馀给长安市，市鱼乃贱。
《吴越春秋》曰：越王既栖会稽，范蠡等曰：臣窃见会稽之山，有鱼池，上下二处，水中有三江四渎之流，九溪六谷之广，上池宜于君王，下池宜于臣，畜鱼三年，其利可以致于万，越国当富盈。
《风俗通》曰：城门失火，祸及池中鱼，旧说池中鱼，人姓李，［《太平御览》九百三十五作字。］居近城，城门失火，延及其家，仲灾烧死，谨百家书曰：宋城门失火，因汲池水以沃灌之，池中空竭，鱼悉露死，喻恶之滋，并中伤量谨也。
谢承《汉书》曰：会稽陈嚚，少时，于郭外水边捕鱼，人有盗者，嚚见，避于草中，追以鱼遗之，盗惭不受，自后无复取焉。
曹植说疲［疲疑当作疫，《太平御览》七百四十二曾引曹植说疫气。］气曰：咸水之鱼，不游于江，淡水之鱼，不入于海。
《汝南先贤传》曰：［《太平御览》九百三十五作神仙传。］葛玄见遭大鱼者，玄谓暂烦此鱼到河伯处，鱼主曰：鱼已死，玄曰：无苦，以丹书纸内鱼口中，掷水中，有顷，鱼还跃上岸，吐墨书，青黑色，如木叶而飞。又玄与吴主坐楼上，见作请雨土人，玄曰：雨易得耳，即书符着社中，一时之间，大雨流淹，帝曰：水中有鱼乎，玄复书符掷中，须臾有大鱼数百头，使人治之。
又曰：介象与吴王共论，辎鱼为上，乃于殿庭作坎，汲水满之，并求钓，象起饵之，须臾得辎鱼，帝惊喜，乃使厨人切之，象又往蜀市姜，有顷而反。
《符子》曰：观于龙门，有一鱼，奋鳞鼓鬐而登乎龙门而为龙。又一术士，凌波蹈流而不陷，摇铃行歌，飘浪于龙门，而终日栖迟而不化，《符子》曰：彼同功而事异，迹一而理二，夫何哉，无乃鱼以实应，而人以伪求乎。
萧广济《孝子传》曰：陈玄，太子也，后母谤之，陈侯令玄自杀，玄投辽水，鱼负之以出，玄曰：我罪人也，故求死耳，鱼乃去。
又曰：巴郡杜孝，役在城都，母喜食生鱼，于官得生鳞，截竹盛鱼二头，宙水中，曰：我母如得此，妇出渚得之，笑曰：是我婿寄，乃以进母。
辛氏《三秦记》曰：昆明池人钓鱼，纶绝而去，梦于汉武帝，求去其钩，明日，帝游于池，见大鱼衔索，帝曰：昨所梦也，取而去之，帝后得明珠。
【赋】晋王庆钓鱼赋曰：然后抽纤缴，振修竿，垂银钩，运金丸，悬鲔鲵，挂鸿鸾，连翩云际，瀺灂漪澜。
晋挚虞观鱼赋曰：观鳞族于彪池兮，睨羽群于濑涯，乃有洧泉之鲤，濯陂之𫚢。瀺灂涌跃，投浪赴远，集于曲崖之隈，逐乎澹淡之深，攒聚辐蹙，或跃或沉，倏烁攸驿，眩目惊心，泛溢爵于通沟，因素波以献酬，骋微巧于浮觞，竞机捷于迅流。
【诗】梁张骞咏跃鱼应诏诗曰：戢鳞隐繁藻，颁首承绿漪，何用游溟澥，且跃天渊池。
陈张正见赋得鱼跃水花生诗曰：漾色桃花水，相望濯锦流，跃浦疑珠出，依池似镜浮，凌波衔落蕊，触饵避沉钩，方游莲叶外，讵入武王舟。
陈阮卓莲下游鱼诗曰：春色映澄陂，涵泳且相随，未上龙门路，聊戏芙蓉池，触浪莲看动，乘流叶影披，相忘自有乐，庄惠岂能知。
隋岑德润鱼诗曰：剑影侵波合，珠光带水新，莲东自可戏，安用上龙津。
