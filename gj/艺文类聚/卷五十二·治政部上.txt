据明本补
◇论政
《释名》曰：政，正也，下所取正也。
《礼记》曰：圣人南面而听天下，所宜先者五，一曰治亲，二曰报功，三曰举贤，四曰使能，五曰存爱，［察有仁爱者也。］五者一得于天下，民无不足不赡者。
《大戴礼》曰：德法者，御民之衔勒也，吏者辔也，刑者策也，天子御者，内史太史，左右手也，古者以法为衔勒，以官为辔，以刑为策，以人为手，故御天下数百年而不解惰。
《管子》曰：国有四维，一维绝则倾，二维绝则危，三维绝则覆，四维绝则灭，倾可正，危可安，覆可起，灭不可得复也，四维，一曰礼，二曰义，三曰廉，四曰耻。
又曰：尧舜之民，非生而治，桀纣之民，非生而乱，故治乱在上。
又曰：圣君设度量，置仪治，如天地之坚，如列星之固，如日月之明，如四时之信，然正令往，而民从之。
《晏子》曰：景公问治国何患，对曰：患社鼠，社有鼠，不可灌，人君之左右，出则卖重寒热，入则矫谒收利。
《老子》曰：治大国，若烹小鲜。
《书》曰：懔乎若朽索之驭六马。
《商君书》曰：凡人主所以劝民者，官爵也，国之所兴者，农战也，令民求官爵，皆不以农战，而以巧言虚道也，此为劳民，劳民者，其国必无力，无力者其国必削。
又曰：善治者，使盗跖可信，不能治者，使伯夷可疑。
《韩子》曰：夫尧生在上位，虽十桀纣不能乱者，势治也，桀纣亦生在上，虽有十尧舜而不能治者，势乱也。
《史记》曰：齐威王召即墨大夫而语之曰：自子之居即墨也，毁日至，然吾使人视即墨，田野辟，民人给，官无留事，是子不事吾左右，以求誉也，封之万家，召阿大夫语之曰：自子之守阿，誉日闻矣，然使使视阿，田野不辟，民贫，若是子以币享吾左右，以求誉也，是日烹阿大夫，及左右尝誉者，于是齐国震惧，人不敢饰非。
陆贾《新语》曰：君子为治也，混然无事，寂然无声，官府若无人，亭落若无吏，邮无夜行之卒，乡无夜召之正，耆老甘味于堂，丁男耕芸于野。
《淮南子》曰：治国者，若耨田，去害苗而已，今沐者堕发，而犹为之不已，以其所去者少，所利者多也。
又曰：盛国之道，工无伪事，农无遗力，士无谄行，官无失法，譬若设网者，引其纲而万目张。
又曰：张琴瑟者，小弦镮而大弦缓，镮［者急也。］立事者，贱者劳而贵者逸也，禹［淮南泰族篇作舜。］为天下，弹五弦之琴，歌南风之诗，周公肴膳不撤于前，钟鼓不解于悬，而四夷服，嬴秦正昼决狱，夜理书，［正，秦始皇名也。］御史冠盖相接于道，戍五岭以备越，［五岭，镡城之岭，九疑之塞，番禺之都，南野之界，射(淮南人间篇作馀。)干之水。］桀［泰族篇作筑。］修城以守胡，然奸邪萌生，而乱愈滋。
又曰：太清之始，天覆以德，地载以乐，四时不失其序，风雨不降其虚，日月淑清而扬光，五星循轨而不失行，凤麟至，蓍龟兆，甘露下，竹实满，流黄出，朱草生，［满，成也，流黄，土精也，朱草生于庭，皆瑞应也。］逮至衰世，松柏箘簵，宛而夏槁，江河三川，绝而不流，夷羊在牧，［夷羊，土神也，殷之将亡，见于商郊也。］飞蛩满野，［蛩，蝉蔑蒙属。］
又曰：楚王问詹何曰：治国奈何，詹何曰：何明于治身，不明于治国，楚王曰：寡人得奉宗庙社稷，原学所以守之，詹何对曰：臣未尝闻身乱而国治者也，故本身不敢对以末，楚王曰：善。
《说苑》曰：政有三品，王者之政化之，霸者之政威之，强国之政胁之，夫此三者，各有所施，而化之为贵矣，化之不变，而后威之，威之不变，而后刑之，夫［原讹尖，据冯校本改。］至于刑，则非王者之所贵也。
《新序》曰：臧孙行猛政，子贡非之曰：夫政犹张琴瑟也，大弦急则小弦绝矣，是以位尊者，德不可以薄，宫大者，治不可以小，地广者，制不可以狭，民众者，政不可以苛，独不闻，子产相郑乎，其抡材推贤，抑恶而扬善，故有大略者，不问其所短，有德厚者，不非其小疵，其牧民之道，养之以仁，教之以礼，因其所欲而与之，从其所好而劝之，赏之疑者从重，罚之疑者从轻。
【议】晋潘岳九品议曰：天生蒸民，而树之君，使司牧之，勿失其性，君不独治，于是乎建牧立监，陈其辅佐，故曰天工人其代之，然则高官厚禄，非明崇贤，所以兴治，卑位下役，非为鄙愚，所以供职，虽或开荣辱之门，有争竞之弊，而百王莫之能易者，此道不可以二故也，方今天下隆平，四海攸同，荐贤达善，各以类进，夫观民宣化，为治之本，虽实小邑，犹须其人。又中正之身，优劣悬殊，苟知人者智，则不知者谬矣，莫如达官，各举其属，万岳九列，朝所取信，郡守虽轻，有刺史存，举之当否，实司其事，考绩累名，施黜陟焉，进贤受赏，不进贤甘戮，沮劝既明，为人自为谋，庶公道大行，而私谒息矣。
【论】后汉崔寔政论曰：自尧舜之帝，汤武之王，皆赖明哲之佐，博物之臣，故皋陶陈谋，而唐虞以兴，伊箕作训，而殷周以隆，及继体之君，欲立中兴之功者，曷尝不赖贤哲之谋乎，凡天下之所以不治者，常疾世主承平之日久，俗渐弊而不寤，政浸衰而不改，是以受命之君，每辄创制，中兴之主，亦匡时失，俗人拘文牵古，不达推制，奇伟所闻，简忽所见，焉可与论国家之大事哉，孝宣皇帝，明于君人之道，审于为政之原，故严刑峻法，破奸宄之胆，海内清肃，天下谧如，嘉瑞并集，屡获丰年，荐勋祖庙，享号中宗，筭计见效，优于孝文，元帝即位，果行宽政，卒以堕损，威权始夺，遂为汉室基祸之主，治国之道，得失之理，于斯可以鉴矣，昔孔子作春秋，襃齐桓，懿晋文，叹管仲之功，夫岂不美文武之道哉，诚达权救之理也，故圣人能与世推移，而俗士苦不知变，以为结绳之初，可复治乱秦之绪，干戚之舞，足以解平城之围，文帝乃重刑，非轻之也，以严致平，非以宽致太平也。
后汉王符潜夫论曰：夫为国者，以富民为本，以正学为基，民富乃可以教，学正乃得义，民贫则背善，学淫则诈伪，明君之法，务此二者，以为太平之基，致休征之隆，夫富民者，以农桑为本，以游业为末，百工者，以致用为本，以巧饰为末，商贾者，以通乏为本，以鬻货为末，三者守本，则民兴富，国之所以为国者，以民也，治国之日舒以长，故其民间暇而力有馀，乱国之日促以短，故其民困务而力不足，所谓治国之日舒以长者，非能请羲和而令安行也，乃若明察而百官理，民安静而力有馀，故视日长也，所谓乱国之日促以短者，非能谒羲和而令疾驱也，乃君暗则百官乱而奸宄兴，细民怀贿而趋走，故视日短也。
魏王粲［原讹桀，据冯校本改。］儒吏论曰：士同风于朝，农同业于野，虽官职务殊，地气异宜，然其致功成利，未有相害而不通者也，至乎末世，则不然矣，执法之吏，不闚先王之典，搢绅之儒，不通律令之要，彼刀笔之吏，岂生而察刻哉，起于几案之下，长于官曹之间，无温裕文雅以自润，虽欲无察刻，弗能得矣，竹帛之儒，岂生而迂缓也，起于讲堂之上，游于乡校之中，无严猛断割以自裁，虽欲不迂缓，弗能得矣，先王见其如此也，是以博陈其教，辅和民性，达其所壅，袪其所蔽，吏服训雅，儒通文法，故能宽猛相济，刚柔自［原作百，据冯校本改。］克也。
【表】魏武帝陈损益表曰：陛下即祚，复蒙试用，遂受上将之任，统领二州，内参机事，实所不堪，昔韩非闵韩之削弱，不务富国强兵，用贤任能，臣以驱驱之质，而当钟鼎之任，以暗钝之才，而奉明明之政，顾恩念责，亦臣竭节投命之秋也，谨条遵奉旧训，权时之宜十四事，奏如左，庶以蒸萤，增明太阳，言不足采。
魏陈王曹植降江东表曰：臣闻士之羡永生者，非徒以甘食丽服，宰割万物而已，将有以补益群生，尊主惠民，使功存于竹帛，名光于后嗣，今臣文不昭于俎豆，武不习于干戈，而窃位藩王，尸禄东夏，消损天日，无益圣朝，淮南尚有山窜之贼，吴会犹有潜江之虏，使战士未获归于农亩，五兵未得戢于武库，盖善论者不耻谢，善战者不羞走，夫凌云者泥蟠者也，后申者先屈者也，是以神龙以为德，尺蠖以昭义，昔汤事葛，文王事犬夷，固仁者能以大事小，若陛下遣明哲之使，继能陆贾之踪者，使之江南，发恺悌之诏，张日月之信，开以降路，权必奉圣化，斯不疑也。
◇善政
《礼记》曰：哀公问政，子曰：文武之政，布在方策，其人存，则其政举，其人亡，则其政息。
《左氏传》曰：郑人游于乡校，以论执政，然明谓子产，毁乡校如何，子产曰：何为，夫人朝进夕退而游焉，以议执政之善否，其所善者，吾则行之，其所恶者，吾则改之，是吾师也。
又曰：子产知然明，问为政焉，曰：视民如子，见不仁者诛之，如鹰鹯之逐鸟雀也，子产喜，以语子大叔，且曰：他日吾见篾之面而已，今吾见其心矣，子太叔问政于子产，子产曰：政如农功，日夜思之，思其始而成其终，其过鲜矣。
又曰：郑子产有疾，谓子太叔，我死，子必为政，唯有德者，能以宽服民，其次莫如猛，夫火烈，民望而畏之，故鲜死者，水懦，民狎而玩之，则多死焉，疾数月而卒，太叔为政，不忍猛而宽，郑国多盗，聚于雚蒲之泽，太叔徒兵攻雚蒲之盗，尽杀之，仲尼曰：善哉，政宽则民慢，慢则纠之以猛，猛则民残，残则施之以宽，宽以济猛，猛以济宽，政是以和。
《论语》曰：子贡问政，子曰：足食足兵，民信之矣，子贡曰：必不得已而去，于斯二者何先，曰：去食，自古皆有死，民无信不立。
又曰：季康子问政于孔子，孔子对曰：政者正也，子帅以正，孰敢不正。
又曰：季康子问政于孔子，曰：如杀无道以就有道，何如，孔子曰：子为政，焉用杀，子欲善而民善矣，君子之德风，小人之德草，草上之风必偃。
又曰：或谓孔子曰：子奚不为政，子曰：书云，孝乎惟孝，友于兄弟，施于有政，是亦为政，奚其为为政。
《家语》曰：子路治蒲，三年，孔子过之，入其境，曰：善哉由乎，恭敬以信矣，入其邑，曰：善哉由乎，忠信以宽矣，至其庭，曰：善哉由乎，明察以断矣，子贡问曰：夫子未见由之政，而三称其善，可得闻乎，孔子曰：入其境，田畴治，草莱辟，沟洫深，此恭敬以信，故其民尽力也，入其邑，墙屋完固，树木甚茂，此其忠信而宽，故其民不偷也，至其庭，甚清闲，诸下用命，此其明察以断矣。
又曰：哀公问政于孔子，孔子对曰：政之急者，莫大乎使民富且寿也，公曰：为之奈何，孔子曰：省力役，薄赋敛，则民富矣，敦礼教，远罪戾，则民寿矣，公曰：寡人欲行夫子之言，恐吾国贫，孔子曰：诗云，恺悌君子，民之父母，未有其子富而父母贫也。
又曰：卫灵公问孔子曰：有语寡人为国家者，谨之于庙堂之上，则政治矣，何如，孔子曰：其可也，爱人者则人爱之，恶人者则人恶之。
又曰：哀公问于孔子曰：寡人欲国小则能守，大则能攻，其道何如，孔子曰：使君朝庭有礼，上下和亲，天下百姓，皆君之民也，将谁攻焉，苟违此道，民叛如归，皆君之雠也，将谁与守，公曰：善哉，于是废泽梁之禁，以惠百姓。
《管子》曰：凡为国之道，必先富民，民富则易治也，贫则难治也，奚以知然，民富则安乡，安乡则重家，重家则敬上畏罪，敬上畏罪，则易治也，贫则危乡，危乡则轻家，轻家则凌上犯禁，凌上犯禁，则难治也，昔者七十九代之君，法制不一，号令不同，然而俱王天下，何也，必国富而粟多也。
又曰：政之所行，在顺民心，政之所废，在逆民心，民恶忧劳，我佚乐之，民恶贫贱，我富贵之，民恶危坠，我存安之，民恶灭绝，我生育之。
又曰：凡牧民者，欲民之正，欲民之正也，则微邪不可不禁也，微邪者，大邪之所生也，微邪不禁，而求大邪之亡伤，固不可得也。
《邓析书》曰：夫水浊则无掉尾之鱼，政苛则无逸乐之士。
《孟子》曰：为高必因丘陵，为下必因川泽，为政必因先王之道。
《庄子》曰：至德之世，山无蹊隧，泽无舟梁，乌□之巢，可攀援而闚也。
《孙卿子》曰：夫一仞之墙，民不能逾，百仞之山，童子升而游焉，凌迟故也，今仁义之凌迟久矣，能谓民弗逾焉。
《商君书》曰：古者民聚生而群处，故求有上也，然则天下之乐有上，将以为治也，今有主而无法，其害与无主同，有法而不胜其乱，与无法同也。
《韩子》曰：故善毛嫱而西施之美，无益吾［原作君，据冯校本改。］面，用脂泽粉黛，则倍其初，言先王仁义，无益于治，必赏罚则国治，赏罚法度者，国之脂泽粉黛。
又曰：势者，君之马也，威者，君之轮也，势固则舆安，威定则策劲，臣从则马良，民和则轮利，为国有失于此，覆舆奔马，折策败轮矣，舆覆马奔，策折轮败，载者安得不危。
《新序》曰：鲁君使密子贱为单父宰，子贱辞去，因请善书者，使书宪法，鲁君与之，至单父，使书，子贱从旁引其肘，书丑则怒之，欲好书则又引之，书者患之，辞去，归以告鲁君，鲁君曰：子贱苦吾扰之，使不得施其善政也，乃命有司，无得擅征发单父，单父大理，［事具巧艺部书篇。］
【碑】梁裴子野丹阳尹湘东王善政碑曰：皇上建显号，垂鸿名，广大配乎天地，光华象乎日月，长驾远抚，横逸乎都外，策镜区域，充塞乎无垠，上冠九垓，旁济八表，制礼以告成功，作乐以彰治定，福应允臻，祥庆符合，六府孔修，九官咸事，于往岁也，有司奏以湘东王为宣惠将军丹阳尹，既而下车为政，振民育德，循名责实，举无遗虑，若夫据馈累起，求贤如不及，卑身折节，用人若由己，玉帛旅于丘园，辟书交乎涂路，求馀论于故府，想遗风于旧哲，延儒生于东合，命文学于后车，重门洞启，列筵广置，四民总至，狱讼殷集，王兼而治之，绰有馀裕，上弘其礼，下悦其风，虚往实归，人得所至，由是百吏仰成，具僚敛衽，千里之间，有怀必亮，躬亲劝课，赋政授时，辨相物宜，务尽地利，由是仍岁有秋，馀粮栖亩，是以缙绅先生，愀然相顾，遂造象魏，拜而陈之，有诏报曰：纤介之善，春秋必书，吏民归美，难用抑绝，于是二三君子，欢得所奏，乃择工良匠，追石名山，撰德选辞，兴事篆刻，俾万代之下，知斯文之在斯，铭曰：茫茫禹迹，经启万方，平秩肇定，曰若我皇，并苞九域，画野分疆，猗欤帝子，日就月将，疏爵分品，奄有潇湘，君王先启，既表南国，肇允神童，翻飞上德，导达玄微，优游翰墨，行成师范，文为丽则，帝曰尔诣，出康庶绩，勿替敬典，大猷允迪，我王显允，洵美且丽，夙夜干干，有隆无替，光赞大朝，庇民济世，京邑翼翼，永承嘉惠。
陈徐陵为司空徐州刺史侯安都德政碑曰：岩岩天柱，大矣周山之峰，桓桓地轴，壮哉昆仑之阜，三光悬而不坠，九土镇以无疆，承干合德之君，则天体元之后，所以并咨四镇，咸建五臣，业配苍祗，功成宇县，至于流名雅颂，著美风诗，年代悠然，寂寥无纪，其能继兹歌咏者，司空侯使君乎，自文昭武穆，祚土开家，濮水盛其衣簪，荥波分其绪秩，仁义之道，夷门美于大梁，儒雅之风，司徒重于强汉，自通人许劭，讬命于江湖，高士袁忠，寄身于交越，俱违建安之难，独处衡山之阳，祖天资秀杰，世载雄豪，卓富拟于公侯，班佃必于旌鼓，父光禄大夫，邑里开通德之门，州乡无抗礼之客，自茫茫禹迹，赫赫宗周，家灭骊戎，国亡夷羿，我高祖武皇帝，迎河图于浪泊，括地象于炎洲，南兴涿鹿之师，北问共工之罪，天生宰辅，尧年致白虎之祥，神赐英贤，殷帝感苍龙之杰，公亦观时伫圣，啸咤风云，跪开黄石之书，高咏玄池之野，沉吟梁甫，自比管仲之才，惆怅华［○本集作莘。］郊，久负伊生之叹，自羯虏侵华，群蛮纵轶，衡［原讹后，据冯校本改。］皋桂部之地，四战五达之郊，郡境贤豪，将谋御难，长者佥论，推公主盟，义士雄民，星罗雾集，公既膺五聘，方启六韬，率是骁徒，仍开岭峤，自大讨潇湘，同兹樊郦，下军违命，上策不宣，败我王师，受拘勍盗，大陈格于文祖，咸秩具神，率土依风，群灵禀朔，公亦忠为令德，天纂之谋，吴帐斯开，卫门无拥，虽复季孙还鲁，随武济河，国庆民欢，相俦匪若，即授使持节开府仪同三司丹阳尹，昔光武不尤于冯异，穆公深礼于孟明，终报王官之师，遂举咸阳之地，斯乃圣主之宏略，而名臣之远图者焉，皇帝以陶唐启国，致玉版于河宗，颛顼承家，佐金天于江水，经纶草昧，定鼎之业居多，缔构权舆，断鼇之功相半，固以英声驰于海外，信义感于寰中，主器攸归，当璧斯在，公于是抗表长信，清宫未央，从亿兆以同心，引公卿而定策，驰轻轩于𫐉轕，奉待驾于中都，七庙之基，于焉永固，万邦之本，由此克宁，乃授司空公南徐州刺史，于是镇之以清静，安之以惠和，望杏敦耕，瞻蒲劝穑，室歌千耦，家喜万锺，陌上成阴，桑中可咏，春鹒始啭，必具笼筐，秋蟀载吟，竟鸣机杼，或肃拜灵祀，躬瞻舞雩，去驾拥于风尘，还旌阻于飘沐，京坻岁积，非劳楚堰之泉，仓廪年丰，无用秦渠之水，虽复东过小县，夏雨逐其轻轮，南渡沧江，秋涛弭其张盖，固不得同年而语矣，若夫听采民讼，昏晓必通，召引轩棂，躬亲辩决，立受符于前案，无留诣于后曹，接务高城之中，非异甘棠之下，欣欣美俗，济济都尘，以贾琮郭贺之风，行建武永平之化，于是州民散骑常侍王珝等，拜表宫阙，请扬兹美化，树彼高碑，民欲天从，允彰丝诰，铭曰：郁郁三象，茫茫九州，绵天惨沴，浃地虔刘，赫矣高祖，爰清国雠，元勋佐命，力牧风侯，亦既旋归，邦家有晖，宫亭蠡浦，奋翅高飞，雷卷勍寇，风行国威，文身被发，作贡来绥，我皇纂武，攀号东序，谒渭同周，迎门惟吕，流矢为暴，搀枪斯举，喋喋苍黎，危危刀俎，自我徂征，妖氛克平，爰驱大彘，实剪长鲸，北震巢浦，南俘灌城，青羌卷介，赤狄回兵，蹈舞难逾，歌谣靡宣，曰我黎庶，俱祈上玄，山移两越，海变三田，公为上相，复倍斯年。
又广州刺史欧阳顾［本集作頠。］德政碑曰：弱水导其洪源，轩台表其增殖，懿哉少府，师储皇于二京，盛矣司徒，传儒宗于九世，广陵邕邕，族擅江右，勃海赫赫，名重洛阳，若夫岳镇龙璠，星悬鹑火，衡山诞其高德，相［本集作湘。］水降其清辉，千仞孤摽，万顷无度，年当小学，志冠成童，因孝为心，欲仁成体，屯骑府君，早弃荣禄，易箦之日，几将毁终，不杖之言，深非通制，遗赀巨万，富拟猗顿，裁变槐榆，并贬［本集作赈。］宗戚，南茨大麓，北眺清湘，得性于橘洲之间，披书于杏坛之上，三冬文史，五经纵横，频致嘉招，确乎难拔，既而帝启黄枢，神亡赤伏，天地崩𫕥，川冢沸腾，群亻旱酋豪，更为祸乱，朝披羽檄，夜炤爟烽，浴铁蔽于山原，𪭢金骇于楼堞，公疲兵屡出，独据胡床，勍贼重围，尚凭书几，扬灰既散，驾棒将挥，咸克凶梁，以保衡服，常以二主蒙尘，三光掩曜，出入逾于尝胆，殷忧独其抚心，不治第宅，深符去病，志枭群丑，弥同越石，自禹珪既锡，尧玉已传，物变讴谣，风移笙管，商周之际，孤竹尚其哀歌，曹刘之间，苏子犹其狂哭，况番禺连帅，寔谓宗枝，迷我天机，自窥梁鼎，以公威名本重，逼统前军，干数难违，剥象终悔，高祖永言惟旧，弥念奇功，即训皇家，深弘朝纲，槛车才至，舆衬已焚，祝史祅于夷吾，坛场延于井伯，绸缪安乐，造次讦谋，爰珥丰貂，允光金蟪，但八柱之土，蛮夷不宾，九疑之阳，兵凶岁积，以公昔在衡皋，深留风爱，仁恩可以怀猛［原讹犹，据冯校本改。］兽，威名可以惧啼儿，乃授持节散骑常侍衡州刺史，我皇帝从唐侯以胤国，屈启筮而登家，一恭宝祚，开定江沔，三改璇衡，苞罗湘峡，昔中宗屈申于处仲，高祖遗恨于平城，汉武承基，方通沙塞，晋明绍运，裁平姑熟，［本集作孰。］方其盛业，绰有光前，践祚之初，进公位征南将军广州刺史。又都督东衡州二十州诸军事宜，公乃务是民天，敦其分地，火耕水耨，弥互原野，贼盗皆偃，工贾竞臻，鬻米商盐，盈衢满肆，新垣既筑外户无扃，脂脯豪家，锺鼎为乐，扬袪洒汗，振雨流风，市有千金之租，田多万箱之咏，僧释慧羡等，来朝终阙，备启丹诚，乞于大路康庄，式刊丰琰，庶樊卿宝鼎，复述台司之功，羊叟高碑，更纪征南之德，于是跪开黄素，爰登紫泥，鉴此诚祈，皆如所奏，乃诏庸臣，为其铭曰：赫赫宗陈，桓桓鼎臣，千乘建学，五典攸因，盛德斯远，公门日新，嵩高惟岳，贶甫生申，去衡移广，迁征自镇，悠悠铜界，藐藐金邻，莫远非督，无思不宾，三江靡浪，五岭奚尘，式歌式舞，仁哉至仁，公其飨福，于万斯春。
又晋陵太守王励德政碑曰：若夫睢陵世传，已详载德之华，徐州先贤，亦著清风之美，伟哉文献，光启中兴，郭茎表其深源，何筹惭其远庆，岂惟桓氏之鸣玉，张家之珥貂，袁姓之朱衣，杨宗之华毂。又有似［本集作佽。］飞遮列，班弓夹门，濯龙俯望，缇骑盈道，奕世如此，何其盛哉，君以蓝田美玉，大海明珠，灼灼美其声芳，英英照其符彩，风神雅淡，识量宽和，既有崔琰之须眉，非无郑玄之腰带，烂烂如高岩下电，骚骚若长松里风，势利无扰于焜衿，行藏不槩于怀抱，家门雍睦，孝友为风，上交不谄，下交不渎，脱貂救厄，情靡矜吝，释马穷途，唯济危殆，至于网罗图籍，脂粉艺文，学侣揖其精微，词宗称其妙绝，出为仁武将军晋陵太守，五鸡三彘，勤恤有方，问羊知马，钩距兼设，济北移树，累政之所未治，汝南争水，连年之所无断，一朝明决，曾不留滞，四民商贩，咸用殷阜，康哉宝运，美矣良臣，胄自澧水，源于洛滨，公侯世及，宰辅相因，曰我民秀，山川降神，风情穆穆，孝友恂恂，学则经笥，文为世珍，高风远矣，旷代难伦，鼎铉虚职，台阶未臻，安知霜霰，遽夭松椿，碣石斯表，民情既陈，徒然下拜，何报阳春。
周王褒上庸公陆腾勒功碑曰：在昔洞庭彭蠡，三苗有远窜之君，太室阳城，九州无同姓之国，是知周卫设险，所务非山川，河岳作固，所宝惟休德，至于三峡蹇产，九折峥嵘，高峰寻云，深谷无景，秦开汉闭，虽阻荷戟之虞，魏塞晋通，终因束马之利，我大周开辟宇宙，混同文轨，御六气于天枢，顿八弦于地络，彭濮未恭，邛笮不讨，外凭剑道之难，内负铜梁之阨，大将军上庸公，仗国威灵，奉辞伐罪，长戟万队，巨舰千舳，板楯酋豪，斯榆君长，历稔逋寇，累代稽诛，廓清江源，荡涤巴濮，若夫荆门千里，蜀置永安之宫，巴水三回，吴阻夷陵之县，巫峡使君之滩，沦波洽没，建平督邮之道，栈径威纡，路阻蛮陬，途横夷落，擅强专险，轻法侮吏，天子爰诏有司，公奉命天讨，星言载涂，指日遄迈，册授公大将军信州刺史，韩信召拜，军中致设坛之礼，卫青出征，临河闻后距之令，夫锺鼎大礼之器，昭德必书，金石不朽之质，庸勋斯树，某等乃建碑于某地，敢作颂云，遐观命氏，眇求世禄，龙图纪河，鸿渐于陆，霸楚传姓，命吴启族，君子笃生，降灵惟岳，朝阳擢彩，荆山曜璞，巴庸自擅，彭濮称王，南泊僰道，西通夜郎，内凭玉垒，外阻铜梁，介视荒服，斗绝边疆，赫赫南仲，堂堂方叔，天子命我，遐征越逐，窦氏车骑，去病冠军，封山刊石，镌名克勋，远隔年代，悬感风云，盛德必祀，千载斯文。
隋江总吴兴郡庐陵王德政碑曰：卓尔吾王，天人可拟，早成夙智，谦怀虚己，偃息流略，翱翔文史，三雍雅对，九师名理，好古如斯，学兼之矣，睢阳肇构，碣石初开，赐田待士，榜道求材，剖符彭国，述职琅台，去谣曙鼓，留歌暮来。
【表】梁刘孝仪为雍州柳津请留刺史晋安王表曰：楚备宝臣，秦兵不入，齐多君子，魏〈王未〉耻昭，足使文公惧而侧席，孟轲叹而废寝，敢缘借寇之原，切望申耿之恩，陛下昔在潜龙，因兹或跃，固以陋膴々于周原，包怱怱之佳气，昔次君出抚，近驾班轮，乔卿在政，遥授衮服焉，冯熊轼而督盗，御龙章而行部，无亏燮理，有光司牧。
【教】梁简文帝图雍州贤能刺史教曰：冀州表朱穆之象，太丘有陈寔之画，或有留爱士氓，或有传芳史籍，昔越王镕金，尚思范蠡，汉军染画，犹高贾彪，矧彼前贤，宁忘景慕，可并图象厅事，以旌厥善。
◇赦宥
《易》曰：雷雨作解，君子以赦过宥罪。
《周官》曰：国君过市，刑人赦。
《尚书》曰：象以典刑，流宥五刑，鞭作官刑，朴作教刑，眚灾肆赦，怙终贼刑。
又曰：五刑之疑有赦，五罚之疑有赦。
《论语》曰：赦小过，举贤才，《管子》曰：凡赦者，小利而大害也，久而不胜其祸，无赦者，小害而大利也，久而不胜其福，故赦者，饹马之委辔也。
《汉书》曰：宣帝元年诏曰：乃者凤皇集泰山陈留，甘露降未央宫，其赦天下。
《史记》曰：陶朱公中子杀人，囚于楚，朱公曰：杀人死，职也，使少子往视之，装黄金千镒，长男请行，公不许，长男曰：长子家督也，今不遣，是吾不肖，欲自杀，不得已，乃为一封书及金，令遗故所善庄生，庄生乃见王曰：某星犯某宿，宜以德报，王乃使使封三钱之府，长男为王当赦，弟固当出，见庄生曰：弟今自赦，固辞去，乃取金，庄生耻为儿子所卖，乃入见王曰：陶朱公子多赂王左右，今赦，恐失望，王遂杀之，载丧而归。
《东观汉记》曰：吴汉疾笃，车驾亲临，问所欲言，对曰：臣愚无所识知，唯原慎无赦而已。
谢承《后汉书》曰：学中诸生，与李膺等更相褒重，莫不思其贬议，时河内张成，善说风角，推占当赦，遂教子杀人，李膺为河南尹，督之，促收捕，既而逢宥获免，膺愈愤，竟案杀之，初成以方伎交通宦官，帝亦颇讯其占，成弟子牢修，因上书诬告膺等，多养太学游士，交结诸郡生徒，更相驱驰，共为部党，于是天子震怒，班下郡国，逮捕党人。
《续汉书》曰：建武二年，诏曰：其赦天下，惟残贼用刑戮深刻，狱多冤人，朕甚愍之，自今已后，有犯者，将正厥辜。
袁崧《后汉书》曰：贾彪，字伟节，游京师，与郭林宗等为谈论之首，一言一行，天下以为准的，党事起，彪谓同志曰：吾不西行，大难不解，即入关，设方略，天子为之大赦。
《华阳国志》曰：诸葛亮时，有言公惜赦者，亮答曰：治世以大德，不以小惠，故匡衡吴汉，不原为赦，先帝亦言，吾周旋陈元方郑康成间，每见启告治乱之道悉矣，曾不语赦也，若刘景叔［《太平御览》六百五十二作升。］父子，岁岁赦宥，何益于治。
《蜀志》曰：孟光，字孝裕，延熙九年秋，大赦，光众责大将军贾［太平御览六百五十二作费。］祎曰：夫赦者，偏枯之物，非明世所宜有也，衰弊穷极，必不得已，然后乃可权而行之尔。
《裴頠集》曰：臣闻感神以政，应变以诚，故桑谷之异，以勉己而消，汉末屡赦，犹凌不反，由此言之，上协宿度，下宁万国，唯在贤能，慎厥庶政，殆非孤赦所能增损也。
《郭子》曰：孙秀降晋，武帝厚存宠之，妻以姨妹蒯氏，室家甚穆，妻尝妒秀，乃骂为貉子，秀大不平之，遂出不复入，蒯氏自悔责，请救于帝，时大赦，群臣咸见，既出，帝独留秀，从容言曰：天下旷荡，蒯夫人可得从其例不，秀免冠谢，遂为夫妇如初，［事具人部妒篇。］
风角书曰：春甲寅日，风高去地三四丈，鸣条以上，常从申上来，为大赦，期六十日。
【赋】后汉崔寔大赦赋曰：惟汉之十一年四月，大赦，涤恶弃秽，与海内为始，亹亹乎恩［《初学记》二十作思。］隆平之进［《初学记》作道。］也，寔就而赋焉，以为五帝异制，三王殊事，然其承天据地，兴设法制，一也，陛下以苞天之大，承前圣之迹，朝干干于万机，夕处敬以厉惕，然犹痛刑之未错，厥将大赦，所以创太平之迹，旌颂声之期，新邦家而更始，垂祉羡乎将来，此诚不可夺也，方将披玄云，照景星，获嘉禾于疆亩，数蓂荚于阶庭，拦麒麟之肉角，聆凤皇之和鸣，农夫欢于时雨，工女乐于机声，虽皇羲之神化，尚何斯之太宁。
【诏】后魏温子升孝庄帝杀尔朱荣诏曰：盖天道忌盈，人伦疾恶，疏而不漏，刑之无舍，是以吕霍之门，祸谴所伏，梁董之家，咎征斯在，尔朱荣爰自晋阳，同忧王室，义旗之建，大会孟津，与其乐推，其成鸿业，论其所由，乃有勋效，但致远恐泥，终之寔难，习未崇朝，豺声已露，既位极宰衡，地逾齐鲁，容养之至，岂复是过，但心如猛火，山林无以供其暴，意等漏卮，江河无以充其溢，既见金革稍宁，方隅渐泰，不推天功，谓为己力，与夺任情，臧否肆意，无君之迹，日月已甚，乃有裂冠毁冕之心，将为拔本塞源之事，天既厌乱，人亦悔祸，将而有闻，罪无攸纵，是而可怀，孰不可忍，并以伏辜，自贻伊戚，元恶既除，人神庆泰，便可大赦天下。
又迁都拜庙邺宫赦文曰：建国所先，理属于宗庙，立事为大，礼归于禋祀，大丞相渤海王，神武命世，重匡颓历，导塞源于将竭，扶神器于已倾，立天地之大功，成人臣之重义，朕以冲昧，猥当乐推，关路多虞，衿带难固，瞻言往事，取则前修，乃袭去酆，用追迁亳，定鼎邺都，卜世惟永，民用子来，功成不日，今清庙初兴，閟宫始就，灵祗萃止，祖考来格，神光夜照，香气朝闻，令月吉辰，躬展诚敬，时和气婉，景丽云柔，四表来庭，万国在位，哀乐相交，感庆兼集，固宜观象雷雨，布宽大之恩，取类泽风，申肆眚之令，可大赦天下。
北齐邢子才为受禅登极赦诏曰：无德而称，化刑以礼，不言而信，先春后秋，故知恻隐之心，天地一揆，弘宥之道，今古同风，朕以寡薄，功烈无纪，昔先献武王，值魏世不造，四海幅裂，九鼎行出，祭器无归，乃驱御侯伯，大号燕赵，拯厥颠坠，俾亡若存，父襄王，外挺武功，内资明德，纂戎先业，辟土服远，年逾二纪，世历两都，狱讼有适，讴歌斯在，魏帝俯遵历数，念在褰裳，远取唐虞，终同脱屣，实幽忧未已，志在阳城，而群公卿士，诚守逾切，遂属代终，居于民上，如涉深冰，有倦终朝，始发晋阳，九尾呈瑞，升坛告天，赤雀效祉，惟尔文武不二之臣，股肱爪牙之将，左右先王，光隆大业，永言诚烈，共兹休庆，然三皇存教，非易可免，七名改咒，庸可庶几，思共亿兆，同始兹日。
【教】梁陆倕豫章王拜后赦教曰：夫议狱缓死，著自令图，疑罪惟轻，闻诸雅诰，是以虞经恻隐，流涕冬决，锺意垂仁，哀矜寒送，吾以虚薄，夙颁宠章，光宅襟险，奄有全粤，非有沛献矜严，空纡青组，东平智思，徒举赤帷，思所以仰述皇猷，导扬弘泽，遵彼下车，譬兹解网。
