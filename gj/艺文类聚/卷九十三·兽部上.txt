◇马
《尔雅》曰：马膝上皆白，惟舁馵，［馵后左膝白者。］四骹皆白𫘯，［缯音。］四蹢皆白首，［俗呼为踏雪马。］前足皆白𫘬，音奚，后足白翑，［音劬。］前左足白启，［启，服也。］左白骑，后右足白骧，左馵，［易震为馵足。］骝马白腹𫘪，［骝青色，黑毛也。］骊马白跨驈，［述音。］白州驠，［燕音。］尾本白𫘫，［晏音。］尾白狼，［从尾勺毛白也。］白达素县，［素白茎。］面颡皆白惟駹，回毛在膺宜乘，［伯乐相马法，旋毛在腹下如乳者，千里。］在肘后减阳，［或作腹。］在干茀方，［干，胁也。］在背阕广，［音决光，皆旋毛所在。］逆毛居馻，［音兖，马毛逆刺者。］牡曰骘，牝曰騇，［黄骝马。］马黄脊𩨃，［干音。］骊马黄脊騽，［习音。］青骊类阝驒，［陀音，今连钱骢。］苍白杂色锥，黄白杂毛駓，［诗有骓有駓，今桃花马。］彤白杂毛騢，［騢赪白马。］白马黑唇𩧴，［𩧴一泉，○句有讹。］黑喙䯄，［浅黄色者。］一目白〈日间〉，两目白鱼。
又曰：马八尺曰駥。
又曰：绝有力曰戎。
《说文》曰：〈马展〉，［张扇。］马卧土中也。
《山海经》曰：犬戎之国，有文马，缟身朱{髟葛}，目若黄金，名曰吉彊，乘之寿千岁。
又曰：夸父山北有林，名曰桃林，广圆三百里，其中多马，［桃林，弘农湖城县也。］
又曰：大乐之野，夏后启于此舞九代马，白民之国，白身被发，有乘黄，其状如狐，背上有角，乘之寿二千岁，［九代，马名，舞盘作之，乘黄即飞黄也，《淮南子》曰：黄帝时，飞黄服皂。］
又曰：天帝之山，有草焉，状如葵，臭如蘼芜，名曰杜蘅，可以走马，［带香，令便马，或曰：马得之健，能走。］
《礼记》曰：孟春之月，天子乘苍龙，［龙者色青。］
《周官》曰：凡马八尺以上为龙，七尺以上为騋，六尺为马，天子十二闲，六种，邦国六闲，四种，家四闲，二种。
《礼斗威仪》曰：君乘火而王，南海输駮马。
《易说卦》曰：干为马，为老马駮马。
《毛诗》曰：駉，颂僖公也，僖公能遵伯禽之法，务农重谷，牧于坰野，而史克作是颂，駉駉牧马，在坰之野，薄言駉者，有驈有皇，有骊有黄，以车彭彭。
《左传》曰：宋人以文马百驷，赎华元于郑。
又曰：鲁庄公新作延厩，凡马日中而出，日中而入，［中，分也，春分出之，秋分内之。］
又曰：晋侯伐齐，齐师夜遁，邢伯告中行伯曰：有班马之声，齐师其遁。
又，唐成公如楚，有两匹𫘧骦。
又曰：冀之北土，马之所生。
春秋《谷梁传》曰：晋献公将伐虢，荀息请以屈产之乘，假道于虞，以伐虢，后灭虞，荀息牵马曰：齿加长矣。
《论语》曰：齐景公有马千驷，死之日，民无德而称焉。
又曰：骥不称其力，称其德也。
《韩诗外传》曰：昔者田子方出，见老马于野，喟然有志，问于御者曰：此何马也，御者曰：故公家畜也，罢而不为用，故出放之，田子方曰：少尽其力，而老弃其身，仁者之不为用也，束帛赎之，穷士闻之，知所归心焉。
又曰：颜回望吴门马，见一疋练，孔子曰：马也，然则马之光景，一疋长耳，故后人号马为一疋。
《孝经援神契》曰：德至山陵，则泽出神马，《地镜图》曰：铜器之精，见为马。
太公《六韬》曰：商王拘周伯昌于羑里，太公与散宜生，以金十镒，求天下珍物，以免君之罪，于是得犬戎氏文马，毫毛朱{髟葛}，目如黄金，名鸡斯之乘，以献商王。
《管子》曰：桓公乘马，虎望见而伏，公问管仲，管仲曰：意者君乘駮马，公曰：然，仲曰：駮马食虎豹，故伏焉。
《列子》曰：秦穆公谓伯乐曰：子之年长矣，子姓有可使求马乎，伯乐对曰：良马可以形容筋骨相也，天下之马者，若灭若没，若亡若失，臣之子皆下才也，臣有所与九方皋，其于马，非臣之比也，穆公见之，使行求马，三月而反报曰：已得之，在沙丘，穆公曰：何马，对曰：牝而黄，使人往取之，牡而骊，公不悦，召伯乐曰：败矣，子之所使求马者，色物牝牡弗能知。又何马之能知也，伯乐曰：若皋之所观，天机也，得其精而忘其粗，在其内而忘其外焉，至，果天下之良马也。
《晏子》曰：景公使人养所爱马，马病死，公怒，令人杀养马者，晏子请数之曰：尔有三罪，使汝养马，杀之，一当死也。又杀公所最善马，二当死也，使公以一马之故而杀人，百姓必怨叛，诸侯轻伐吾国，三当死也，公喟然赦之。
《老子》曰：天下有道，却走马以粪，天下无道，戎马生于郊。
《庄子》曰：马，蹄可以践霜雪，毛可以御风寒，龁草饮水，翘尾而隆，［○《太平御览》八百九十六作陆。］此马之真性也，虽有仪台路寝，无用之，及至，伯乐曰：我善治马，烧之剔之，刻之骆之，连之以羁绊，编之以皂栈，马之死者十二三矣。
《孙卿子》曰：骐骥一日千里，驽马十驾，则亦不及之矣。
《韩子》曰：管仲隰朋，从桓公而伐孤竹，春往而冬返，迷惑失道，管仲曰：老马之智可用也，乃放老马而随之，遂得道焉。
又曰：儿说，宋人，善辩者也，持白马之非马也，服齐稷下之辩者，乘白马而过关，则顾白马之赋，故藉空辞则能胜于一国，实按形，不能谤于一人。
又曰：如耳说卫嗣君，君悦之，左右曰：公何为不相也，公曰：夫马似鹿者，而有千金，有百金之马，而无一金之鹿者，何也，马为人用，而鹿不为人用，今如子虽辩智，亦不为寡人用，吾是以不相也。
又曰：伯乐教其憎者，相千里马，教其爱者，相驽马，以千里马世一有，其利少，驽马多，其利多也。
《吕氏春秋》曰：秦穆公车败，失左骖，自往求焉，见野人杀，将食之，穆公笑曰：食骏马肉而不饮酒，余恐其伤性也，遍饮之而去。
《战国策》曰：汗明见春申君曰：夫骥之齿至矣，服盐车而上太行，瀌汗洒地，白汗交流，中坂迁延负辕不能上，伯乐遭之，下车攀而哭之，解綍衣之募之，骥于是俯而喷，仰而鸣，声造于天，仰［《太平御览》八百九十六作欣。］见伯乐之知己也。
《穆天子传》曰：天子之八骏，赤骥盗骊白义渠黄华骝绿耳。
《孔丛子》曰：公孙龙以白马为非马，或曰：此辩而毁大道，子高适赵，谓龙曰：原受业久矣，所不取先生者，以白马为非马耳，诚能去之，则高请为弟子，龙曰：若使去之，无教矣。
《史记》曰：楚庄王有爱马，衣以文绣，置华屋下，席以露床，啗以枣脯，马死，欲以大夫礼葬之，乐人优孟入殿门，大哭曰：请以君礼葬之，以雕玉为棺，文梓为椁，豫章为题凑，发甲卒为圹，老弱负土，诸侯闻之，皆知大王贱人而贵马也，王曰：为之奈何，曰：请为王言六畜之葬，以笼灶为之椁，铜钅历为之棺，齐以姜桂，荐以木兰，衣之以火光，葬人腹中，王乃以马属太官无令天下知闻也。
又曰：项王骏马名骓，常骑之，及被围于垓下，乃悲歌慷忾，为歌曰：力拔山兮气盖世，时不利兮骓不逝，及至乌江，谓亭长曰：吾骑此马五岁，所当无敌，常一日千里，不忍杀，以赐公。
又曰：冒顿围高祖于平城，所骑，西方尽白马，东方尽青龙，北方尽乌骊，南方尽骍马。
又曰：大宛有善马，在二师城，匿不肯与汉使，天子既好宛马，使壮士持千金及马，以请宛王善马，宛国饶汉物，相与谋不肯与，汉使怒，妄言，推金马而去，宛贵人怒，遮攻汉使，取财物，天子大怒，拜李广利为贰师将军，发属国骑及郡国恶少年数万人，以伐宛，期至贰师城，取善马。
又曰：初天子发书，［易书以卜也。］曰：神马当从西北来，得乌孙马好，名天马，及得大宛汗血马，益壮，更名乌孙马曰西极马，宛马曰天马。
又曰：郑当时以任侠自憙，为太子舍人，每五日洗沐，常置驿马长安诸郊，请，宾客，夜以继日。
又曰：王遵迁东郡太守，河水盛溢，从浸瓠子金隄，老弱奔走，遵躬率吏民，沉白马，亲执珪璧，使巫策祝请，以身填金隄，因止宿隄上。
又曰：贾捐之上书曰：孝文皇帝时，有献千里马者，诏曰：鸾旗在前，属车在后，日行五十里，朕乘千里马，独先安之，于是还马，而下诏曰：朕不受献也，其令四方无来献也。
又曰：石建为太仆，奏事下，读之惊恐，曰：书马者，与尾而五，今乃四，谴死矣，石庆为太仆，御出，上问车中几马，庆举策数马毕，对曰：六马。
又曰：万石君谨慎，见路马必轼。
又曰：马高五尺九寸以上，不得出关。
又，西域传曰：大宛国多善马，马汗血，言其先天马子也，［大宛国峤山上有马，不可得，因取五色牝马置其下，与集生驹，号天马子。］
东方朔传曰：骠骑难诸博士，东方朔对曰：干将莫耶，天下之利剑也，水断鹄雁，陆断马牛，将以补𪨗，曾不如一钱之锥，骐骥𫘧耳，天下之良马也，将以捕鼠于深堂，曾不如跛猫。
《神异经》曰：西南大宛宛丘，有良马，其大二丈，{髟葛}至膝，尾委于地，蹄如汗，［《太平御览》八百九十七作升。］腕可握，日行千里，至日中而汗血，乘者当以绵絮缠头腰小腹，以避风病，其国人不缠也。
《说苑》曰：晋平公出田，见乳虎伏而不动，平公顾谓师旷曰：闻之霸王君出，猛兽伏而不敢起，今者寡人出，乳虎伏而不动，此猛兽乎，师旷对曰：鹊食犭冒，［《太平御览》八百九十六作猬，下同。］猖食鵕鸃，鵕鸃食駮，駮食虎，夫駮之状，似駮马，今者吾君当骖駮马以出乎，平公曰：然。
《淮南子》曰：免人于难者，其死也，葬之以帷为衾，马有功犹不可忘。又况人乎。
又曰：北塞上之人，其马亡入胡中，人皆吊之，其父曰：此何讵知不为福，居数月，其马将胡骏马而归，人皆贺之，其父曰：此何讵知不为祸，家富马良，其子好骑，堕而折髀，人皆吊之，其父曰：此又讵知不为福，居一年，胡夷大出，丁壮者皆控弦而战，［控，张也。］塞上之人，死者十九，［十人战，九人死。］此子独以跛故，子父相保，［幽通赋曰：北叟颇识其倚伏。］
万毕术曰：马毛大尾，亲友自绝，［取马毛大尾，置朋友衣中，若夫妇衣中，夫妇自相憎矣。］
《东观汉记》曰：光武帝时，名都王国，有献名马者，帝以马驾鼓车。
又曰：光武初起，无马骑牛，杀新野尉，乃得马。
又曰：闻武帝歌天马，治［《太平御览》八百九十四作霑。］赤汗，今亲见其然，血从前髆上小孔中出。
又曰：明帝欲征匈奴，窦固议曰：塞外草美，马不须谷。
又，马防曰：宣帝时，五将出征，其奏言匈奴候骑，得汉马矢，见其中有粟，即知汉兵出，乃去，以是言之，马当与谷。
又曰：明德后曰：吾前过濯龙门，见外家问起居，车如流水马如龙，亦不谴怒，但绝其岁用，冀以嘿止讙耳。
又曰：吴汉伐蜀，战败堕水，缘马尾得出。
又曰：桓典为御史，是时宦者执政，典无所回避，常乘骢马，京师畏惮，为之语曰：行行且止，避骢马御史。
又曰：上会诸将，问破贼所得物，唯李忠独无所掠，上即以所乘大骊马，及绣被衣物赐之。
又曰：张湛为光禄勋，帝临朝，或有惰容，湛辄谏其失，常乘白马，上每见湛，辄言白马生且复谏矣。
又曰：马援击交阯，谓官属曰：从弟少游，常哀吾多大志，曰：士生一世，但取衣食足，乘下泽车，御款段马，为郡吏，守坟墓，乡里称善人，斯可矣，求益盈馀，但自苦耳。
又曰：马援于交阯铸铜马，奏曰：臣闻行天者莫如龙，行地者莫如马，臣援师事杨子阿，孝武帝时，善相马者东门京，铸作铜马法，献之，立马于鲁班门外，更名曰金马门，臣既备数家骨法，以所得骆越铜，铸以为马，高二尺五寸，围四尺五寸，谨献，诏置马德阳殿下。
又曰：张奂，字然明，为安定属国都尉，羌离湳上奂马二十疋，奂召主簿张祁入，于羌前，以酒酹地曰：使马如羊，不以入厩，使金如粟，不得入怀，尽还不受。
又曰：卓茂为丞相史，尝出，道中有人认茂马者，茂问失马几日，对曰：月馀矣，茂曰：然此马畜已数年，遂解马与之，曰：即非所失，幸至丞相府还我，乃步挽车去，后马主自得马，惭媿诣茂。
又曰：廉范奔赴敬陵，时庐江郡掾严麟，俱会于路，麟乘小车，涂深马死，不能自进，范愍之，命从骑下车与之，不告而去，麟事毕，即牵马造谢而归之。
谢承《后汉书》曰：朱震，字伯厚，性刚烈，初为从事，奏济阴太守单匡赃罪，并连匡兄中常侍车骑将军超，三府喭曰：车如鸡栖马如狗，疾恶如风朱伯厚，袁宏汉记曰：第五伦为司空，有人与伦千里马者，伦虽不取，每三公有所选举，伦心不忘也，然亦终不用。
《盐铁论》曰：骐骥负盐车，垂头于太行之坂，屠者持刀睨之。
桓谭《新论》曰：薛翁者，长安善相马者也，于边郡求得骏马，骑以入市，去来人不见也，后劳问之，因请观马，翁曰：诸卿无目，不足示也。
蔡邕《月令论》曰：问者曰：七驺咸驾，今曰六驺，何也，曰：本官职者，莫正于周官，天子六马，种种一驺，故六驺也。
《三辅决录》曰：安陵有项仲山，每饮马渭水，常投三钱。
《鄹子》曰：董仲舒勤学，三年不窥园，乘马不知牝牡。
《论衡》曰：广汉阳翁伟，能听鸟兽之音，乘蹇马之野，而田间有放马者，相去数里，鸣声相闻，翁伟谓其御曰：彼放马目眇，其御曰：何以知之，曰：骂此辕中马曰蹇马，蹇马亦骂之曰眇马，御者不信，使往视之，马目竟眇。
又曰：儒书称孔子与颜回，俱登鲁太山，望吴昌门，谓曰：尔何见，对曰：见一匹练，前有生蓝，孔子曰：噫，此白马芦刍，使人视之，果然。
又曰：［本条《太平御览》四百四十八，八百二十作谢承后《汉书》：此前有脱条。］杨璇为零陵太守，时桂阳贼起，璇乃制马车数十乘，以囊盛石灰于车上，及会战，从风扬灰向贼阵，因鸣鼓击贼，大破之。
《风俗通》曰：疲马不能度绳，俗云，马羸不能度绳索，或云，不能度种菜畦塍也，谨按，齐有渑水，裁广三四步，言马之疲，乃不能度此水耳。
又曰：虾蟆一跳八尺，再丈六，从春至夏，裸袒相逐，无他所作，掉尾肃肃，按虾蟆无尾，当言夏马，夏马患蝇蚋，掉尾击之，故肃肃也。
又曰：杀君马者路旁儿也，言长吏养马肥而希出，路边小儿观之，却惊致死，按长吏马肥，观者快之，乘者喜其言，驱驰不已，至于死。
又曰：马一疋，俗说相马及君子，与人相疋，或曰：马夜行目明，照前四丈，故曰一疋，或曰度马纵横，适得一疋，或说马死，卖得一疋帛，或云春秋左氏说，诸侯相赠，乘马束帛，帛为疋，与马之相疋耳。
《符子》曰：齐景公好马，命使善画者图之，访似者，期年不得，今人君考古籍以求贤，亦不可得也。
《魏志》曰：朱建平善相马，文帝出，左右将马过，平曰：此马相今日死，及帝乘马，马恶帝衣香，啮帝膝，帝怒杀之。
又曰：秽国出果下马，汉时恒献之，［高三尺，乘于果树下行。］
英雄记曰：公孙瓒每闻边警，辄厉色作气，如赴雠，常乘白马。又拣白马数十疋，选骑射之士，号为白马义从，以为左右翼，胡甚畏之，《曹瞒传》曰：吕布乘马名赤菟，人语曰：人中有吕布，马中有赤菟。
《吴录》曰：孙坚讨董卓，失利，被创堕马，卧草中，军众分散，马还营鸣呼，军人随马向草中，乃得坚，扶还营。
《江表传》曰：孙权征合肥，马上津桥，桥见撤丈馀无板，权跃马超之，得免。
《世说》曰：刘备之初奔刘表，屯于樊城，表左右欲因会取备，备觉，如厕便出，所乘马的颅，走堕襄阳城西檀溪水中，溺不得出，备急，谓的颅曰：今日厄，可不努力，的颅达备意，踊三丈得过。
诸葛亮教曰：昔孙叔敖乘马三年，不知牝牡，称其贤也。
《抱朴子》曰：李南乘赤马行，逢人乘白马，白马先鸣，赤马应之，南谓从者曰：白马言汝当见一黄马，左目盲，是吾子，可令驶行相及也，须臾，果逢盲黄马，南马果先鸣，盲马应之。
又曰：腾黄之马，吉光之兽，皆寿三千岁也。
干宝《晋纪》曰：桓范出赴曹爽，宣王谓蒋济曰：智囊往矣，济曰：范则智矣，驽马恋短豆，爽必不能用也。
《搜神记》曰：赵固所乘马忽死，固甚悲惜之，问郭璞，璞曰：可遣数十人持竹竿，东行三十里，当有丘陵林树，便搅打之，当有一物出，急抱将归，于是如璞言，果得一物，似猴，入门见死马，跳梁，走往死马头，嘘吸其鼻，马即起，亦不复见猴。
《怪志》曰：有人与奴俱得心腹病，奴死，剖视之，得一白鳖，取诸药内口中，不死，后有人乘白马来，溺溅之，乃缩头缩脚，试取马溺灌之，便消为水，病者乃饮一升马溺，乃差。
又曰：谢尚所乘马忽死，尚甚爱惜之，时有夏侯弘，自言见鬼神，与言语，尚初不信，弘曰：我能令马活，信通神不，乃下床去，良久还曰：庙神爱君马，今已请得还，须臾，众人皆见马从外来，至死马边便灭，死马即活。
《襄阳记》曰：中庐山有一地穴，汉时尝有数百疋马出，遂因名马穴，吴时陆逊亦知此穴，马出得数十疋。
《长沙耆旧传》曰：南阳太守张忠曰：吾年往志尽，譬如八百钱马，死生同价。
《相马经》曰：马眼欲紫艳光，口中欲赤色也。
《庐江七贤传》曰：陈众辟州从事，杨州部有贼，击之多死，众请以威信取之，因单车白马往，贼束身归降，遂生为立祠，号曰白马从事。
【诗】汉天马歌曰：太一贶，天马下，沾赤汗，沫流赭，志俶傥，精摧奇。𥬞［蹑］浮云，晻上驰，体容与，迣万里，［迣音逝，超逾也。］今安匹，龙为友。
又曰：天马来，从西极，涉流沙，九夷服，天马来，历无草，径千里，循东道，天马来，开远门，竦予身，逝昆仑，天马来，龙之媒，游阊阖，观玉台。
古歌诗曰：平陵东，松柏桐，不知何人劫义公，义公在一高堂下，交钱百万两走马。
晋刘恢诗曰：东皋有一骏，名曰千里驹，络首缠騣尾，养以甘露刍。
梁简文帝西齐行马诗曰：晨风白金络，桃花紫玉珂，影斜鞭照曜，尘起足蹉跎，任侠称六辅，轻薄出三河，风吹凤皇袖，日映织成靴，远江舻舳少，遥山烟雾多，云开马瑙叶，水净琉璃波，路广拂青柳，回塘绕碧莎，不效孙吴术，宁须赵李过。
又《紫骝马诗》曰：贱妾朝下机，正值良人归，青丝悬玉蹬，朱汗染香衣，骤急珂弥响，跳多尘乱飞，雕胡幸可荐，故心君莫违。
又《系马诗》曰：青骊沉赭汗，绿地悬花蹄，未垂青鞙尾，犹挂紫鄣泥，蹀足绊中愤，摇头枥上嘶，紫关如未息，直去取榆溪。
又《登山马诗》曰：登山马，间树识金装，草合宜纟廌短，影转见鞭长，何殊八公岫，𫏐上淮南王。
又《和人爱妾换马诗》曰：功名幸多种，何事苦生离，谁言似白玉，定是愧青骊，必取匣中钏，回作饰金羁，真成恨不已，原得路傍儿。
梁元帝赋登山马诗曰：登山马迳小，迳小［原倒讹作遥遥小小，据冯校本改。］马才通，汗赭疑霑勒，衣香不逐风，何殊陇头望，遥识祁连东。
又后园看骑马诗曰：良马出兰池，连翩驱桂枝，鸣珂随跼𫘝，轻尘逐影移，香来知骤近，汗敛觉风吹，遥望黄金络，悬识幽并儿。
又《紫骝马诗》曰：长安美少年，金络饰连钱，宛转青丝鞚，照曜珊瑚鞭，依槐复依柳，躞蹀复随前，方逐幽并去，西北共连翩。
梁刘孝威《和王竟陵爱妾换马诗》曰：骢马出楼兰，一步九盘桓，小史赎金络，良工送玉鞍，龙骖来甚易，乌孙去实难，驎胶妾犹有，请为急弦弹。
梁庾肩吾《以妾换马诗》曰：渥水出腾驹，湘川实应图，来从西北道，去逐东南隅，琴声悲玉匣，山路泣蘼芜，似鹿将含笑，千金会不俱。
陈刘删《赋得马诗》曰：独饮临寒窟，离群思北风，陈王欲观舞，御史自随骢，边声陨客泪，果下益桃红，恒持沛艾影，解向平陵东。
陈沈蜅赋得边马有归心诗曰：穷秋边马肥，向塞甚思归，连镳渡蒲海，束舌下金微，已却鱼丽阵，将摧鹤翼围，弥忆长楸道，金鞭背落晖。
陈祖孙登赋得紫骝马诗曰：候骑柏［冯校本作柏，疑当作迫。］楼兰，长城迥路难，嘶从风处断，骨住水中寒，飞尘暗金勒，落泪洒银鞍，抽鞭上关路，谁念客衣单。
陈王由礼赋得骢马诗曰：善马金羁饰，蹑影复凌空，影入长城水，声随胡地风，倥敛青门外，珂喧紫陌中，行行若不倦，唯当御史骢。
【赋】魏应德琏愍骥赋曰：愍良骥之不遇兮，何屯否之弘多，抱天飞之神号兮，悲当世之莫知，赴玄谷之渐涂兮，陟高岗之峻崖，惧仆夫之严策兮，载悚栗而奔驰，怀殊姿而困逼兮，原远迹而自舒，思奋行而骧首兮，叩缰𫄬之纷拏，牵繁辔而增制兮，心慉结而槃纡，涉通逵而方举兮，迫舆仆之我拘，抱精诚而不畅兮，郁神足而不摅，思薛翁于西土兮，望伯氏于东隅，原浮轩于千里兮，曜华轭乎天衢，瞻前轨而促节兮，顾后乘而踟蹰，展心力于知己兮，甘迈远而忘劬，哀二哲之殊世兮，时不遘乎良造，制衔辔于常御兮，安获骋于遐道。
晋曹毗马射赋曰：奔电无以追其踪，逸羽不能企其足，状若腾虬而登紫霄，目似晨景之骇扶木，体与机会，动蹑惊风，于是抗孙阳之辔，弯繁弱之弓，轻足郁其云合，妙手于焉争雄。
晋傅玄乘舆马赋曰：目若曜星，符采横发，高颠悬日，双璧象月，头似削成，髦如鬓发，延首高骧，擢足轩跱，气盖青云，势凌万里，九方不能测其天机，秦公不能究其妙理。
又驰马射赋曰：何逸群之奇骏，生蒙汜之遐滨，附南方以定位，表天驷于三辰，仪干行之刚健，凭坤厚以讬身，岂骥德之足慕，晞万里之清尘。
宋颜延之赭白马赋曰：昔帝轩陟位，飞黄服皂，后唐膺箓，赤文侯日，汉道亨而天骥呈才，魏德懋而泽马效质，伊逸伦之妙足，目前代而间出，并荣光于瑞典，登郊歌乎司律，所以崇卫威神，扶护警跸，双瞳夹镜，两权协月，异体峰生，殊相逸发，鉴穆武，宪文光，振民隐，修国章。
宋谢庄乘舆舞马赋应诏曰：月晷呈祥，干维效气，赋景阿房，承灵天驷，既秣芑以均性。又佩蘅以崇躅，卷雄神于绮文，蓄奔容于帷烛，观其双璧应范，三封中图，玄骨满，燕室虚，阳理竞，潜策纡，汗飞赭，沫流朱，至于肆夏已升，采齐既荐，始徘徊而龙俯，终沃若而鸾盻，迎调露于飞锺，赴承云于惊箭，写秦坰之弭尘，状吴门之曳练，夫蹠实之态未卷，凌远之气方摅，历岱野而过碣石，跨沧流而轶姑馀，朝送日于西阪，夕归风于北都，寻琼宫于倏瞬，望银台于须臾。
【颂】鲁国黄伯仁为龙马颂曰：夫龙马之所出，丁太蒙之荒域，禀神祇之纯化。乃大宛而再育，资玄螭之表像，似灵虬之注则，逾騕褭之体势，逸飞菟之高踪。兼骥𫘧之美质，岂骅骝之足双，耳如剡筩，目象明星，双璧似月，兰筋参情。
【赞】晋郭璞马赞曰：马出明精，祖自天驷，十闲六种，各有名类，三才五御，驽骏异辔。
周庾信秦穆公马赞曰：骏马遇盗，秦君不瞋，先倾美酒，翻畏伤人，邻兵向国，穷寇侵秦，于时大盗，还作功臣。
【状】宋颜延之天马状曰：降灵骥子，九方是选，白〈马羲〉朱文，绿蛇紫燕，水轶惊凫，陆越飞箭，遇山为风，值云成电。
【表】魏陈王曹植献文帝马表曰：臣于先武皇帝世，得大宛紫骍马一疋，形法应图，善持头尾，教令习拜，今辄已能。又能行与鼓节相应，谨以奉献。
【启】梁元帝谢晋安王赐马启曰：绎武媿仲都，遂蒙大骊之锡，儒谢春卿，空颁名马之赉，故以取方驎友，自疋龙媒，不待景公，婉如齐画，无劳马援，翻等汉铜，岂有灭没黑龙，连翩白马，钱文见重，津名取贵，相彼骐骥，犹深恋主，矧伊伏枥，弥结怀恩。
梁邵陵王谢令赉马启曰：连翩绝景，沃若追风，超渥水之形，逾大宛之状，荷传西蕃，将达宫阃，无任城之气勇，降东平之嘉锡，何以扬名沙漠，仰称隆慈，恋德铭心，瞩恩雨泪。
梁刘孝威为皇太子谢敕赉功德马启曰：伏惟忘我徇物，屈己济民，该天地而大舍。总日月而为施，既脱屣于金轮。又解骖于绀马，出余吾之水，服𫘦駼之厩，名高夏后之龙，价倍田方之赎，谨当秣以柏叶，饴以丹枣，加之玉鞍，饰之金络。
梁刘孝仪谢豫章王赐马启曰：出自北冀，来从东道，舞越两骖，驱同八骏，循坂且厉，无复良乐之鸣，长楸可走，不假幽并之策。
周庾信谢滕王赉马启曰：柳谷未开，翻逢紫燕，临源犹远，忽见桃花，流电争光，浮云连影，张敞画眉之暇，直走章台，王济饮酒之懽，长驱金埒。
周王褎谢赉马启曰：边城无草，来自东南，塞外饶沙，经从西北，汉时乐府，偏爱权奇，晋世桑门，特怜神骏，黄金作勒，足度西河，白玉为镫，方传南国，傥逢汉帝，仍驾鼓车，若值魏王，应惊香气。
【书】魏文帝与孙权书曰：前使于禁郭及土，［《太平御览》八百九十四作去。］所遗吾纤骊马，本欲使禁自致之，念将军傥欲速得，今故以付徐奉往，此二马，朕之常所自乘，甚调良善走，数万疋之极选者，乘之真可乐也，中国虽饶马，其知名绝足，亦时有之耳。
梁元帝答齐国𫗵马书曰：名重桂条，形图柳谷，襄阳地穴，近求未易，滇池水里，远访犹难，价疋龙媒，声齐骥子，河精曜采，似伏波之铸铜，震象飞文，笑东瀛之刻玉，加以控斯银勒，利此金衔，鞍揭镂衢，光含两月，缰萦紫缕，色丽双丝，方嗤晋后，恒乘郑国之驷，更鄙曹君，经饷蜀王之马。
又《书》曰：于戏，马之为用，远矣大矣，斯所以干为脊马，震为馵足，有是哉，有是哉，何则，半汉而驰，可以及日，踌躇而蹀，可以追风，赤菜之腾声，的颅之济主，陈王有炤羁之说，班生有缰绊之谈，抑闻斯美，远劳此费，怀哉怀哉，老生不云乎，虽有拱璧，以先驷马，良用此道，中心藏之，何日忘之。
◇𫘦駼
《尔雅》曰：𫘦駼，北野之良马。
《山海经》曰：北海内有兽焉，状如马，名曰𫘦駼。
《史记》曰：匈奴奇畜则𫘦駼。
【赞】晋郭璞𫘦駼赞曰：𫘦駼野骏，产自北域，交颈相摩，分背翘陆，虽有孙阳，终不在服。
