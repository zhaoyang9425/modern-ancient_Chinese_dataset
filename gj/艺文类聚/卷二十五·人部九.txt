◇说
《左传》曰：晋侯秦伯围郑，佚之狐言于郑伯曰：国危矣，若使烛之武见秦君，师必退，烛之武夜缒而出，见秦伯曰：秦晋围郑，郑既知亡矣，若亡郑而有益于君，敢以烦执事，越国以鄙远，君知其难也，焉用亡郑以陪邻，夫晋何厌之有，既东封郑。又欲肆其西封，不阙秦，焉取之，阙秦以利晋，唯君图之，秦伯悦。
又曰：晋郄缺言于赵宣子曰：日卫不睦，故取其地，今已睦矣，可以归之，叛而不讨，何以示威，服而弗柔，何以示怀，非威非怀，何以示德，无德何以主盟，子为正卿，以主诸侯，而不务德，将若之何，宣子悦之。
又曰：吴伐楚，入郢，申包胥如秦乞师，曰：吴为封豕长蛇，荐食上国，虐始于楚，寡君失守社稷，越在草莽，使下臣告急曰：夷德无厌，若邻于君，疆埸之患也，逮吴之未定也，君其取分焉，若以君灵抚之，世以事秦，立依于庭墙而哭，日夜不绝声，勺饮不入口，七日，秦师乃出。
又曰：楚子飨鲁昭公于新台，好以大屈，既而悔之，䓕启强闻之，见公，公语之，拜贺，公曰：何贺，对曰：齐与晋越，欲此久矣，寡君无适与也，敢不贺乎，公惧，乃反之。
《战国策》曰：范睢谓秦王曰：大王之国，北有甘泉谷口，南泾渭，右陇蜀，左关阪，战车千乘，奋卒数百万，以秦卒之勇，车骑之多，以当诸侯，譬若放韩卢而逐狡兔也，霸王之业可致，今反闭关，不敢窥兵于山东者，是穰侯为秦谋不忠，大王之计有失也。
又曰：秦惠王以女为燕太子妇，燕文公卒，齐王因燕丧，攻取十城，苏秦说齐王，再拜而贺，迎［《太平御览》四百六十作仰。］而吊，齐王曰：何庆吊相随之速也，对曰：人之饥所以不食乌喙者，以为虽充肠而与死同患，夫燕虽弱小，强秦之婿也，王利其十城，而与秦为仇，以招天下精兵，此食乌喙之类也，王曰：然则奈何，对曰：王能听臣，莫如归燕城，卑辞以谢之，秦知王以己之故归燕地，必德王，燕无故得十城，燕亦德王，是王弃强仇而立身厚交也，齐王大悦，乃归燕城。
又曰：秦王谓赵使者谅貇［战国策赵策作毅，下同。］曰赵豹平原君，数欺弄寡人，赵能煞此两人则可，若不能煞，请率诸侯受命邯郸城下，谅{启下"口改月"}曰：赵豹平原君，亲寡君之母弟也，犹大王之有叶［原讹筑，据下文改。］阳君泾阳君，大王以孝悌闻于天下，衣服之便于体，膳啗之兼于口，未尝不分，舆马衣裘，无非大王之服，今受大王之严令，以报弊邑之君，不敢弗行，无乃伤叶阳君之心乎。
又曰：齐欲伐魏，魏使人谓淳于髡曰：齐欲伐魏，能解魏患，唯先生也，弊邑有宝璧二双，文马二驷，请致之先生，淳于髡诺，入说齐王曰：楚，齐之仇敌也，魏，齐之与国也，夫伐与国，使仇敌制其馀弊，名丑而实危，为王不取也，齐王曰：善，乃不伐魏。
又曰：赵且伐燕，苏代谓惠王曰：今者来过川，蚌方出曝，而鹬喙曰［《太平御览》四百六十作而鹬啄其肉，蚌掩鹬啄，鹬曰：(又九百四十一引文略同)此有脱文。］今日不雨，明日不雨，蚌将为脯，蚌亦谓鹬曰：今日不出，明日不出，必见死鹬，两者不肯相舍，渔者得而并禽之，今赵且伐燕，燕赵久相交兵，恐强秦之为渔父也，故原王孰计之，惠王曰：善，乃止。
又曰：昭阳为楚伐魏，移兵而攻齐，陈轸为齐王使，见昭阳曰：今子贵矣，王非置两令尹也，臣窃为公譬之，可乎，楚有祠者，锡其舍人酒一卮，舍人相谓曰：数人饮之不足，一人饮之有馀，请画蛇，先成者饮酒，一人蛇先成，乃左手持卮，右手画蛇曰：吾能为足，为足未成，一人之蛇成，夺其卮曰：蛇故无足，子安能为之足，遂饮其酒，画蛇足者终亡其酒，今公攻魏煞将，得八城。又移师欲攻齐，齐畏公甚，公以是名足矣，冠之上非可重也，战无不胜而不知止者，身且死，爵且偃，犹为蛇足也，昭阳以为然，解军而归。
又曰：卫客事魏王，三年不得见，乃见梧丘先生，许之以百金，先生曰：诺，乃见魏王曰：吾闻秦出兵，未知所之，原王专事秦，无他计，王曰：诺，客趍出，至郭门而反，曰：臣恐王事秦之晚也，夫人于事己者过急，于事人者过缓，今王于事己者缓，安能急于事人，卫客事王，三年不得见，臣以是知王缓也，魏王趍见卫客。
又曰：苏秦为楚合从，说韩王曰：夫以韩卒之勇，被坚甲，带利剑，一人当百，不足云也，夫以韩卒之劲，与王之贤，乃欲事秦，为天下笑，无过此者，大王事秦，秦必求宜阳成皋，今兹效之，明年又求之，予之则无地以给，不予则弃前功而受后祸，大王之地有尽，而秦之求无厌，以有尽之地，而应无已之求，鄙语曰：宁为鸡口，不为牛后，今西面交臂而事秦，何异牛后乎。
又曰：秦王与中期争论而不胜，秦王大怒，中期徐行去，人为中期说秦王曰：此悍人也，中期适遇明君故也，遇桀纣，必杀之矣，王因弗罪。
《史记》曰：李斯说秦王曰：自孝公以来，周室卑微，诸侯相兼，关东为六国，秦之乘胜役诸侯，盖六世矣，今诸侯服秦，譬若郡县，夫以秦之强大，王之贤，由灶上扫除，足以灭诸侯，成帝业矣，今怠而弗急就，诸侯复强，相聚约从，虽有黄帝之贤，弗能并也，秦王听其计。
又曰：李左车说成安君陈馀曰：臣闻韩信涉西河，虏魏王，禽夏说，新喋血阏与，今乃辅以张耳，议欲以下赵，此乘胜而远斗，其锋不可当，臣闻千里餽粮，士有饥色，今井陉之道，车不得方轨，骑不得成列，其势粮食必在其后，原足下假臣奇兵三万人，从间道绝其辎重，彼前不得斗，退不得还，吾奇兵绝其后，野无所掠，不至十日，两将之头，可致麾下。
又曰：郦食其说齐王曰：王知天下所归乎，齐王曰：天下何归，曰：归汉，何以言之，曰：汉王与项王戮力西面击秦，约先入咸阳者王之，项王负约不与，而王之汉中。又迁煞义帝，汉王闻之，起蜀汉之兵，责煞义帝之罪，降城即以侯其将，得赂即以分其士，蜀汉之粟，万船而下，项羽有背约之名，煞义帝之负，于人之功无所记，于人之罪无所忘，天下之士，归于汉王，可坐而策，今以据敖仓之粟，塞成皋之险，守白马之津，杜太行之版，距飞狐之口，天下后服者先亡，王疾下汉王，齐国社稷可得而保，不下汉王，危亡可立而待，乃听郦生。
又曰：高祖使陆生赐尉他印，为南越王，陆生进说他曰：足下中国人，亲戚昆弟坟墓在真定，今反天性，弃冠带，欲以区区之越，与天子抗衡，祸且及身也，乃欲以新造未集之越，屈强于此，汉使一偏将，将十万众临越，则越煞王降汉，如反复手耳，［事具治政部奉使篇。］
《汉书》曰：项羽击陈留外黄，外黄不下，数月乃降，羽悉令男子年十五以上诣城东，欲坑之，外黄令舍人儿年十三，往说羽曰：彭越强劫外黄，外黄恐，故降待大王，大王至。又皆坑之，百姓岂有所归心哉，从此以东，梁地十馀城皆恐，莫肯下矣，羽然其言。
又曰：赵王乃与张耳陈馀，北略地燕界，赵王为燕军所获，燕因留之，欲与分地，赵有厮养卒，乃走燕壁问曰：何知臣欲，燕将曰：若欲得王耳，曰：君知张耳陈馀何人也，燕将曰：贤人也，曰：其志何欲，燕将曰：欲得其王耳，赵卒笑曰：君未知两人所欲也，夫武臣张耳陈馀，杖马箠下赵数十城，亦各欲南面而王，夫臣之与主，岂可同日道哉，两人亦欲分赵而王，时未可耳，今两人名为求王，实欲燕煞之，此两人分赵而王，夫以一赵尚易燕，况以两王，右提左挈，而责直义煞王，灭燕易矣，燕以为然，乃归赵王。
《东观汉记》曰：隗嚣既立，使聘平陵方望为军师，望至，说嚣曰：足下欲承天顺民，辅汉而起，今立者乃在南阳，王莽尚据长安，虽欲以汉为名，其实无所受命，将何以见信于众，宜急立高庙，称臣奉祠，所谓神道设教，求助民神者也，嚣从其言。
又曰：隗嚣将王元说嚣曰：昔更始西都，四方响应，天下喁喁，谓之太平，一旦坏败，今南有子阳，北有文伯，江湖海岱，王公十数，而欲牵儒生之说，弃千乘之基，计之不可者也，今天水见富，士马最强，北取西河，东收三辅，案秦旧迹，表里山河，元请以一丸泥，为大王东封函谷关，此万世一时也，若计不及此，且畜养士马，据隘自守，旷日持久，以待四方之变，图王不成，其弊犹足以霸，嚣然其计。
又曰：功曹李熊，说公孙述曰：蜀地沃野千里，土壤膏腴，果实所生，无谷而饱，战士不下百万，见利则出兵而略地，无利则坚守而力农，东下汉水，以窥秦地，南顺江流，以震荆杨，所谓用天因地，成功之资，今名号未定，志士狐疑，宜即大位，使远人有所依归，述遂自立为天子。
又曰：邓禹闻上安集河北，即杖策北渡，追及于邺，禹进曰：三辅假号，往往群聚，皆庸人崛起，志在财币，非有忠良明智，深虑远图，尊主安民者也，明公虽建蕃辅之功，犹恐无所成立，于今之计，莫如揽延英雄，务悦民心，立高祖之业，救万民之命，以公虑天下，不足定也，上大悦。
范晔《后汉书》曰：袁绍奔冀州，董卓购募绍，伍琼说卓曰：袁绍不达大体，恐惧出奔，非有他志，今急购之，势必为变，袁氏树恩四世，门生故吏，遍于天下，若收豪杰以聚徒众，英雄因之而起，则山东非公之有也，不如赦之，必无患矣，卓以为然。
又曰：曹公军至新野，傅巽说刘琮曰：逆顺有大体，强弱有定势，以人臣而拒人主，逆道也，以新造之楚，而御中国，必危也，以刘备而敌曹公，不当也，三者皆短，欲以抗王师之锋，必凶之道也，原将军勿疑。
汉晋春秋曰：锺会阴怀异图，姜维见而知其心，乃说之曰：闻君自淮南以来，算无遗策，今复定蜀，威德震世，民高其功，而主畏其谋，欲以此安归乎，夫韩信不背于汉，扰攘而见疑于既平，大夫种不从范蠡于五湖，卒伏剑而妄死，彼岂暗主愚臣哉，利害使之然也，今公何不法陶朱，泛舟绝迹，全功保身，登瓘眉之岭，而从赤松游乎，会曰：为全之道，或未尽于此也，维曰：其他则君智力所能尽，无烦老夫矣。
【书】齐鲁仲连与燕将书曰：吾闻之，智者不背时而弃利，勇士不怯死而灭名，忠臣不先身而后君，忠废名灭，后世无称，非智也，且吾闻效小节者不能行大威，恶小耻者不能立荣名，昔管仲射桓公，中其钩，篡也，傅公子纠而不死，怯也，束缚桎梏，辱也，三行者，乡里不通，世主弗臣，使管仲终窘抑而不见，穷年没寿，不免为辱人，然而管仲并三行之过，据齐国之政，一匡天下，九合诸侯，使为五伯首，名高天下，光昭邻国，曹沫为鲁君将，三战而丧地千里，使曹沫计不顾后，即不免为败军禽将，非勇也，功废名灭，后世无称，非智也，去三北之耻，以一剑之任，劫桓公于坛上，颜色不变，而辞气不悖，三战之所丧，一朝反之，天下振动，名传后世，若此二公者，非不能行小节，死小耻也，以为煞身绝世，功名不立，非智也，故业与三王争流，名与天壤相弊也，公其图之。
汉司马相如谕难蜀父老书曰：汉兴七十有八载，德茂存乎六世，威武纷纭，湛恩汪濊，群生沾濡，洋溢乎方外，于是乃命使西征，随流而攘，风之所被，冈不披靡，结轨还辕，东乡将报，至于蜀都，耆老大夫搢绅先生之徒二十有七人，俨然造焉，辞毕进曰：盖闻天子之牧夷狄也，其义羁縻勿绝而已，今罢三郡之士，通夜郎之涂，三年于兹，而功不竟，今又接之以西夷，百姓力屈，恐不能卒业，此亦使者之累也，使者曰：世必有非常之人，然后有非常之事，有非常之事，然后有非常之功，非常者，固常人之所异也，且夫贤君之践位也，必将崇论宏议，创业垂统，为万世规，是以六合之内，八方之外，怀生之伦，靡有不浸润于泽者，贤君耻之，而夷狄殊俗之国，辽绝异党之域，舟车不通，人迹罕至，君臣易位，尊卑失序，号泣内乡而怨曰：盖闻中国有至仁焉，举踵思慕，若枯旱之望雨，故乃关沫若，徼〈牜羊〉柯，镂灵山，梁孙原，创道德之涂，垂仁义之统，以偃甲兵于此，而息讨伐于彼，遐迩一体，中外禔福，不亦康乎，方将增太山之封，鸣和鸾，扬乐颂，上减五，下登三，观者未睹旨，听者未闻音，犹鹪鹏已翔乎寥廓之宇，而罗者犹视乎薮泽，于是诸大夫喟然称曰：允哉汉德，此固鄙人之所原闻也。
后汉朱浮与彭宠书曰：朝廷之于伯通，恩亦厚矣，委以大郡，任以威武，事有柱石之寄，情同子孙之亲，匹夫媵母，尚能致命一餐，岂有身带三绶，职典大邦，而不顾恩义，生心外叛者乎，伯通与吏民语，何以为颜，行步拜起，何以为容，坐卧念之，何以为心，引镜闚影，何施眉目，惜乎弃休令之嘉名，造鸱枭之逆谋，捐传世之庆祚，招破败之重灾，生为世笑，死为愚鬼，不亦哀乎，伯通自伐，以为功高天下，往时辽东有豕，生子白头，异而献之，行至河东，见群豕皆白，怀惭而还，若以子之功，论于朝廷，则为辽东豕也。
后汉冯衍说曰：皇帝圣德灵威，龙兴凤举，率宛叶之效，摧九虎之军，雷震四海，席卷天下，攘除祸乱，继高祖之休烈，修文武之绝业，社稷复存，炎精更辉，德冠往初，功无与二，天下因以去亡新，就圣汉，故易以树恩布德，易于周洽，其犹顺惊风而蜚鸿毛，然而诸将卤掠，至乎逆伦绝理，杀人父子，妻人妇女，燔其室屋，殄尽其财产，冤结失望，无所归命，今大将军以明淑之德，秉大使之权，统三军之政，存抚并州之民，惠爱之诚，加乎百姓，高世之声，闻乎群士，故其延颈举踵而望者，非特二［后汉书五十八冯衍传作一。］人也，且大将军之事，岂得在于珪璧束修而已哉，将定国家之大业，成天地之元功也，昔周宣中兴之主，齐桓霸强之君耳，犹有申伯邵虎，夷吾申［衍传作吉。］甫，安其疆宇，况乎万里之汉，明帝复兴，而大将军为之梁栋，此诚不可以忽也，且衍闻之，兵久即力屈，民愁即变生，今邯郸之贼未灭，真定之际复扰，兵革云朔，［衍传作翔。］百姓震骇，奈何自怠，不为深忧乎。
魏阮瑀为魏武与孙权书曰：每览古今所由改趣，因缘侵辱，用成大变，若韩信伤心于失楚，彭宠积望于无异，卢绾嫌畏于已隙，英布忧迫于情漏，此事之缘也，孤与将军，恩如骨肉，而忍绝王命，明弃硕交，不能远度孤心，近虑事势，遂赍见薄之决计，秉翻然之成议，常思除弃小事，更申前好，二族俱荣，祚流后嗣，高帝设爵以延田横，世祖指河而誓朱鲔，君之负累，岂如二子，是以至情，原闻德音，智者之虑，虑于未形，达者所规，规于未兆，是故子胥知姑苏之有麋鹿，辅果识智伯之为赵禽，穆生谢病以免楚难，邹阳北游，不同吴祸，此四士者，岂圣人哉，徒通变思深，以微知著耳，若能内取子布，外击刘备，以效赤心，用复前好者，则江表之任，长以相付，高位重爵，坦然可观。
晋孙楚为石苞与孙晧书曰：吴之先主，起自荆州，遭时扰攘，播潜江表，刘备震惧，逃迹巴岷，遂依丘陵积石之固，三江五湖，浩汗无涯，假气游魂，迄于四纪，二邦合从，东西唱和，卒相扇动，拒捍中国，自谓三分鼎足之势，可与泰山共相终始，晋王辅相帝室，文武桓桓，独见之鉴，与众绝虑，主上钦明，委以万机，长辔远御，妙略潜授，偏师同心，上下用力，威棱奋伐，深入其阻，并敌一向，奋其胆气，小战江界，成都自溃，曜兵剑阁，而姜维面缚，开地五千，裂郡三十，师不逾时，梁益肃清，使窃号之雄，稽颡绛阙，球琳重锦，充于府库，夫虢灭虞亡，韩并魏徙，此皆前鉴之验，后事之师也，方今百寮济济，俊乂盈朝，虎臣武将，折冲万里，国富兵强，六军精练，思复翰飞，饮马南海，自顷国家整治器械，修造舟楫，简习水战，伐树北山，则太行木尽，濬决河洛，则百川流通，楼船万艘，千里相望，自刳木以来，舟车之用，未有如今日之盛者也，骁勇百万，畜力待时，役不再举，今日之谓也。
晋刘琨与石勒书曰：将军诞禀雄姿，勇略自然，大呼于纷扰之中，奋臂于骇乱之际，发迹河朔，席卷兖豫，饮马江沔，折冲淮汉，自古名将，未足为喻，所以攻城而不有其民，略地而不有其士，聚徒百万，而莫为己用，翕尔云合，忽复星散，周流天下，而无容足之地，百战百胜，而无尺寸之功，将军岂知然乎，存亡决在得主，成败要在所附，得主则为义兵，附逆则为贼众，义兵虽败，而功业必成，贼众虽克，而终殄灭者也，赤眉盛于东海，黄巾连带三州，张昌李辰，僣逆荆豫，或拥众百万，横逸宇内，所以一旦败亡，正以兵出无名，聚而为乱，刘聪父子，戎狄凡才，乘衅肆毒，寇虐人神，煞父害弟，偷窃位号，自古及今，岂有聪比而可以王天下者乎，见将军明鉴灼然，所宜悬了者也，况附聪之弊，渐以彰著，资财不为己用，名位不可得守，有若晨霜秋露，雰雾之气，虽朝凝而夕消，𫏐见而寻没也，今将军附贼，而望为民主，不亦难乎。
晋桓玄与刘牢之书曰：今君战败则倾宗，战胜则覆族，以是安归乎，孰若翻然改图，唯理是宅，保其富贵，全其勋业，则身与金石等固，名与天壤俱穷，孰与头足异处，身名俱灭，为天下笑哉，夫明者见于无形，愚夫安于所躭，二者成败，惟君图之。
宋谢庄为朝臣与雍州刺史袁𫖮书曰：夫夷险相因，兴革逮数，或殷忧而启圣明，此既著于闻见，天道辅顺，讴歌有奉，高祖之孙，文皇之子，德洞九幽，功贯二曜，匡拯家国，提敏苍生，若不南面子民，将使神器何主，当誓众奋戈，剪此朝食，若自延过听，迷涂未远，圣上临物以仁，接下以爱，岂直雍齿先封，乃当射钩见相矣。
梁简文帝与魏东荆州刺史李志书曰：卿门世英叶，中州旧族，自金天失驭，帝鼎南迁，衣冠播越，不及俱迈，岂可屈志膻戎，久沦胡壤，今皇师外埽，天钺四临，海荡电飞，云蒸雨合，所摧所克，是卿之具闻也，且伪国沸腾，四方幅裂，主虐臣奸，牝鸡乱政，若能早识事机，翻归有道，岂直图形长乐，刻像锺鼎，时事易差，相思勉励，但明月暗投，昔人为诫，邻蕃赠药，有可虚怀，密驿轻邮，侧望归简。
梁邵陵王萧纶与元帝书曰：先朝圣德治天下，九亲维睦，四表无怨，诚为国政，实亦家风，弟弘识远鉴，无俟傍说，事重情切，不能默已，劳兵损义，亏失多矣，可谓吞冰疗寒，扬汤止沸，侯景所以未敢窥兵江外，正为蕃屏盘固，宗镇强密，若自相鱼肉，是谓代景行师，昔廉蔺二虎，且犹不斗，况弟与湘雍，方须叶力，惟亲惟急，万倍于斯，同怨同耻，尤甚昔事，岂得各恣目前，不思久远，安卧积薪，日待焚炽，狂夫尚犹阻之，智者反致其惑，所冀听识，一闻斯悟。
梁丘迟与陈伯之书曰：将军勇冠三军，才为世出，弃燕雀之小志，慕鸿鹤以高翔，昔因机变化，遭遇明主，立功展事，开国称孤，朱轮华毂，拥旄万里，何其壮也，如何一旦为奔亡之虏，闻鸣镝而股栗，对穹庐以屈膝。又何劣耶，暮春三月，江南草长，杂花生树，群𣲗乱飞，见故国之旗鼓，感平生于畴昔，抚弦登陴，岂不怆恨，所以廉公之思赵将，吴子之泣西河，人之情也，将军独无情哉。
◇嘲戏
《毛诗》曰：善戏谑兮，不为虐兮。
《左传》曰：晋人或以广队，不能进，楚人惎之，脱扃，少进马还。又惎之，拔旆投衡乃出，顾曰：吾不如大国之数奔也。
《晏子春秋》曰：晏子短小，使楚，楚人为小门于大门侧，而延晏子，晏子不入，曰：使狗国者，从狗门入，今臣使楚，不当从狗门入，王曰：齐无人耶，对曰：齐之临淄，张袂成帷，挥汗成雨，何为无人，齐使贤者使贤王，不肖者使不肖王，婴不肖，故使王尔。
又曰：晏子使楚，楚王谓左右曰：晏婴习辞者也，吾欲伤之，若坐定，缚一人来，及婴坐，左右缚人，王问何谓者，曰：齐人，坐盗，王视《晏子》曰：齐人善盗乎，晏子对曰：婴闻橘生江北则为枳，叶徒相似，其实味不同，水土异也，今此人生于齐不为盗，入楚则盗，得无楚之水土使为盗耶，王笑曰：寡人反取病焉。
孔藂子曰：平原君与子高饮，强子高酒，曰：昔有遗谚，尧舜千锺，孔子百觚，子路溘溘，尚饮百榼，古之贤圣，无不能饮也，吾子何辞焉，子高曰：以穿所闻，贤圣以道德燕人，未闻以饮也，平原君曰：即如先生言，则此言何出，子高曰：出于嗜酒者，盖其劝励探戏之辞，非实然也，平原君忻然曰：吾弗戏子，无所闻此雅言也。
《汉书》曰：东方朔自公卿在坐，朔皆傲弄，无所为屈，上以朔口谐辞给，尝问朔曰：先生视朕何如主也，朔对曰：自唐虞之隆，成康之际，未足以谕当世，臣伏观陛下功德，陈五帝之上，在三王之右，非若此而已，诚得天下贤士，公卿在位，咸得其人矣，譬若以邵公为丞相，孔丘为御史大夫，太公为将军，毕公高拾遗于后，卞庄子为卫尉，皋陶为大理，后稷为司农，伊尹为少府，子贡使外国，颜闵为博士，子夏为太常，孙叔敖为诸侯相，子产为郡守，王子庆忌为期门，上乃大笑。
续《汉书》：边韶，字孝先，以文学知名，教授数百人，韶口辩，曾昼假卧，弟子嘲之曰：边孝先，腹便便，嬾读书，但欲眠，韶潜闻之，应时对曰：边为姓，先为字，腹便便，五经笥，但欲眠，思经事，寐与周公通梦，坐与孔子同意，师而可嘲，出何典记。
《魏略》曰：丁谧父斐，初随太祖，太祖以斐乡里，特饶爱之，太祖征吴，斐随行，以家牛羸困，私易官牛，坐免官，后太祖啁斐曰：文侯印绶所在，斐知见戏，对曰：以易饼，太祖大笑，谓左右曰：东曹毛掾，数白此家，欲我重治，我非不知清良也，譬如人家有盗狗，而善捕鼠，盗虽有小损，而完我囊贮，遂复斐官如初。
《魏略》曰：太祖请会，啁王朗曰：饮太祖［按饮太祖三字，魏志王朗传注引无，疑本作太祖请会饮，太祖啁王朗曰：此有讹倒。］不能效君，昔在会稽折粳米饭也，朗仰而叹曰：宜适难值，如朗昔者，未可折而折，如明公今日，可折而不折。
《蜀志》曰：张裕饶鬓，［《太平御览》四百六十六作须，下同。］先主嘲之曰：涿县特多毛姓，东西南北皆诸毛也，涿令称曰：诸毛饶涿居乎，裕即答曰：昔有作上党潞长，迁为涿令者，去官还家，时人与书，欲署潞则失涿，署涿则失潞，乃署曰潞涿君，先主无鬓，故裕云此也。
又曰：蜀遣邓芝使吴，孙权谓芝曰：若天下太平，二主分理，不亦乐乎，芝对曰：夫天无二日，土无二王，如并魏之后，大王未深识天命，则战争方始耳，权大笑曰：君之诚款，乃当尔耶。
《吴志》曰：蜀使张奉使，于孙权前，以姓名啁阚泽，泽不能答，薛综下行酒，用劝云，蜀者何也，有犬为独，无犬为蜀，横目句身，虫入其腹，奉曰：不当复说君吴耶，综应声曰：无口为天，有口为吴，君临万邦，天子之都，于是众坐喜笑，而奉无对。
《江表传》曰：孙权以郑泉为郎中，尝为之言，卿好于众中面谏，或失礼敬，宁不畏龙鳞乎，对曰：臣闻君明臣直，朝廷上下无讳，实恃洪恩，不畏龙鳞，后侍宴，权乃怖之，命提出有司治罪，泉临出，屡顾，权呼还，笑曰：卿言不畏龙鳞，何以临出而顾乎，对曰：实恃恩覆，无忧至死，当出合，感惟威灵，不能不顾耳。
《典略》曰：魏文帝尝赐刘桢郭落带，其后师死，欲借取以为像，因书啁桢云，夫物因人为贵，故在贱者之手，不御至尊之侧，今虽取之，勿嫌其不反也，桢答曰：闻荆山之璞，曜元后之宝，随侯之珠，烛众女之好，南垠之金，登窈窕之首，丰貂之尾，缀侍臣之帻，此四宝者，伏朽石之下，潜污泥之中，而扬光千载之上，皆亦未能初接于至尊也，贵者所御，贱者所先也，故夏屋初成，而大匠先立其下，嘉禾始熟，而农夫先尝其粒，恨桢所带，无他妙饰，若实殊异，尚可纳也。
诸葛恪别传曰：孙权尝宴见蜀使费祎，逆敕群臣，使至伏食勿起，至，权为辍食，而群下不起，祎啁之曰：凤皇来翔，骐驎吐哺，驴骡无知，伏食如故，恪答曰：爰植梧桐，以待凤皇，有何燕雀，自称来翔，何不弹射，使还故乡，王隐《晋书》曰：武帝问郄诜，卿自以为何如，诜对曰：臣举贤良对策，为天下第一，犹桂林之一枝，若昆山之片玉，帝笑，侍中奏免诜，诏曰：吾与戏耳。
《晋中兴书》曰：刁彝于桓温坐，嘲韩博曰：君是韩卢后，博误曰：卿是韩卢后，温笑曰：刁以君姓韩，故相问耳，他自刁，那得是韩卢后，博曰：明公未之思耳，短尾者则为刁也，一坐推叹焉。
《文士传》曰：枣据嘲沙门干法龙曰：今大晋弘广，天下为家，何不全发肤，去袈裟，舍故服，被绮罗，入沧浪，濯清波，随太阳，耀春华，而独上违父母之恩，下失夫妇之疋，虽受布施之名，而有乞丐之实乎。
顾恺之家传曰：恺之见谢万，因论神仙，谓曰：仙者之乘，或羊或鹿，使君当乘何物耶，使君曰：居家者，遇物斯乘，卿辈即辕中客也。
《语林》曰：刘道真于河侧自牵舡，见一老妪采旅，［《太平御览》四百六十六作穞。］刘啁之曰：女子何不调机利杼而采旅，［御览作穞。］女答曰：丈夫何不跨马挥鞭而牵舡。
又曰：道真尝与一人共索袢草中食，见一妪将二儿过，并青衣，啁之曰：青羊将两羔，妪答曰：两猪共一槽。
又曰：许玄度将弟出都婚，诸人钦迟之，既见，乃甚痴，便欲嘲弃之，玄度为之作宾主相对，真长叹曰：玄度为弟婚，施十重铁步障。
又曰：锺雅语祖士言，我汝颖之士利如锥，卿燕代之士钝如槌，祖曰：以我钝槌，打尔利锥，锺曰：自有神锥，不可得打，祖曰：既有神锥，亦有神槌。
又曰：辛恭静见司马太傅，问卿何处人，答曰：西人，太傅应声戏之曰：在西颇见西王母不，恭静答曰：在西乃不见西王母，过东已见东王公，太傅大愧。
又曰：晋孝武好与虞啸父饮酒，醉拜不能起，帝呼人扶，虞啸父答曰：臣位未及扶，醉未及乱，非分之赐，所不敢当，帝美之，敕疏取语，于是为风俗，人相嘲调，辄云好语疏取。
《世说》曰：庾元规语周伯仁曰：诸人皆以君方乐，周曰：乐毅耶，庾曰：方乐令耳，周曰：何乃刻画无盐，以搪突西施耶。
又曰：诸葛瑾为豫州，别驾云，［按世说排调篇作遣别驾到台，语云，此有脱文。］小儿知谈，卿可与语，别驾唤恪咄咄郎君，恪因嘲之，豫州乱矣，何咄咄之有，答曰：君明臣贤，未闻其乱，恪复云，昔唐尧在上，四凶在下，答曰：岂惟四凶，亦有丹朱。
又曰：邓艾口吃，语称艾艾，晋文王戏之曰：卿云艾艾，为是几艾，邓答曰：凤兮凤兮，故是一凤。
又曰：桓南郡出射，有刘参军与周参军同用［世说排调篇作朋。］赌，垂成，唯少一破，刘谓周曰：卿此起不破，我当相挞，周曰：何至受卿挞，刘曰：伯禽之贵，尚不免挞，而况于卿。
又曰：谢太傅始有东山之志，桓公见药中有远志，公问谢，此药又名小草，何以一物二称，谢未即答，郝参军答曰：处则为远志，出则为小草，谢公殊有愧色。
又曰：司马太傅斋中坐，天月明净，叹以为佳，谢景重答曰：意谓不如有微云点缀，太傅因戏谢曰：卿居心不净，乃复欲滓秽太清耶。
又曰：荀鸣鹤陆士龙二人，俱会张茂先坐，共语，陆曰：云间陆士龙，荀曰：日下荀鸣鹤，陆曰：既开青云，睹白雉，何不张尔弓，彀尔矢，荀答曰：本谓是云龙骙骙，乃是山鹿野麋，兽微弩强，是以发迟。
沈约宋书，何承天除著作郎，年时已老，诸佐郎并名家年少，荀伯子嘲之，常呼为妳母，承天曰：卿当云凤皇将九子，妳母何言耶。
又曰：刘义基封营道侯，凡鄙无识，始兴王濬谓义基曰：陆士衡诗曰：营道无烈心，其意若何文义，答曰：下官初不识士衡，何忽见苦。
【诗】晋李充嘲友人诗曰：同好齐欢爱，缠绵一何深，子既识我情，我亦知子心，燕婉历年岁，和乐如瑟琴，良辰不我俱，中阔似商参，尔隔北山阳，我分南川阴，嘉会罔克从，积思安可任，目想妍丽姿，耳存清媚音，修昼兴永念，遥夜独悲吟，逝将寻行役，言别涕沾襟，原示降玉趾，一顾重千金。
【答客难】东方朔答客难曰：苏秦张仪，一当万乘之主，而身都卿相之位，泽及后世，今子大夫修先王之术，慕圣主之义，自以为智能海内无双，则可谓博闻辩智矣，然悉力尽忠，以事圣帝，旷日持久，官不过侍郎，位不登执戟，意者尚有遗行耶，东方先生仰而应曰：苏秦张仪之时，周室大坏，诸侯不朝，力政争权，相禽以兵，得士者强，失士者亡，故谈说得行焉，身处尊位，今则不然，圣帝流德，天下震慴，诸侯宾服，安于复盂，动犹运掌，贤不肖何以异哉，尊天之道，顺地之理，物无不得其所，故绥之则安，动之则苦，尊之则为将，卑之则为虏，抗之则在青云之上，抑之则在黄泉之下，虽欲尽节效情，安知前后，使苏秦张仪与仆并生于今之世，曾不得掌故，安敢望侍郎乎。
又汉杨雄解嘲曰：客嘲杨子曰：吾闻上世之士，人纲人纪，析人之圭，儋人之爵，纡青拖紫，朱丹其毂，今吾子幸得遭盛明之世，处不讳之朝，历金门，上玉堂，有日矣，曾不能画一奇，出一策，上说人主，下谈公卿，顾黜而作太玄五千文，深者入黄泉，高者出苍天，大者含元气，纤者入无间，然位不过侍郎，擢才给事黄门，杨子笑而应之曰：客徒欲朱丹吾毂，不知一跌将赤吾之族也，往者周网解结，群鹿争佚，土亡常君，国亡定臣，得士者富，失士者贫，今大汉，左东海，右渠搜，前番禺，后椒涂，散以礼乐，风以诗书，天下之士，雷动而云合，鱼鳞杂袭，咸营于八区，家家自以为稷契，人人自以为皋陶，戴𫄥垂缨而谈者，皆拟于阿衡，五尺童子，羞比晏婴与夷吾，旦握权则为卿相，夕失势则为疋夫，譬若江湖之涯，渤澥之岛，乘雁集不为之多，双凫飞不为之少，向使上世之士，处乎今也，策非甲科，行非孝廉，举非方正。又安得金紫，且吾闻之也，攫拏者亡，默默者存，位极者宗危，自守者身全，是以知玄知默，守道之极，爰静爰清，游神之廷，惟寂惟寞，守德之宅，世异事变，人道不殊，彼我易时，未知何如，故有造萧何律于唐虞之世，则谬矣，有作叔孙通仪于夏殷之时，则惑矣，有建娄敬之策于成周之世，则悖矣，有谈范蔡之说于金张许史之间，则狂矣，夫萧规而曹随，留侯画策，陈平出奇，功若泰山，响若埙篪，虽其人赡智哉，亦会其时之可为也，故为可为于可为之时则从，为不可为于不可为之时则凶。
后汉班固宾戏曰：太上有立德，其次有立功，是以圣哲治之，栖栖遑遑，孔席不暖，墨突不黔，由此言之，取舍者昔人之上务，著作者前烈之馀事耳，今吾子幸游帝王之世，躬带绂冕之服，卒不能摅首尾，奋翼鳞，使见之者景骇，闻之者响震，徒枕经籍，纡体衡门，潜神默记，亘以年岁，然而器不贾于当己，用不效于一世，虽驰辩如涛波，摛藻如春华，犹无益于殿最也，主人曰：若宾之言，斯所谓见势利之华，暗道德之实，守突奥之荧烛，未仰天庭而睹白日也，曩者王涂芜秽，周失其驭，侯伯方轨，战国横骛，当此之时，搦杇磨钝，铅刀皆能一断，商鞅挟三术以赞［《文选》四十五作钻。］孝公，李斯奋，时务而要始皇，彼皆蹑风尘之会，履颠沛之势，朝为荣华，夕而憔悴，福不盈眦，祸溢于世，且功不可以虚成，名不可以伪立，韩设辩而徼君，吕行诈以贾国，说难既酋，［《文选》作遒。］其身乃囚，秦货既贵，厥宗亦坠，方今大汉，洒扫群秽，夷险芟荒，廓帝纮，恢皇纲，基隆于羲农，规广于黄唐，其君天下也，炎之如日，威之如神，涵之如海，养之如春，譬犹草木之殖山林，鸟鱼之毓川泽，参天地而施化，岂云人事之厚薄哉，宾曰：若夫鞅斯之伦，既闻命矣，敢问上古之士，处身行道，辅世成名，可述于后者，默而已乎，主人曰：何为其然也，昔者咎繇谟虞，箕子访周，言通帝王，谋合圣神，殷说梦发于傅岩，周望兆动于渭滨，皆侯命而神交，匪词言之所信，故能建必然之册，展无穷之勋也，若乃牙旷清耳于管弦，离娄眇目于豪末，逢蒙绝伎于弧矢，班输攉巧于斧斤，仆亦不任厕伎于彼列，故密迩自娱于斯文。
后汉崔骃达旨曰：往者杨雄设言，客有难玄之尚白，应以战国之士，若范蔡邹衍，垂衅相倾，诳曜诸侯，以干浊世之宠，或人亦有睹我之澹泊，故比方昔问以难余，余略依前训以报焉，或说己曰：今子韫韣六经，服膺道术，历世而游，高谈有日，然下不步卿相之庭，上不登王公之门，进不党于赞己，退不渎于庸人，独师友道德，合符曩真，盖树乔靡休，独木不林，随时之宜，道贵从己，答曰：有是乎，苟欲免吾以世路，不知其跌而失吾之度也，昔尧含威而皋陶谟，高祖叹而子房虑，祸不散而曹绛奋，结不解而陈平权，及策合道从，克乱弭冲，乃将铭昆吾之冶，勒景襄之锺，今圣上之育斯民也，朴以皇质，雕以唐文，六合怡怡，比屋为仁，夫君子非不欲仕也，耻夸毗以求举，非不欲室也，恶登墙而楼处，叫呼衒鬻，悬旌皇表，非随和之宝也，曝智曜世，固以干禄，非仲尼之道也。
后汉崔寔答讥曰：客有讥夫人之享天爵而应睿哲也，必将振民毓德，弭难济时，故或阶媵以纳说，或桎梏而不辞，或击角以自衒，或养老以待期，及其规合策从，勋绩克章，拨乱夷险，九合一匡，圣人大宝，唯斯为光，今子游精太清，潜思九玄，厉节缥霄，抗志浮云，口原甘而尝苦，身乐逸而长勤，志求贵而永卑，情好富而困贫，慕容名而失厚，思虑劳乎形神，答曰：子徒休彼绣衣，不知嘉遁之独肥也，且麟隐于遐荒，不纡机阱之路，凤皇翔于寥廓，故节高而可慕，李斯奋激，果失其度，胥种遂功，身乃无处，观夫人之进趍也，不揣己而干禄，不揆时而要会，或遭否而不遇，或智小而谋大，纤芒豪末，祸亟无外，荣速激电，辱必弥世，故曰：爱饵衔钩，悔在鸾刀，被文食豢，乃启其毛，若夫守恬履静，澹尔无求，沉缗濬壑，栖息高丘，虽无炎炎之乐，亦无灼灼之忧，余窃嘉兹，庶遵厥猷。
后汉蔡邕释诲曰：务世公子，诲于华颠，胡老曰：今夫子生清穆之世，禀醇和之器，覃思典籍，韫韣六经，安贫乐贱，与世无营，曾不能登天庭，序彝伦，扫六合之秽慝，清宇宙之埃尘，小子惑焉，胡老曰：若公子，所谓睹暧昧之利，而忘昭晢之害，专必成之功，而忽跌蹉之败者已，于是智者骋诈，辩者驰说，武夫奋略，战士讲说，电骇风驰，雾散云披，连衡者六印磊落，合从者骈组流离，据巧蹈机，以忘其危，夫花离蒂而萎，条去干而枯，女冶容而淫，士背道而辜，人毁其满，神疾其邪，利端始萌，害渐亦牙，贪夫殉财，夸者死权，瞻仰世事，体躁心烦，暝谦盈之效，迷损益之数，骋驽骀于修路，慕麒麟而增驱，卑俯乎外戚之门，乞助乎近贵之誉，原荣未副，从而颠踣，大河盈溢，非一届所防，带甲百万，非一勇所抗，今子责疋夫以清宇宙，庸可以水旱而累尧汤乎，是以君子推微达著，寻端究绪，履霜知冰，践露知暑，魏陈琳应讥曰：客有讥余者云，闻君子动作周旋，无所苟而已矣，今主君锺阴阳之美，总贤圣之风，固非世人所能及，遭𨱇狼肆虐，社稷陨倾，既不能抗节服义，与主存亡，而背枉违难，耀兹武功，徒独震扑山东，剥落元元，结疑本朝，假拒群奸，使己蒙噂沓之谤，而他人受讨贼之勋，捐功弃力，以德取怨，今贱文德而贵武勇，任权谲而背旧章，无乃非至德之纯美，而有阙于后人哉，主人曰：是何言也，夫兵之设亦久矣，所以威不轨而惩淫慝也，夫申鸣违父，乐羊食子，季友鸩兄，周公戮弟，犹忍而行之，王事所不得已也，而况将避谗慝之嫌，弃社稷之难，爱暂劳之民，忘永康之乐，此庸夫犹所不为，何有冠世之士哉，昔洪水滔天，泛滥中国，伯禹躬之，过门而不入，率万方之民，致力乎沟洫，及至箫韶九成，百兽率舞，垂拱无为，而天下晏如，夫岂前好勤而后媮乐乎，盖以彼劳求斯逸也，夫世治责人以礼，世乱则考人以功，斯各一时之宜，故有论战阵之权于清庙之堂者，狂矣，陈俎豆之器于城濮之墟者，则悖矣，是以达人君子，必相时以立功，必揆宜以处事，孝灵既丧，妖官放祸，栋臣残酷，宫室焚火，主君乃芟凶族，夷恶丑，荡涤朝奸，清澄守职也，既乃卓为封蛇，幽鸩帝后，强以暴国，非力所讨，违而去之宜也，是故天赞人和，无思不至，用能合师百万，若运诸掌者，义也，今主君以宽弘为宇，仁惠为庐，若地之载，如天之焘，故当其闻管籥之声，则恐己之病也，见羽旄之美，则惧士之劳也，察稼穑之不时，惟民之匮也，临台观之崇高，则恤役之病也，是以虚心恭己，取人之谟，辟四门，广谏路，贵谠言，贱巧伪，虑不专行，功不擅美，咨事若不及，求愆恐不闻，用能使贤智者尽其策，勇敢者竭其身，故举无遗阙，而风烈宿宣也。
