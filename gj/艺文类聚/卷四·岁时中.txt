据明本补
◇元正
《尚书》曰：月正元日，舜格于文祖。
《列子》曰：邯郸之民，以正月之旦，献鸠于简子，简子大悦，厚赏之，客问其故，简子曰：正旦放生，示有恩也。
《孔丛子》曰：邯郸民以正月旦献爵于赵王，而缀以五采，王大悦，东观汉记曰：戴凭为侍中，正旦朝贺，帝令群臣说经义，不通者夺其席，凭遂重五十馀席，［事具讲论篇。］《汉书》曰：鲍宣字子都，哀帝时，正旦日蚀，宣上书谏曰：陛下父事天，母事地，子养黎民，父亏明，母震动，子讹言，今日蚀三阳始，小民正月朔旦，尚恶败器物，况日亏缺乎。
汉杂事曰：正月朝贺，三公奉璧上殿，乡御坐北面，太常使赞曰：皇帝为君兴，三公伏，皇帝坐，乃前进璧。
《典略》曰：明帝使博士马均，作司南车，水转百戏，正月朝，造巨兽鱼龙蔓延，弄马倒骑，备如汉西京故事。
《魏略》曰：正始元年，商风大起数十日，发屋折树，动太极殿东阁，正旦大会。又甚，倾床案，曹休将诛之征也。
王浑集曰：诏问明正旦会，四方计吏入见，临朝当何所宜，浑奏，旧正会计吏轩下，中书令宣诏，问方土所宜，士人贤才，隐伏未达，风俗好尚，礼教之宜，勤农务本，以尽垦殖之利，刑狱清理，无枉滥之失，郡守长吏，勤心治政，为民兴利除害，训化之绩，授以纸笔，意陈闻见，以明圣旨垂心四远。
晋咸康起居注曰：十二月庚子，诏曰：正会日，百寮增禄，赐醽酒，人二升。
《世说》曰：元帝正会，引丞相王导登御床，王公固辞，中宗引之弥苦，文献曰：使太阳与万物同晖，臣下何以仰瞻，帝乃止。
邓德明《南康记》曰：昔有卢耽，仕州为治中，少学仙术，善解飞腾，每夕，辄凌虚归家，晓则还州，尝元会至晚，不及朝列，化为白鹄，至阁前，徊翔欲下，威仪以帚掷之，得一只履，耽惊还就列，内外左右，莫不骇异，时步骘为广州刺史，意甚恶之，便以状列闻，遂至诛灭。
裴玄《新语》曰：正朝，县官杀羊，悬其头于门。又磔鸡以副之，俗说以厌疠气。玄以问河南伏君，伏君曰：是土气上升，草木萌动，羊啮百草，鸡啄五谷，故杀之以助生气。
【诗】魏陈思王曹植元会诗曰：初岁元祚，吉日惟良，乃为嘉会，宴此高堂。衣裳鲜洁，黼黻玄黄，珍膳杂遝，充溢圆方，俯视文轩，仰瞻华梁，原保兹善。千载为常，欢笑尽娱，乐哉未央，皇室荣贵，寿考无疆。
晋荀勖正大会行礼歌诗曰：于皇元首，群生资始，履端大享，敬御福祉，肆觐群后，爰及卿士，钦顺时财，允也天子。
又曰：明明天子，临下有赫，四表宅心，惠浃荒貊，柔远能迩，孔淑不逆。来格祁祁，邦家是若。
又曰：光光邦家，天笃其祜，丕显喆命，顾予三祖，世德作求，奄有九土，思我皇度，彝伦攸序。
晋曹毗正朝诗曰：灵春散初泽，棼煴青阳舒，佳袍忽已故，今载奄复初，软节畅宇宙，和风被八区。
晋刘和妻王氏正朝诗曰：稔冉冥机运，迅矣四节经，太簇应玄律，青阳兆初正。
晋傅克妻辛氏元正诗曰：元正启令节，嘉庆肇自兹，咸奏万年觞，小大同悦熙。
晋荀勖正会公王上寿酒歌曰：践元辰，延显融，献羽觞，祈令终，我皇寿而隆，我皇茂而嵩，本枝奋百世，休祚锺圣躬。
【赋】晋傅玄朝会赋曰：考夏后之遗训，综殷周之典制，采秦汉之旧仪，肇元正之嘉会，于是先期戒事，众发允敕，万国咸享，各以其职，翼翼京邑，巍巍紫极，前三朝之夜中，庭燎晃以舒光，华灯若乎火树，炽百枝之煌煌，俯而察之，如亢烛龙而炤玄方，仰而观焉，若披丹霞而鉴九阳。
【颂】晋刘臻妻正旦献椒花颂曰：游穹周回，三朝肇建，青阳散晖，澄景载焕，美哉灵葩，爰采爰献，圣容映之，永寿于万。
◇人日
《荆楚岁时记》曰：正月七日为人日，以七种菜为羹，翦采为人，或镂金薄帖屏风上，忽［《太平御览》三十作亦。］戴之，像人入新年，形容改新。
董勋《问礼俗》曰：一日为鸡，二日为狗，三日为猪，四日为羊，五日为牛，六日为马，七日为人。
贾充《典戒》曰：人日造华胜相遗，像瑞图金胜之形，又像西王母戴胜也。
刘臻妻陈氏进见仪曰：正月七日，上人胜于人。
【诗】隋阳休之人日登高侍宴诗曰：广殿丽年辉，上林起春色，风生拂雕辇，云回浮绮翼。
薛道衡人日思归诗曰：入春才七日，离家已二年，人归落雁后，思发在花前。
【铭】李充登安仁峰铭曰：正月七日，厥日惟人，策我良驷，陟彼安仁。
◇正月十五日
玉烛宝典曰：正月十五日，作膏，［《太平御览》三十膏下有粥字。］以祠门户。
《荆楚岁时记》曰：风俗望日，以杨枝插门，随杨枝所指而祭，其夕。］迎紫姑神以卜。
《史记》曰：汉家以望日祀太一，从昏时到明，今夜游观灯是其遗迹，［今夜游以下九字，《初学记》四，《太平御览》三十作注文。］
《西域记》曰：摩竭纮国，正月十五日，僧俗云集，观佛舍利，放光雨花。
《涅槃经》曰：如来阇维讫，收舍利罂，置金床上，天人散花奏乐，绕城步步燃灯十二里。
【诗】苏味道望日夜游诗曰：火树银花合，星桥铁锁开，暗尘随马去，明月逐人来，游骑皆秾李，行歌尽落梅，金吾不惜夜，玉漏莫相催。
崔液夜游诗曰：玉漏铜壶且莫催，铁关金锁彻明开，谁家见月能间坐，何处闻灯不看来。
又曰：神灯佛火百轮张，刻像图形七宝装，影里如闻金口说，空中似散玉毫光。
又曰：金勒银鞍控紫骝，玉轮朱幰驾青牛，骖驔始散东城曲，倏忽还逢南陌头。
◇月晦
《荆楚岁时记》曰：元日至月晦，并为酺聚饮食，每月皆有晦朔，正月初年，时俗重以为节。
玉烛宝典曰：元日至月晦，人并为酺食，士女悉湔裳斟酒于水湄，以为度厄。
《帝王世纪》曰：尧有草夹阶而生，每月朔生一荚，月半则生十五荚，自十六日一荚落，至月晦而尽，月小则馀一荚，厌而不落，以为瑞草，名为蓂荚，一名历荚。
【诗】太宗皇帝月晦诗曰：晦魄移中律，凝暄起丽城，罩云朝盖上，穿露晓珠呈，笑树花分色，啼枝鸟合声，披襟欢眺望，极目畅春晴。
北齐魏收晦日泛舟应诏诗曰：袅袅春枝弱，关关新鸟呼，棹唱忽逶迤，菱歌时顾慕，睿赏芳日色，宴言忘日暮，游豫慰人心，照临康国步。
后魏卢元明晦日泛舟应诏诗曰：轻灰吹上管，落蓂飘下蒂，迟迟春色华，晼晼年光丽。
◇寒食
《周礼》曰：司烜氏，仲春以木铎修火禁于国中，为季春将出火也。
《荆楚岁时记》曰：去冬至一百五日，即有疾风甚雨，谓之寒食。
周斐先贤传曰：太原旧俗，云介子推焚骸，一月寒食，莫敢烟爨。
陆翙《邺中记》曰：并州俗，冬至后百五日，为介子推断火，冷食三日，作干粥，今之糗是也。
又曰：寒食三日，作醴酪，煮粳米及麦为酪，捣杏仁，煮作粥。
范晔《后汉书》曰：周举迁并州刺史，太原一郡，旧俗以介子推焚骸，有龙忌之禁，至其月，咸言神灵不乐举火，举移书于子推庙云，春中寒食一月，老小不堪，今则三日而已。
古今艺术图曰：北方山戎，寒食日用秋千为戏，以习轻趫者。
【诗】李崇嗣寒食诗曰：普天皆灭焰，匝地尽藏烟，不知何处火，来就客心燃。
宋之问途中寒食诗曰：马上逢寒食，途中属暮春，可怜江浦望，不见洛桥人。
沈佺期岭表寒食诗曰：岭外逢寒食，春来不见饧，洛中新甲子，明日是清明。
【令】魏武帝明罚令曰：闻太原上党西河雁门，冬至后百五日，皆绝火寒食，云为介子推，且北方沍寒之地，老少羸弱，将有不堪之患，令到，人不得寒食，若犯者，家长半岁刑，主吏百日刑，令长夺一月俸。
◇三月三日
应劭《风俗通》曰：按周礼，女巫掌岁时以祓除疾病，禊者洁也，故于水上盥洁之也，巳者祉也，邪疾已去，祈介祉也。
韩诗曰：三月桃花水之时，郑国之俗，三月上巳，于溱洧两水之上，执兰招魂续魄，拂除不祥。
《汉书》曰：太后春幸蚕馆，率皇后列侯夫人桑，遵灞水而祓除。
续汉书礼仪志曰：三月上巳，官民皆洁于东流水上，自洗濯，祓除宿垢，为太洁。
《魏志》曰：袁绍三月上巳，大会宾徒于薄落津，闻魏郡兵及黑山贼于毒等数万人，共覆邺城，杀守，坐中客家在邺者，皆忧怖失色，或起而立，绍容貌自若，不改常度。
《竹林七贤论》曰：王济尝解禊洛水，明日，或问王曰：昨游有何语议，济曰：张华善说史汉，裴逸民叙前言往行，衮衮可听，［事具谈论部。］
夏仲御别传曰：仲御诣洛，到三月三日，洛中公王以下，莫不方轨连轸，并至南浮桥边禊，男则朱服耀路，女则锦绮粲烂，仲御时在船中，曝所市药，虽见此辈，稳坐不摇，贾公望见之，深奇其节，原相与语，此人有心胆，有似冀缺，走问船中安坐者为谁，仲御不应，重问，徐乃答曰：会稽北海间民夏仲御。
《晋中兴书》曰：玉导谓从兄敦曰：王仁德未著，而名位犹轻，兄威名日已振，宜有以共相匡举，会三月三日，中宗出禊，乘肩辇，敦导并骑从，纪瞻使人觇之，既闻敦导骑从，乃大惊，自出拜于道左，中宗从容谓导曰：卿吾之萧何也。
《续搜神记》曰：卢充猎，见獐，便射中之，随逐不觉远，忽见一里门，如府舍，问铃下，铃下对曰：崔少府也，进见少府，少府语充曰：尊府君为索小女婚，故相迎耳，三日毕，车送充至家，母问，具状以对，与崔别后四年，充三月三日临水戏，遥见水傍有犊车，充往开车户，见崔女与三岁男共载，情意如初，抱男儿还充。又与金鋺别。
《杂五行书》曰：欲知蚕善恶，常以三月三日，天阴而无日，不见雨，蚕大善。
续齐谐记曰：晋武帝问尚书郎挚虞曰：三日曲水，其义何指，答曰：汉章帝时，平原徐肇，以三月初生三女，至三日俱亡，一村以为怪，乃相携之水滨盥洗，遂因水以泛觞，曲水之义起于此，帝曰：若如所谈，便非好事，尚书郎束晳曰：仲治小生，不足以知此，臣请说其始，昔周公城洛邑，因流水以泛酒，故逸诗云，羽觞随波。又秦昭王三日置酒河曲，见有金人出，奉水心剑曰：令君制有西夏，及秦霸诸侯，乃因此处立为曲水祠，二汉相缘，皆为盛集，帝曰：善，赐金五十斤，左迁仲治为阳城令。
【诗】晋张华三月三日后园会诗曰：暮春元日，阳气清明，祁祁甘雨，膏泽流盈，习习祥风，启滞导生，禽鸟逸豫，桑麻滋荣，纤条被绿，翠华含英，于皇我后，钦若昊干，顺时省物，言观中园，宴及群辟，乃命乃延，合乐华池，祓濯清川，泛彼龙舟，溯游渚源。
又上巳篇曰：仁风导和气，勾芒御昊春，姑洗应时月，元巳启良辰，密云荫朝日，零雨洒微尘，飞轩游九野，置酒会众宾。
晋潘尼三日洛水作诗曰：晷运无穷已，时逝焉可追，斗酒足为欢，临川胡独悲，暮春春服成，百草敷英蕤，聊为三日游，方驾结龙旗，廊庙多豪俊，都邑有艳姿，朱轩荫兰皋，翠幕映洛湄，临岸濯素手，涉水搴轻衣，沉钩出比目，举弋落双飞，羽觞乘波进，素卯随流归。
晋王济平吴后三月三日华林园诗曰：蠢尔长蛇，荐食江汜，我皇神武，泛舟万里，迅雷电迈，弗及掩耳，思乐华林，薄采其兰，皇居伟则，芳园巨观，仁以山悦，水为智欢，清池流爵，秘乐通玄，物以时序，情以化宣。
晋闾丘冲三月三日应诏诗曰：暮春之月，春服既成，升阳土润，冰涣川盈，馀萌达壤，嘉木敷荣，后皇宣游，既宴且宁，光光华辇，诜诜从臣，微风扇秽，朝露翳尘，上荫丹幄，下藉文茵，临川浥盥，濯故洁新，俯镜清流，仰睇天津，蔼蔼华林，严严景阳，业业峻宇，奕奕飞梁，垂荫倒景，若沉若翔，浩浩白水，泛泛龙舟，皇在灵沼，百辟同游，击棹清歌，鼓枻行酬，闻乐咸和，具醉斯柔，在昔帝虞，德被遐荒，干戚在庭，苗民来王，今我哲后，古圣齐芳，惠此中国，以绥四方，元首既明，股肱惟良，乐酒今日，君子惟康。
晋王赞三月三日诗曰：招摇启运，寒暑代新，亹亹不舍，如彼行云，猗猗季月，穆穆和春，皇储降止，宴及嘉宾，嘉宾伊何，具惟姻族，如彼葛藟，衍于樛木，郁郁近侍，岩岩台岳，庶寮鳞次，以崇天禄，如彼昆山，列此琚玉，巍巍天阶，亦降列宿，右载元首，左光储副，大祚无穷，天地为寿，晋陆机诗曰：迟迟暮春日，天气柔且嘉，元吉隆初巳，濯秽游黄河。
晋阮修上巳会诗曰：三春之季，岁惟嘉时，灵雨既零，风以散之，英华扇耀，翔鸟群嬉，澄澄绿水，澹澹其波，修岸逶迤，长川相过，聊且逍遥，其乐如何，坐此修筵，临彼素流，嘉肴既设，举爵献酬，弹筝弄琴，新声上浮，水有七德。智者所娱，清濑瀺灂，菱葭芬敷，沉此芳钩，引彼潜鱼，委〈饣甘〉芳美，君子戒诸。
晋孙绰三月三日诗曰：姑洗斡运，首阳穆阐，嘉卉萋萋，温风暖暖，言涤长濑，聊以游眼，缥{艹沂}渶流，绿柳荫坂，羽从风飘，鳞随浪转。
晋庾阐三月三日诗曰：心结湘川渚，目散冲霄外，清泉吐翠流，绿醽漂素濑。悠想眄长川，轻澜眇如带。
又三月三日临曲水诗曰：暮春濯清巳，游鳞泳一壑，高泉吐东岑，洄澜自净泶，临川叠曲流，丰林映绿薄，轻舟沉飞觞，鼓枻观鱼跃。
宋颜延之三日侍游曲阿后湖诗曰：虞风载帝狩，夏谚颂王游，春方动宸驾，望幸倾五州，山祗跸峤路，水若惊沧流，神御出瑶轸，天仪降藻舟，万轴胤行卫，千翼泛飞浮，雕云丽璇盖，祥飚被采斿，江南进荆艳，河徼献赵讴。
又诏宴曲水诗曰：道隐未形，治彰既乱，帝迹悬衡，皇流共贯，惟王创物，永锡洪筭，仁固开周，义高登汉，祚融世哲，叶光列圣，太上正位，天临海镜，帝体丽明，仪辰作贰，居彼东朝，金昭玉粹，德有润身，体不愆器，开荣洒泽，舒虹烁电，伊思镐饮，每怀洛宴，郊饯有疆，君举有礼，幕帐兰甸画流高陛，分庭荐乐，析波浮醴，豫同夏谚，事兼出济。
又三月三日诏宴西池诗曰：河岳曜图，圣时利见，于赫有皇，升中纳禅，载贞其恒，载通其变，大哉人文，至矣天睠，昭哉储德，灵庆攸繁，明两紫宸，景物乾元，帝宗庵蔼，惟城惟蕃，衮衣善职，彤弓受言，饰馆春宫，税镳青辂，长筵逶迤，浮觞沿溯，宋谢灵运三月三日侍宴西池诗曰：详观记牒，鸿荒莫传，降及云鸟，曰圣则天，虞承唐命，周袭商艰，江之永矣，皇心惟眷，矧乃暮春，时物芳衍，滥觞逶迤，周流兰殿，礼备朝容，乐阕夕宴。
宋谢惠连三月三日曲水集诗曰：四时著平分，三春禀融烁，迟迟和景婉，夭夭园桃灼，携朋斯郊野，昧旦辞廛郭，斐云兴翠岭，芳飚起华薄，解辔偃崇丘，藉草绕回壑，际渚罗时蔌，讬波泛轻爵。
齐谢朓为皇太子侍华光殿曲水宴诗曰：傍求遂古，逖听鸿名，大宝曰位，得一为贞，朱绨叶祉，绿字摛英，升配同贯，进让殊声，大横将属，会昌已命，国步中阻，震居膺庆，玺剑克传，龟玉增映，玄塞北靡，丹徼南极，浮毳驾风，非泳非陟，西京蔼蔼，东都济济，秋祓濯流，春禊浮醴，初吉云献，上除方启，昔驾阳颖，今欢云陛，嘉乐旧矣，芳宴在斯，载留神瞩，有睟天仪，龙精已映，威仰未移，叶依黄鸟，花落春池，高宴弘敞，禁林稠密，青隥崛起，丹楼间出，翠葆随风，金戈动日，惆怅清管，徘徊轻佾，灞浐入筵，河淇流阼，娲［本集作海。］若来往，觞肴沿溯，欢饫有终，清光欲暮，轻轺回首，华组徐步。
又为人作三日侍华光殿曲水宴诗曰：神理内寂，机象外融，遗情汾水，垂冕鸿宫，树以司牧，匪我求蒙，徒勤日用，谁器玄功，当宁日昃，求衣未明，抵璧焚翠，销剑隳城，九畴式序，三辟载清，丽景则春，仪方在震，重圣积厚，金式琼润，祓秽河浦，张乐春畴，既停龙驾，亦泛凫舟，初𣲗命晓，朝华开夜，饰陛导源，回伊流灞，间馆岩敞，长廊水架，金觞摇荡，玉俎推移，筵浮水豹，席扰云螭，欢兹广宴，穆是天仪。
梁简文帝三日侍宴林光殿曲水诗曰：芳年留帝赏，应物动天襟，挟苑连金阵。分衢度羽林，帷宫对广掖，层殿迩高岑，风旗争曳影，亭皋共生阴，林花初堕蒂。池荷欲吐心。
又三日率尔成诗曰：芳年多美色，丽景复妍遥，握兰唯是旦，采艾亦今朝，回沙溜碧水，曲岫散桃夭，绮花非一种，风丝乱百条，云起相思观，日照飞虹桥，繁华炫姝色，燕赵艳妍妖，金鞍汗血马，宝髻珊瑚翘，兰声起縠袖，莲锦束琼腰，相看隐绿榭，见人还自娇，玉桂鸣罗荐，渠碗泛回潮，洛滨非拾羽，满握讵贻椒。
又三日侍皇太子曲水宴诗曰：震德协灵，年芳节淑，濯伊临灞，荡心愉目。骧骑晨野，𪭢金晓陆，蕙气卷旌，神飚擎毂，曾岑偃蹇，耸观岧峣，烟生翠幕，日照绮寮，银华晨散，金芝暮摇，绿水动叶，丹距映条，顾惟菲薄，徒承恩裕，艺学未优，声绩不树，岂辨河书，宁摛淮赋，徒偶群龙，终惭并驭。
又曲水联句诗曰：春色明上巳，桃花落绕沟，波回卮不进，纶下钩时留，［臣导。］绛水时回岸，花觞转更周，陈肴渡玉俎，垂饵下银钩，王卿，回川入帐殿，列俎间芳洲，汉艾凌波出，江枫拂岸游，［庾肩吾。］王生回水碓，蔡妪荡轻舟，岸烛斜临水，波光上映楼，［殿下。］
梁沈约三日侍凤光殿曲水宴诗曰：光迟蕙敏，气婉椒台，皇心爱矣，帝曰游哉，玉鸾徐骛，翠凤轻回，别殿广临，离宫洞启，川祗奉寿，河宗相礼，清洛渐筵，长伊流陛，洄荡嘉羞，摇漾芳醴，轻歌易绕，弱舞难持，素云留管，玄谷停丝，引思为岁，岁亦阳止，叨服贲身，身亦昌止，徒勤丹漆，终愧文梓。
又上巳华光殿诗曰：于维盛世即轩妫，朝酆宴镐复在斯，朝光灼烁映兰池。春风婉转入细枝，时𣲗顾暮声合离，轻波微动漾羽卮，河宗海若生蛟螭，浮梁径度跨回漪，朱颜始洽景将移，安得壮士驻奔曦。
又侍林光殿曲水宴诗曰：宴镐锵玉銮，游汾举仙𫐈，荣光泛采旄，修风动芝盖，淑气婉登辰，天行耸云旆，帐殿临春篽，帷宫绕芳荟，渐席周羽觞，分墀引回濑，穆穆宝化升，济济皇陛泰，将御遗风轸，远侍瑶台会。
又三日率尔成篇诗曰：丽日属元巳，年芳具在斯，开花已匝树，流𣲗复满枝，洛阳繁华子，长安轻薄儿，东出千金堰，西临雁鹜陂，游丝映空转，高杨拂地垂，绿帻文照曜，紫燕光陆离，清辰戏伊水，薄暮宿兰池，象筵鸣宝瑟，金瓶泛羽卮，宁忆春蚕起，日暮桑欲萎。
梁刘孝绰三日侍华光殿曲水宴诗曰：薰祓三阳暮，濯禊元巳初，皇心腃乐饮，帐殿临春渠，豫游高夏谚，凯乐盛周居，复以禁林日，丰茸花树舒，羽觞环阶转，清澜傍席疏，妍歌已嘹亮，妙舞复纡馀，九成变丝竹，百戏起龙鱼。
又三日侍安成王曲水宴诗曰：汇泽良孔殷，分区屏中县，蹑跨兼流采，矜唯迩封甸，吾王奄酆毕，折圭承羽传，不资鲁俗移，何待齐风变，东山富游士，北土无遗彦，一言白璧轻，片善黄金贱，馀辰属上巳，清祓追前谚，持此阳濑游，复展城隅宴，芳洲亘千里，远近风光扇，方欢厚德重，谁言薄游倦。
梁刘孝威侍宴乐游林光殿曲水诗曰：蒸哉轩顼，赫矣尧心，女娲补石，重华弃金，汤罗禹扇，羲瑟农琴，皇乎备矣，受命君临，试舟五反，和乐九成，钩楯秘戏，协律新声，丹杯水激，绛采坯荣，天吴还往，海若逢迎。又三日侍皇太子宴诗曰：二龙巡夏代，八骏驭周朝，豫游光帝则，乐饮盛民谣，皇储遵洛禊，滥觞追灞桥，掌祓开神篽，司马动銮镳，周旗交彩毦，晋鼓杂清箫，旌宫临广隰，藻卫烁岩椒，兰樽沿曲折，灵若溯回潮。
梁庾肩吾三日侍兰亭曲水宴诗曰：荣星依夜动，銮驾忽朝游，旌门临苑树，相风生凤楼，春生露泥泥，天覆云油油，桃花舒玉涧，柳叶暗金沟，禊川分曲洛，帐殿掩芳洲，涌跃赪鱼出，参差绛枣浮，百戏俱临水，千锺共逐流。
北齐邢子才三日华林园公宴诗曰：回銮自乐野，弭盖属瑶池，五丞接光景，七友树风仪，芳春时欲遽，览物惜将移，新萍已冒沼，馀花尚满枝，草滋径芜没，林长山蔽亏，方筵罗玉俎，激水漾金卮，歌声断且续，舞袖合还离。
隋卢思道上巳禊饮诗曰：山泉好风景，城市厌嚣尘，聊持一樽酒，共寻千里春，馀光下幽桂，夕吹舞青苹，何言出关后，重有入林人。
【赋】后汉杜笃祓禊赋曰：王侯公主，暨乎富商，用事伊雒，帷幔玄黄，于是旨酒嘉肴，方丈盈前，浮枣绛水，酹酒醲川，若乃窈窕淑女，美媵艳姝，戴翡翠，珥明珠，曳离袿，立水涯，微风掩壒，纤谷［全后汉文二十八作縠。］低徊，兰苏盻蚃，感动情魂，若乃隐逸未用，鸿生俊儒，冠高冕，曳长裾，坐沙渚，谈诗书，咏伊吕，歌唐虞。
晋成公绥洛禊赋曰：考吉日，简良辰，祓除解禊，同会洛滨，妖童媛女，嬉游河曲，或振纤手，或濯素足，临清流，坐沙场，列罍樽，飞羽觞。
晋张协洛禊赋曰：夫何三春之令月，嘉天气之氤氲，和风穆以布畅，百卉晔而敷芬，川流清泠以汪濊，原隰葱翠以龙鳞，游鱼瀺灂于渌波，玄鸟鼓翼于高云，美节庆之动物，悦群生之乐欣，故新服之既成，将禊除于水滨，于是缙绅先生，啸俦命友，携朋接党，冠童八九，主希孔墨，宾慕颜柳，临涯咏吟，濯足挥手，乃至都人士女，弈弈祁祁，车驾岬嵑，充溢中逵，粉葩翕习，缘阿被湄，振袖坐风，接衽成帏，若夫权戚之家，豪侈之族，采骑齐镳，华轮方毂，青盖云浮，参差相属，集乎长洲之浦，曜乎洛川之曲，遂乃停舆蕙渚，税驾兰田，朱幔虹舒，翠幕蜺连，罗樽列爵，周以长筵，于是布椒醑，荐柔嘉，祈休吉，蠲百疴，漱清源以涤秽兮，揽绿藻之纤柯，浮素卯［《太平御览》八十五作卵。］以蔽水，洒玄醪于中河。
晋褚爽禊赋曰：伊暮春之令月，将解禊于通川，凌元巳之清晨，溯微风之泠然，川回澜以澄映，岭插崿以霏烟，轻霞舒于翠崖，白云映乎青天。
晋夏侯湛禊赋曰：羡暮春之嘉辰，美灵气之和柔，结方轨之奏路，敷令节而宣游，尔乃铃鸣擢翠，旗垂繁缨，微云乘轩，清风卷旌，飞轮焱起，良马电惊，车驾鳞萃，男女雾会，服焕罗縠，翠翳连盖，荣香丸于素襟，结九龄乎时外，粲烂虺韡。混晔发越，若乎朝春挺葩，夕霞抱月，尔乃临清流，背绿柯，云幕高接，丹组四罗。
晋阮瞻上巳会赋曰：临清川而嘉宴，聊假日以游娱，荫朝云而为盖，讬茂树以为庐，好修林之蓊郁，乐草莽之扶疏，列四筵而设席，祈吉祥于斯涂，酌羽觞而交酬，献遐寿之无疆，同欢情而悦豫，欣斯乐之恺慷，发中怀而弦歌，讬情志于宫商。
梁萧子范家园三日赋曰：春亦暮止，田家上巳，时将磔于九门，节方郊于七里，扇习习之和风，照迟迟之华晷，飞玄翮之土燕，夺丹焜之山雉，聊结新而濯故，式东流之前轨，居免上漏，树非榛栗，既无择于爽垲，曾不访于凶吉，右瞻则青溪千仞，北睹则龙盘秀出，与岁月而荒茫，同林薮之芜密，懽兹嘉月，悦此时良，庭散花蕊，傍插筠篁，洒玄醪于沼沚，浮绛枣于泱泱，观翠轮之出没，戏青舸之低昂。
周庾信三月三日华林园马射赋曰：于时玄鸟司历，苍龙驭行，羔献冰开，桐华萍合，皇帝幸于华林之园，千乘雷动，万骑云屯，落花与芝盖同飞，杨柳与春旗一色，乃命群臣，陈大射之礼，驺虞九节，狸首七章，于是选朱汗之马，校黄金之埒，红阳飞鹊，紫燕陆沈，唐成公之骕骦，海西侯之千里，莫不饮羽衔竿，吟猿落雁，锺鼓振地，埃尘涨天，采则锦市俱移，钱则铜山合徙，实天下之至乐，景福之欢欣者也，岁次昭阳，月在大梁，其日上巳，其时少阳，春吏司职，青祗效祥，征万骑于平乐，开千门于建章，皇帝翊四校于仙园，回六龙于天苑，华盖平飞，风乌细转，帷宫宿设，帐殿开筵，傍临细柳，斜界宜年，河漘薙草，渭口浇泉，塴云五色，的晕重圆，阳管既调，春弦实抚，玉律调锺，金錞节鼓，于是咀衔拉铁，逐日追风，并试长秋之埒，俱下兰池之宫，鸣鞭则污赭，入埒则尘红，变三驱而画鹿，登百尺而悬熊，礼正六耦，诗歌九节，弓如明月对堋，马似浮云向埒，雁失群而行断，猿求林而路绝，乃有六郡雄才，五陵高选，新回马邑之兵，始罢龙城之战，尚带流星，犹乘奔电，始听鼓而唱筹，即移竿而摽箭，熊耳刻杯，浮云画罍，水衡之钱山积，织室之锦霞开，司筵赏至，酒正杯来，既而日下泽宫，筵阑相圃，怅从跸之留欢，眷回銮之馀武。
【序】晋王羲之三日兰亭诗序曰：永和九年，岁在癸丑，暮春之初，会于会稽山阴之兰亭，修禊事也，群贤毕至，少长咸集，此地有崇山峻岭，茂林修竹。又有清流激湍，映带左右，引以为流，流觞曲水，列坐其次，虽无丝竹管弦之盛，一觞一咏，亦足以畅叙幽情，是日也，天朗气清，惠风和畅，仰观宇宙之大，俯察品类之盛，所以游目骋怀，足以极视听之娱，信足乐也。
晋孙绰三日兰亭诗序曰：古人以水喻性，有旨哉斯谈，非以停之则清，混之则浊耶，情因所习而迁移，物触所遇而兴感，故振辔于朝市，则充屈之心生，闲步于林野，则辽落之志兴，仰瞻羲唐，邈已远矣，近咏台尚，顾深增怀，为复于暧昧之中，思萦拂之道，屡借山水，以化其郁结，永一日之足，当百年之溢，以暮春之始，禊于南涧之滨，高岭千寻，长湖万顷，隆屈澄汪之势，可为壮矣，乃席芳草，镜清流，览卉木，观鱼鸟，具物同荣，资生咸畅，于是和以醇醪，齐以达观，泱然兀矣，焉复觉鹏鷃之二物哉。
宋颜延之三日曲水诗序曰：夫方策既载，皇王之迹已殊，钟石毕陈，舞咏之情不一，虽渊流遂往，详略异闻，然其宅天衷，立民极，莫不崇尚其道，神明其位，拓世贻统，固万叶而为量者也，有宋函夏，帝图弘远，高祖以圣武定鼎，规同造物，皇上以叡文承历，景属宸居，隆周之卜既永，宗汉之兆在焉，正体毓德于少阳，上宰宣哲于元辅，晷纬昭应，山渎效灵，五方杂遝，四隩来暨，赪茎素毳并柯共穗之瑞，史不绝书，栈山航海逾沙轶漠之贡，府无虚月，日躔胃维，月轨青陆，皇祗发生之始，后王布和之辰，思对上灵之心，以惠庶萌之原，加以二王于迈，出饯戒吉，有诏掌故，爰命司历，献陈洛饮之礼，具上巳之仪，南除辇道，北清禁林，左关岩隥，右梁潮源，略亭皋，跨芝廛，苑大液，怀曾山，松石峻峗，葱翠阴烟，游泳之所攒萃，翔骤之所往还，阅水环阶，引池分席，春官联事，苍灵奉涂，然后升秘驾，胤缇骑，抚玉銮，发流吹，以降于行所，礼也，龙文饰辔，青翰侍御，华裔殷至，观听骛集，扬袂风山，举袖阴泽，靓妆藻野，袨服缛川，故以隐赈外区，焕衍都内者矣，上膺万寿，下禔百福，布筵禀和，阖堂依德，情盘景遽，欢洽日斜，怅钓台之未临，慨酆宫之不悬，方且排凤阙以高游，开爵园而广宴，并命在位，展诗发志，则夫诵美有章，陈信无愧者欤。
齐王融三日曲水诗序曰：臣闻出豫为象，钧天之乐张焉，时乘既位，御气之驾翔焉，是以得一奉宸，逍遥襄城之域，体元则大，怅望姑射之阿，然窅眇寂寥，其独适者也，至如夏后两龙，载驱璿台之上，穆王八骏，如舞瑶水之阴，亦有飨云，固不与万民共也，我大齐之握机创历，诞命建家，接礼贰宫，考庸太室，昭华之珍既徙，延喜之玉攸归，革宋受天，保生万国，度邑静鹿丘之叹，迁鼎息大坰之惭，骏发开其远祥，定尔固其洪业，皇帝体膺上圣，运锺下武，冠五行之秀气，迈三代之英风，昭章云汉，晖丽日月，犹且具明废寝，昃晷忘餐，惧负重于春冰，怀御奔于秋驾，储后睿哲在躬，妙善居质，内积和顺，外发英华，斧藻至德，琢磨令范，若夫族茂麟趾，宗固磐石，跨蹍昌姬，韬轶炎汉，元宰比肩于尚父，中铉继踵乎周南，分陕流勿剪之欢，来仕允克施之誉，本枝之盛如此，稽古之政如彼，故免群生于汤火，纳百姓于休和，引镜皆明目，临池无洗耳，沉冥之怨既缺，薖轴之疾已消，谗莠蔑闻，攘争揜息，稀鸣桴于砥路，鞠茂草于圆扉，侮食来王，左言入侍，一尉候于西东，合车书于南北，偃革辞轩，销金罢刃，天瑞降，地符升，泽马来，器车出，江海呈象，龟龙载文，功既成矣，世既贞矣，信可以优游暇豫，作乐崇德者欤，于时青鸟司开，条风发岁，粤斯上巳，惟暮之春，禊饮之日在兹，风舞之情咸荡，载怀平圃，乃睠芳林，芳林园者，福地奥区之凑，丹陵若水之旧，殷殷均乎姚泽，膴々尚于周原，飞观神行，虚檐云构，离房乍设，层楼间起，负朝阳而抗殿，跨灵沼而浮荣，镜文虹于绮疏，浸兰泉于玉砌，幽幽丛薄，秩秩斯干，新萍泛沚，华桐发岫，杂夭采于柔荑，乱嘤声于锦羽，禁轩承幸，清宫俟宴，缇帷宿置，帟幕宵悬，既而灭宿登［《文选》四十六作澄。］霞，登光辨色，徐銮警节，鸣钟畅音，七萃连镳，九斿齐轨，尔乃回舆驻早，［《文选》作罕。］岳镇川渟，睟容有穆，宾仪式序，授几肆筵，因流波而成次，蕙肴芳醴，任激水而推移，葆佾陈阶。金匏在席，戚奏翘舞，籥动邠诗，召鸣鸟于〈山弇〉山，追伶伦于嶰谷，清歌有阕，羽觞无筭，上陈景福之赐，下献南山之寿，信凯宴于在藻，知和乐于食苹。
梁简文帝三日曲水诗序曰：窃以周城洛邑，自流水以禊除，晋集华林，同文轨而高宴，莫不礼具义举，沓矩重规，昭动神明，雍熙锺石者也，皇太子生知上德，英明在躬，智湛灵珠，辩均河注，腾茂实于三善，振嘉声于八区，是节也，上巳属辰，馀萌达壤，仓庚应律，女夷司候，尔乃分阶树羽，疏泉泛爵，兰觞沿溯，蕙肴来往，宾仪式序，盛德有容，吹发孙枝，声流嶰谷，舞艳七盘，歌新六变，游云驻采，仙鹤来仪，都人野老，云集雾会，结轸方衢，飞轩照日。
◇五月五日
《琴操》曰：介子绥割其腓股，以啖重耳，重耳复国，子绥独无所得，绥甚怨恨，乃作龙蛇之歌以感之，终不肯出，文公令燔山求之，子绥遂抱木而烧死，文公令民五月五日不得发火，［国语云介子推。］
《续汉礼仪志》曰：五月五日，朱索五色柳桃印为门户饰，以止恶气。
《风土记》曰：仲夏端五，烹鹜［原讹骛，据冯校本改。］角黍，端，始也，谓五月初五日也。又以菰叶裹黏米煮熟，谓之角黍。
续齐谐记曰：屈原五月五日投汨罗而死，楚人哀之，每至此日，竹筒贮米，投水祭之，汉建武中，长沙欧回，白日忽见一人，自称三闾大夫，谓曰：君当见祭甚善，但常所遗，苦蛟龙所窃，今若有惠，可以楝树叶塞其上，以五采丝缚之，此二物蛟龙所惮也，固依其言，世人作粽，并带五色丝及楝叶，皆汨罗之遗风也。
崔寔《四民月令》曰：五月五日，取蟾蜍，可合恶疽疮，取东行蝼蛄，治妇难产。
《会稽典录》曰：女子曹娥者，会稽上虞人，父能弦歌为巫，汉安帝二年五月五日，于县江溯涛迎波神，溺死，不得尸骸，娥年十四，乃缘江号哭，昼夜不绝声，七日，遂投江而死。
抱朴子，蟾蜍万岁者，头上有角，颔下有丹书八字再重，五月五日午时取之。阴干百日，以其足画地，即为流水。
又曰：或问辟五兵之道，答曰：以五月五日，作赤灵符，着心前。
《风俗通》曰：五月五日，以五采丝系臂者，辟兵及鬼，令人不病温，亦因屈原。
又曰：五月五日续命缕，俗说以益人命。
夏小正曰：此日蓄采众药，以蠲除毒气。
荆楚记曰：荆楚人，以五月五日并蹋百草，采艾以为人，悬门户上，以禳毒气。
又曰：屈原以是日死于汨罗，人伤其死，所以并将舟楫以拯之，今之竞渡，是其遗迹。
《大戴礼》曰：五月五日蓄兰为沐浴。
《楚辞》曰：浴兰汤兮沐芳华。
【诗】梁王筠五日望采拾诗曰：长丝表良节，金缕应嘉辰，结芦同楚客，采艾异诗人，折花竞鲜彩，拭露染芳津，含娇起斜眄，敛笑动微嚬，献珰依洛浦，怀珮似江滨。
◇七月七日
《列仙传》曰：陶安公者，六安铸冶师行火者，朱雀止冶上，曰：安公，冶与天通，七月七日，迎汝以赤龙，［事具仙部。］
又曰：王子乔见柏长［初学记四，《太平御览》三十一作桓良。］曰：告我家，七月七日，待我于缑氏山头，至时，乘白鹤在山头，望之不得到，举手谢时人，数日而去。
《汉书》曰：武帝七月七日，生于漪兰殿。
《汉武故事》曰：七月七日，上于承华殿斋，正中，忽有一青鸟从西方来，集殿前，上问东方朔，朔曰：此西王母欲来也，有顷王母至，［事具鸟部。］
崔寔《四民月令》：七月七日，曝经书，设酒脯时果，散香粉于筵上，祈请于河鼓织女，言此二星神当会，守夜者咸怀私原，或云，见天汉中，有奕奕正白气，如地河之波，辉辉有光曜五色，以此为征应，见者便拜乞原，三年乃得。
《竹林七贤论》曰：阮咸，字仲容，籍兄子也，诸阮前世皆儒学，内足于财，唯籍一生，尚道弃事，好酒而贫，旧俗，七月七日，法当晒衣，诸阮庭中烂然，莫非绨锦，咸时总角，乃竖长竿，摽大布犊鼻于庭中，曰：未能免俗，聊复尔尔，［原讹耳，据冯校本改。］
《世说》曰：郝隆，七月七日，见邻人皆曝晒衣物，隆乃仰卧出腹，云晒书。
续齐谐记曰：桂阳城武丁，有仙道，谓其弟曰：七月七日，织女当渡河，诸仙悉还宫，弟问曰：织女何事渡河，答曰：织女暂诣牵牛，世人至今云织女嫁牵牛也。
【诗】古诗曰：迢迢牵牛星，皎皎河汉女，纤纤擢素手，紥紥弄机杼，终日不成章，涕泣零如雨，河汉清且浅，相去讵几许，盈盈一水间，脉脉不得语。
晋潘尼七月七日侍皇太子宴玄圃园诗曰：商风初授，辰火微流，朱明送夏，少昊迎秋，嘉木茂园，芳草被畴，于时我后，以豫以游。
晋李充七月七日诗曰：朗月垂玄景，洪汉截皓苍，牵牛难牵牧，织女守空襄，河广尚可越，怨此汉无梁。
晋苏彦七月七日咏织女诗曰：织女思北沚，牵牛叹南阳，时来嘉庆集，整驾巾玉箱，琼珮垂藻蕤，雾裾结云裳，释辔紫微庭，解礻令碧琳堂，欢宴未及究，晨晖照扶桑，怅怅一宵促，迟迟别日长。
宋孝武七夕诗曰：白日倾晚照，弦月升［原讹外，据冯校本改。］初光，炫炫叶露满，肃肃庭风扬，瞻言媚天汉，幽期济河梁，服箱从奔轺，纨绮阙成章，解带遽回轸，谁云秋夜长，爱聚双情款，念离两心伤。
宋南平王刘铄七夕咏牛女诗曰：秋动清风扇，火移炎气歇，广檐含夜阴，高轩通夕月，安步巡芳林，倾望极云阙，组幕萦汉陈，龙驾凌霄发，沉情未申写，飞光已飘忽，来对眇难期，今欢自兹没。
宋谢惠连七夕咏牛女诗曰：落日隐檐楹，升月照帘栊，团团满叶露，淅淅振条风，蹀足循广除，瞬目矖曾穹，云汉有灵匹，弥年阙相从，遐川阻昵爱，修渚旷清容，弄杼不成藻，耸辔骛前踪，昔离秋已两，今聚夕无双，倾河易回斡，款颜难久悰，沃若灵驾旋，寂寥云幄空，留情顾华寝，遥心逐奔龙。
宋王僧达七夕月下诗曰：远山敛氛祲，广庭扬月波，气往风集隙，秋还露泫柯，节气既已孱，中宵振绮罗，来欢讵终夕，收泪泣分河。
宋颜延之为织女赠牵牛诗曰：婺女俪经星，姮娥栖飞月，惭无二媛灵，讬身侍天阙，阊阖殊未晖，咸池岂沐发，汉阴不夕张，长河为谁越，虽有促宴期，方须凉风发。
宋谢灵运七夕咏牛女诗曰：火逝首秋节，明经弦月夕，月弦光照户，秋首风入隙，陵风步曾岑，凭云肆遥脉，徙倚西北庭，竦踊东南觌，纨绮无报章，河汉有骏轭。
宋谢庄七夕夜咏牛女应制诗曰：辍机起春暮，停箱动秋衿，璇居照汉右，芝驾肃河阴，容裔泛星道，逶迤济烟浔，陆离迎宵佩，倏烁望昏簪，俱倾环气怨，共歇浃年心，珠殿棋未沫，瑶庭露已深，夕清岂淹拂，弦辉无人临。
梁武帝七夕诗曰：白露月下圆，秋风枝上鲜，瑶台含碧雾，罗幕生紫烟，妙会非绮节，佳期乃凉年，玉壶承夜急，兰膏依晓煎，昔悲汉难越，今伤河易旋，怨咽双念断，凄悼两情悬。
梁简文帝七夕穿针诗曰：怜从帐里出，相见夜窗开，针欹疑月暗，缕散恨风来。
梁柳恽七夕穿针诗曰：代马秋不归，缁纨无复绪，迎寒理夜缝，映月抽纤缕，清露下罗衣，秋风吹玉柱，流景对秋夕，馀光欲难驻。
梁刘遵七夕穿针诗曰：步月如有意，情来不自禁，向光抽一缕，举袖弄双针。
梁刘孝威七夕穿针诗曰：缕乱恐风来，衫轻羞指现，故穿双眼针，时缝合欢扇。
梁沈约织女赠牵牛诗曰：红妆与明镜，二物本相亲，用持施点画，不照离居人，往秋虽一照，一照还复尘，尘生不复拂，蓬首对河津，冬夜寒如是，宁遽道阳春，初商怱［《初学记》四作忽。］云至，暂得奉衣巾，施〈礻令〉［《初学记》作衿。］诚已故，每聚忽如新。
梁王筠代牵牛答织女诗曰：新知与生别，由来傥相值，如何寸心中，一霄怀两事，欢娱未缱绻，倏忽成离异，终日遥相望，秪益生愁思，犹忆今春悲，尚有故年泪，忽遇长河转，独喜凉飚至，奔情翊凤轸，精阿警龙辔。
梁范云望织女诗曰：盈盈一水边，夜夜空自怜，不辞精卫苦，河流未可填，寸情百重结，一心万处悬，原作双青鸟，共舒明镜前。
梁刘孝威咏织女诗曰：金钿已照耀，白日未蹉跎，欲待黄昏至，含娇渡浅河。
梁何逊七夕诗曰：仙车驻七骧，凤驾出天潢，月映九微火，风吹百和香，来欢𫏐巧笑，还泪已啼妆，别离不得语，河汉渐汤汤。
梁庾肩吾七夕诗曰：玉匣卷悬衣，高楼开夜扉，姮娥随月落，织女逐星移。离前忿促夜，别后对空机，倩语雕陵鹊，填河未可飞。
又奉使江州船中七夕诗曰：九江逢七夕，初弦值早秋，天河来映水，织女欲攀舟，汉使俱为客，星槎共逐流，莫言相送浦，不及穿针楼。
北齐邢子才七夕诗曰：盈盈河水侧，朝朝长叹息，不吝渐衰苦，波流讵可测，秋期忽云至，停梭理容色，束衿未解带，回銮已霑轼，不见眼中人，谁堪机上织，原逐青鸟去，𫏐因希羽翼。
隋江总七夕诗曰：汉曲天榆冷，河边月桂秋，婉娈期今夜，飘飖渡浅流，轮随月宿转，路逐采云浮，横波翻泻泪，束素反缄愁，此时机杼息，独向红妆羞。
杜审言七夕诗曰：白露含明月，青云断绛河，天街七襄转，关道二神过，襦服锵环珮，香筵拂绮罗，年年今夜尽，机杼别情多。
隋王蜰七夕诗曰：天河横欲晓，凤驾俨应飞，落月移妆镜，浮云动别衣，懽逐今宵尽，愁随还路归，犹将宿昔泪，更上去年机。
隋张文恭七夕诗曰：凤律惊秋气，龙梭静夜机，星桥百枝动，云路七香飞，映月回雕扇，凌霞曳绮衣，含情向华幄，流态入重闱，懽馀夕漏尽，怨结晓骖归，谁念分河汉，还忆两心违。
【赋】隋庾信七夕赋曰：兔月先上，羊灯次安，睹牛星之曜景，视织女之阑干，于是秦娥丽妾，赵艳佳人，窈窕名燕，逶迤姓秦，嫌朝妆之半故，怜晚拭之全新，此时并舍房栊，共往庭中，缕条紧而贯矩，针鼻细而穿矩，［《初学记》四作空。］
南齐谢朓七夕赋曰：金祗司姖，火曜方流，素锺当御，夷则鸣秋，朱光既夕，凉云始浮，盈多灵［《初学记》四作夕露。］之蔼蔼，升夜月之悠悠，步广庭而延膝，［《初学记》作睐。］属天媛而淹留，嗟斯灵之淑景，招好仇于服箱，厌［《初学记》作靥。］白玉而为饰，霏丹霞而为裳，回龙驾之容裔，乱凤管之凄锵，轼帝车而捐玦，凌天津而上翔，怅汉渚之夕涨，欣河广之既梁，临瑶席而宴语，绵含睇而蛾扬，嗟兰夜［《初学记》作阑夜，而难永，泣会促而怨长，抚鸣琴而修浩，浣安歌而自伤，歌曰：月殿清兮桂醑酬，云幄静兮香风浮，龙镳蹀兮玉銮整，睠星河兮不可留。］
◇七月十五
《荆楚岁时记》曰：七月十五日，僧尼道俗，悉营盆供诸寺院。
《盂兰盆经》云，有七叶功德，并幡花歌鼓果食送之，盖由此。
又曰：目连比丘，见其亡母生饿鬼中，即以钵盛饭，往饷其母，食未入口，化成火炭，遂不得食，目连大叫，驰还白佛，佛言，汝母罪重，非汝一人力所奈何，当须十方众僧威神之力，至七月十五日，当为七代父母现在父母厄难中者，具百味五果，以著盆中，供养十方大德，佛敕众僧，皆为施主咒原，七代父母，行禅定意，然后受食，是时，目连母得脱一劫饿鬼之苦，目连白佛，未来世佛弟子行孝顺者，亦应奉盂兰盆为尔可否，佛言大善，故后代人因此广为华饰，乃至刻木割竹，饴〈虫葛〉剪采，模花果之形，极工妙之巧。
道经曰：七月十五，中元之日，地官校勾，搜选人间，分别善恶，诸天圣众，普诣宫中，简定劫数，人鬼传录，饿鬼囚徒，一时皆集，以其日作玄都大献于玉京山，采诸花果，珍奇异物，幢幡宝盖，清膳饮食，献诸圣众，道士于其日夜讲诵是经，十方大圣，齐咏灵篇，囚徒饿鬼俱饱满，免于众苦，得还人中。
【赋】杨蜅盂兰盆赋曰：浑元告秋，羲和奏晓，太阴望兮圆魄皎，阊阖开兮凉风袅，四海澄兮百川皛，阴阳肃兮天地窅，扫离宫，清重阁，设皇邸，张翠幕。鸾飞凤翔，晱阳倏烁，云舒霞布，翕赫冥［《初学记》四作{勿目}。］霍，陈法供，饰盂兰，壮神功之妙物，何造化之多端，青莲吐而非夏，赪果摇而不寒，铜铁铅锡，璆琳琅玕，映以甘泉之玉树，冠以承露之金盘，宪章三极，仪形万类，上廖廓兮法天。下安贞兮象地，殚怪力，穷神异，少君王子，掣曳兮若束，［《初学记》四作来。］玉女瑶姬，翩仙兮不至，鸣鹔鹴与鸑鷟，舞鶤鸡与翡翠，毒龙怒兮赫然，狂象奔兮沉醉，怖魍魉，潜魑魅，离娄明目，不足见其精微，匠石洗心，不足征其奥秘，夫其远也，天台璨起，绕之以赤霞，夫其近也，削成孤峙，覆之以莲花，晃兮瑶台之帝室，赩兮金阙之仙家，其高也上诸天于大梵，其广也遍诸法于恒沙，上可以荐元府［《初学记》四。］《太平御览》三十二作符，于七庙，下可以纳群动于三车，［原讹军，据冯校本改。］
◇九月九日
《风土记》曰：九月九日，律中无射而数九，俗尚此月，折茱萸房以插头，言辟除恶气而御初寒。
《续晋阳秋》曰：陶潜尝九月九日无酒，宅边菊丛中，摘菊盈把，坐其侧久，望见白衣至，乃王弘送酒也，即便就酌，醉而后归。
续齐谐记曰：汝南桓景，随费长房游学累年，长房谓之曰：九月九日，汝家当有灾厄，急宜去，令家人各作绛囊，盛茱萸以系臂，登高饮菊酒，此祸可消，景如言，举家登山，夕还家，见鸡狗牛羊，一时暴死，长房闻之曰：代之矣，今世人每至九日，登山饮菊酒，妇人带茱萸囊是也。
孟嘉传曰：嘉为桓温参军，既和而正，温甚重之，九月九日，温游龙山，参僚毕集，时佐吏并著戎服，有风至，吹嘉帽堕落，温谓左右及宾客勿言，以观其举止。
《临海记》曰：郡北四十步，有湖山，山甚平正，可容数百人坐，民俗极重，每九日菊酒之辰，宴会于此山者，常至三四百人。
【诗】宋谢瞻九日从宋公戏马台诗曰：风至授寒服，霜降休百工，巢幕无留燕，遵渚有来鸿，轻霞冠秋日，迅商薄清穹，圣心眷嘉节，鸣銮戾行宫，四筵霑芳醴，中堂起丝桐，扶光迫西汜，欢馀宴有穷。
宋［原讹来，据冯校本改。］谢灵运九日从宋公戏马台送孔令诗曰：季秋朔边苦，旅雁违霜雪，凄凄阳卉腓，皎皎寒潭洁，良辰感圣心，云旗兴暮节，鸣葭戾朱宫，兰卮献时哲，归客逐海隅，脱冠谢朝列，河流有急澜，浮骖无缓辙。
齐竟陵王萧子良九日侍宴诗曰：月殿风转，层台气寒，高云敛色，遥露已团，式诏司警，言戾秋峦，轻觞时荐，落英可餐。
齐王俭侍皇太子九日玄圃宴诗曰：明明储后，冲默其量，徘徊礼乐，优游风尚，微言外融，几神内王，就日齐晖，仪云等望，本茂条荣，源澄流洁，汉称间平，周云鲁卫，咨我藩华，方轨前轶，秋日在房，鸿雁来翔，寥寥清景，霭霭微霜，草木摇落，幽兰独芳，眷言淄苑，尚想濠梁，既畅旨酒，亦饱徽猷，有来斯悦，无远不柔。
梁简文帝九日侍皇太子乐游苑诗曰：离光丽景，神英春裕，副极仪天，金锵玉度，监抚昭明，善物宣布，惠润昆琼，泽熙垂露，秋晨精曜，驾动宫闱，露点金节，霜沉玉玑，玄戈侧影，［原脱，据冯校本补。］翠羽翻晖，庭回鹤盖，水照犀衣，兰羞荐俎，竹酒澄芬，千音写凤，百戏承云，紫燕跃武，赤兔越空，横飞鸟箭，半转蛇弓。
又九日赋韵诗曰：是节协阳数，高秋气已精，檐芝逐月启，帷风依夜清，远烛承歌黛，斜桥闻履声，梁尘下未息，共爱赏心并。
梁沈约为临川王九日侍太子宴诗曰：凉风比起，高雁南翻，叶浮楚水，草折梁园，凄清霜野，惆怅晨鹍，云轻寒树，日丽秋原，三金广设，六羽高陈，寒英始献，凉酎初醇，靡靡神襟，锵锵群彦，思媚储猷，洽和奉宴，恩畅兰席，欢同桂殿，景遽乐推，临风以眷，丽景天枝，位非德举，任伍辰阶，祚均河楚，负岳未胜，瞻云难侣，望古兴惕，心焉载伫。
又九日侍宴乐游苑诗曰：凭玉宅海，端扆御天，上流飞壑，静震腾川，凝神贯极，摛道漏泉，西裘委衽，南风在弦，暮芝始绿，年桂初丹，上林叶下，沧池水寒，霜霑玉树，雁动轻澜，停跸玉陛，徙卫璇墀，雕箱凤采，羽盖鸾姿，虹旌迢遰，翠华葳蕤，礼弘灞汭，义高洛湄。
梁丘迟九日侍宴乐游苑诗曰：朱明已谢，蓐收司礼，爰理秋祓，备扬旌棨，奉璋瓘瓘，金貂济济，上林弘敞，离宫非一，采殿回风，丹楼映日，随珠甲帐，屯卫周悉，睟容徐动，天仪澄谧，云物游飏，光景高丽，枯叶未落，寒花委砌，丝桐激舞，楚雅闲慧，参差繁响，殷勤流诣。
梁任昉九日侍宴乐游苑诗曰：帝德峻韶夏，王功书颂平，共贯沿五胜，独道迈三英，我皇抚归运，时乘信告成，一唱革锺石，再抚被丝笙，黄草归雒木，梯山廌玉荣，时来浊河变，瑞起温洛清，物色动宸眷，民豫降皇情。
梁刘苞九日侍宴乐游苑正阳堂诗曰：六郡良家子，幽并游侠儿，立乘争饮羽，倒骑竞纷驰，鸣珂饰华毦，金鞍映玉羁，膳羞殚海陆，和齐眠秋宜，云飞雅琴奏，风起洞箫吹，曲终高宴罢，景落树阴移，微薄承嘉惠，饮德良不赀，取效绩无纪，感恩心自知。
梁王修己九日诗曰：霜威始落翠，寒气初入堂，随珠烂似烛，悬黎疑夜光，舞步因弦折，歌声随袂扬，夜深闻漏缓，檐虚觉唱长。
梁刘孝威九日酌菊花酒诗曰：露花疑始摘，罗衣似适熏，馀杯度不取，欲持娇使君。
梁何逊为西丰侯九日侍宴乐，游苑诗曰：皇德无与让，重规袭帝勋，垂衣化比屋，卷领慎为君，翾飞悦有道，卉木荷平分，宸襟动时豫，岁序属凉氛，城霞旦晃朗，槐雾晓氤氲，鸾和驰八袭，凤驾启千群，羽觞歌湛露，佾舞奏承云，禁林终宴晚，华池物色曛，疏树翻高叶，寒流聚细文，梁庾肩吾侍宴九日诗曰：辙迹光周颂，巡游减夏功，钩陈万骑转，阊阖九门通，秋晖逐行漏，朔气绕相风，献寿重阳节，回鸾上苑中，疏山开辇道，间树出离宫，玉醴吹花菊，银床落井桐，饮羽山西射，浮云冀［《初学记》四作冀。］
北骢，尘飞金埒满，叶破柳条空。
周王襃九日从驾诗曰：黄山猎地广，青门官路长，律改三秋节，气应九锺霜，曙影初分地，暗色始成光，交旆长秋坂，缇幕杏间堂，射马垂双带，丰貂佩两璜，苑寒梨树紫，山秋菊叶黄，终惭属车对，空假侍中郎。
【赋】宋傅亮九月九日登陵，嚣馆赋曰：岁九旻之暮月，肃晨驾而北逝，度回壑以停辕，凌孤馆而远憩，何物惨而节哀。又云悠而风厉，悴绿蘩于寒渚，陨丰灌于荒澨，玩中原之芬菊，惜兰圃之雕蕙，旌竹柏之劲心，谢梧楸之零脆，尔乃流眄平隰，落日还皋，于感具盈，在物周骚，聆离鹍之凄响，沂鸣林之浏飚，彼游子之苦伤，每寤叹于我劳，矧集悲而锺苦，疚寸心其如忉，眇天末以遥瞪，怨故乡之阻辽。
【书】魏文帝与锺繇书曰：岁往月来，忽复九月九日，九为阳数，而日月并应，俗嘉其名，以为宜于长久，故以享宴高会，是月律中无射，言群木庶草，无有射而生，至于芳菊，纷然独荣，非夫含乾坤之纯和，体芬芳之淑气，孰能如此，故屈平悲冉冉之将老，思食秋菊之落英，辅体延年，莫斯之贵，谨奉一束，以助彭祖之术。
