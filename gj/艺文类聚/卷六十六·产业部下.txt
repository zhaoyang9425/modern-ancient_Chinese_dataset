◇田猎
《礼记》曰：天子诸侯，无事则岁三田，一曰干豆，二曰宾客，三曰充君之庖，［三田者，夏不田。］无事而不田曰不敬，田不以礼曰暴天物，天子不合围，诸侯不掩群，天子杀则下大绥，诸侯杀则下小绥，［绥当为緌，有虞氏之旗也。］大夫杀则止佐车，佐车止则百姓田猎，［佐车，驱逆之车。］又曰：獭祭鱼，然后虞人入泽梁，豺祭兽，然后田猎，鸠化为鹰，然后设罻罗，草木零落，然后入山林，昆虫未蛰，不以火田，不麛不卵，不覆巢。
《毛诗》曰：驺虞，鹊巢之应也，鹊巢之化行，人伦既正，朝廷既治，天下纯被文王之化，庶类蕃殖，搜田以时，仁如驺虞，则王道成也。
《六韬》曰：文王卜田于渭阳，将大得，非熊非罴，天遗汝师，以之佐昌，施及三王。大吉，王乃斋三日，乘田车，驾田马，于渭之阳，见吕尚坐以渔，文王劳而问焉。
《穆天子传》曰：天子猎于渗泽，得白狐玄貉，以祭河宗。
《晏子》曰：景公田，十有八日不反，晏子往见，而衣冠不正，公望见晏子下车，急曰：夫子何遽，得无有故乎，对曰：国人皆谓君安野而好兽，无乃不可乎，公曰：寡人有吾子，犹心之有四支也，有四支故心有佚，寡人有吾子，故寡人佚，《晏子》曰：若心有四支而得佚，则可令四支无心乎，公乃罢田而归。
《庄子》曰：梁君出猎，见白雁群，下彀弩欲射之，道有行者，梁君谓行者止，行者不止，白雁群骇，梁君怒，欲射行者，其御公孙龙止之，梁君怒曰：龙不与其君，而顾他人，对曰：昔宋景公时大旱，卜之，必以人祠乃雨，景公下堂顿首曰：吾所以求雨，为民也，今必使吾以人祠乃雨，将自当之，言未卒而大雨，何也，为有德于天而惠于民也，君以白雁故而欲射杀人，主君譬人无异于豺狼也，梁君乃与龙上车归，呼万岁，曰：乐哉，人猎皆得禽兽，吾猎得善言而归。
《韩子》曰：孟孙猎，得麑，使西秦［《太平御览》八百三十二作秦西，下同。］巴持之，其母随而呼之，西秦巴不忍，而与其母，孟孙适至，求麑，对曰：余不忍而与其母，孟孙大怒，逐之，居三月，复召为其子傅，曰：夫子不忍麑。又且忍吾子乎。
《战国策》曰：魏文侯与虞人期猎，具，以饮酒乐，天雨，文侯将出，左右曰：今日饮酒乐，天雨，君将焉之，文侯曰：吾与虞人期猎，虽乐，岂不一会期哉，乃往自罢之，魏于是始强。
《史记》曰：田叔为鲁相，鲁王好猎，相常从苑中，王辄休相就馆舍，相出，常暴坐待王苑外，王数使人请相休，终不休，曰：我王暴露苑中，我独何为就舍，鲁王闻之，不大出游。
《魏志》曰：文帝将出猎，鲍勋上疏谏，帝手毁其疏而竟行，中道顿息，问侍臣曰：猎之为乐，何与八音也，侍中刘晔对曰：猎胜于乐，勋抗辞曰：夫乐上通神明，下和人理，隆治致化，万邦咸乂，故移风易俗，莫善于乐，况猎暴华盖于原野，因奏晔佞谀不忠。
《江表传》曰：曹公与孙权书云，近者奉辞伐罪，旌麾南指，刘琮束手，今水军八十万众，方与将军会猎于吴。
王隐《晋书》曰：魏舒少工射，著韦衣，入山泽，每猎大获。
《世说》曰：孙盛为庾公记室参军，从猎，将其第三儿齐庄俱行，庾公不知，忽于猎场见庄，时年七八岁，庾公谓曰：君儿亦复来乎，应声答曰：所谓无小无大，从公于迈。
吴地记曰：长洲在姑苏南，太湖北岸，阖闾所游猎处也，吴先主使徐详至魏，魏太祖谓详曰：孤原越横江之津，与孙将军游姑苏之上，猎长洲之苑，吾志足矣。
【诗】周王褒和张侍中看猎诗曰：上林冬狩反，回中讲射归，还登宣曲观，更猎黄山围，严冬桑柘惨，寒霜马骑肥，𫄬卢随兔起，高鹰接雉飞，独嗟来远客，辛苦倦边衣。
陈张正见和诸葛览从军游诗曰：治兵耀武节，纵猎骇畿封，迅鹢驰千里，高罝起百重，腾｛鹿加｝毙马足，饥鼯落剑锋，云根飞烧火，鸟道绝禽踪，方罗四海俊，聊以习军容。
【赋】汉司马相如子虚上林赋曰：楚使子虚使于齐，齐王悉发境内之士，备车骑之众，与使者出田，田罢，子虚过诧乌有先生，而亡是公存焉，先生曰：今日田乐乎，子虚曰：乐，获多乎，曰：少，然则何乐，曰：仆乐王之欲夸仆以车骑之众，而仆答以云梦之事，曰：可得闻乎，子虚曰：可，王驾车千乘，选徒万骑，田于海滨，列卒满泽，罘网弥山，掩兔辚鹿，射麋脚驎，骛于盐浦，割鲜染轮，射中获多，矜而自功，顾谓仆曰：楚王之猎，孰与寡人，仆对曰：臣闻楚有七泽，尝睹其一，未见其馀也，臣之所见，盖特小小者耳，名曰云梦，云梦者，方九百里，其中有山焉，其山则盘纡岪郁，岑崟参差，日月蔽亏，交错纠纷，上干青云，其东则有蕙圃蘅兰，茝若射干，芎䓖菖蒲，茳蓠{艹糜}芜，其高燥则生箴菥苞荔，薜莎青薠。其卑湿则生藏莨蒹葭，东墙雕胡，其西则有涌泉清池，激水推移，外发芙蓉菱华，内隐巨石白沙，其北则有阴林巨树，楩柟豫章，桂椒木兰，檗离朱杨，其上则有鹓雏孔鸾，腾远射干，楚王乃驾驯驳之驷，乘雕玉之舆，靡鱼须之桡旃，曳明月之珠旗，阳子骖乘，奷阿为御，按节未舒，即凌狡兽，蹴蛩蛩，辚駏驉，轶野马，湜𫘦駼，乘遗风，射游骐，射不虚发，中必决眦，洞焜达腋绝乎心系，于是郑女曼姬，被阿緆，投纻缟，杂纤罗，垂雾縠，飞襳垂髾，扶舆倚靡，错翡翠之葳蕤。缪绕玉绥，眇眇忽忽，若神仙之仿佛，于是乃相与獠于蕙圃，掩翡翠，射鵕鸃，怠而后发，游于清池，浮文鹢，扬旌枻，张翠帷，建羽盖，网玳瑁，钩紫贝，𪭢金鼓，吹鸣籁，榜人歌，声流喝，涌泉起，奔物［汉书司马相如传，文选七作扬。］会，磊石相击，蛇良蛇良潏潏，若雷霆之声，闻乎数百里之外，于是楚王登阳云之台，泊乎无为，澹乎自持，不若大王，终日驰骋，曾不下舆，臣窃观之，齐殆不如，乌有先生曰：是何言之过也，且齐东渚巨海，南有琅邪，观乎成山，射乎之罘，浮渤澥，游孟诸，邪与肃慎为邻，右以汤谷为界，秋田乎青丘，傍偟乎海外，吞若云梦者八九，于其焜中，曾不蒂芥，然在诸侯之位，不敢言游戏之乐，苑囿之大，先生又见客，是以王词不复，何为亡以应哉。
上林赋，亡是公子［子字衍。］听然而笑曰：楚则失矣，而齐亦未为得也，且齐楚之事。又焉足道乎，君未睹夫巨丽也，独不闻乎天子之上林乎，左苍梧，右西极，丹水更其南，紫渊径其北，终始灞浐，出入泾渭，沣镐潦潏，纡徐逶迤，经营乎其内，荡荡乎八川，分流相背而异态，于是乎蛟龙赤螭，〈鱼亘〉亸渐离，鰅𫘧鰬魠，禺禺魼鳎，揵鬐掉尾，振鳞奋翼，潜处乎深岩，明月珠子，的皪江靡，蜀石黄碝，水玉磊砢，鸿鹔鹄鸨，𫛤鹅禜鳿，沉浮乎其上，沈淫泛滥，随风澹澹，与波摇荡，掩薄水渚，深林巨木，巉岩参差，九嵕〈山截〉嶭，南山峨峨，掩以绿蕙，被以茳蓠，糅以蘪芜，杂以留夷，布结缕，攒{艹戾}莎，揭车蘅兰，本射干，茈姜蘘荷，箴橙若荪，鲜支黄砾，蒋芋青薠，布护闳泽，延蔓太原，于是离宫别馆，弥山跨谷，高廊四注，重坐曲阁，华榱璧珰，辇道逦属，步朓周流，长途中宿，俯杳眇而亡见，仰攀缘而扪天，奔星更于闺闼，冤虹杝于楯轩，于是乎卢橘夏熟，黄甘橙榛，枇杷橪柿，樗枣杨梅，樱桃蒲陶，隐夫郁棣，扬翠叶，抗紫茎，发红华，秀朱荣，煌煌扈扈，烛燿巨野，背秋涉冬，天子校猎，乘镂象，六玉虬，扡蜺旌，靡云旗，前皮轩，后道游，孙叔奉辔，卫公骖乘，江河为阹，太山为橹，车骑雷起，殷天动地，生貔豹，抟豺狼，手熊罴，足野羊，箭不苟害，解脰陷脑，弓不虚发，应声而倒，然后侵淫促节，倏敻远去，流离轻禽，蹴履狡兽，择肉后发，先中命处，拂鹥鸟，捎凤皇，捷鸳雏，掩鹪鹏，蹶石关，历封峦，过𫛛鹊，望露寒，下棠梨，息宜春，西驰宣曲，濯鹢牛首，登龙台，掩细柳，于是游戏懈怠，置酒乎颢天之台，张乐乎胶葛之宇，撞千石之锺，立万石之虡，建翠华之旗，树灵鼍之鼓，奏陶唐氏之舞，听葛天氏之歌，千人唱，万人和，巴俞宋蔡，淮南千遮，文成颠歌，族居递奏，金鼓迭起，铿鎗闛鞳，洞心骇耳，荆吴郑卫之声，韶濩武象之乐，阴淫移衍之音，鄢郢缤纷，激楚结风，若夫青琴宓妃之徒，绝殊离俗，妖冶闲都，靓妆刻饰，妩媚奷弱，皓齿灿烂，宜笑的皪，色授魂与，心愉于侧，酒中乐酣，天子曰：嗟乎此太奢侈，于是历吉日以斋戒，袭朝衣，乘法驾，建华旗，鸣玉鸾，游于六艺之囿，驰骛仁义之途，修容乎礼园，翱翔乎书圃。
汉杨雄羽猎赋曰：武帝广开上林，东南至宜春鼎湖，御宿昆吾，傍南山，西至长杨五柞，北绕黄山，滨渭而东，周袤数百里，聊因校猎以风，玄冬季月，天地隆冽，乃诏虞人典泽，东延昆邻，西驰阊阖，储积共偫，戎卒夹道，斩丛棘，夷野草，御自汧渭，经营酆镐，营合围会，先置乎长杨之南，昆明灵沼之东，荷垂天之罼，张竟埜之罘，靡日月之朱竿，曳彗星之飞旗，涣若天星之罗，浩如涛水之波，淫淫与与，前后要遮，立历天之旗，曳梢星之旃，霹雳列缺，吐火施鞭，车骑云会，登降暗蔼，泰华为旗，熊耳为缀，木仆山还，漫若天外，于是鸟不及飞，兽不得过，军惊师骇，刮野扫地，禽殚中衰，相与集于靖冥之馆，以临珍池，灌以岐梁，溢以江河，东瞰目尽，西畅亡涯，随珠［《文选》珠下有和字，此脱。］氏，焯烁其波，方椎夜光之流离，剖明月之珠胎，于兹乎鸿生巨儒，修唐典，匡雅颂，揖让于前，昭光振耀，响忽如神，仁声惠于北狄，武谊动于南邻。
后汉张衡羽猎赋曰：皇上感天威之缪烈，思太昊之观虞，虞人表林麓而廓菜薮，翦荆梓而夷榛株，于是凤皇献历，太仆驾具，蚩尤先驱，雨师清路，山灵护阵，方神跸御，羲和奉辔，弭节西征，翠盖葳蕤，鸾鸣蹐蛇令，山谷为之澹淡，丘陵为之簸倾，于是皇舆绸缪，迁延容与，抗天津于伊洛，敻遥集乎南圃，大诏猎者，竟逐长驱，轻车飚厉，羽骑电骛，雾合云集，波流雨注，马蹂麋鹿，轮辚雉兔，弓不妄弯，弩不虚举，鸟惊絓罗，兽与矢遇。
魏文帝校猎赋曰：长铩纠霓，飞旗拂天，部曲按列，什伍相连，跱如丛林，动若崩山，超崇岸之曾崖，厉障澨之双川，列翠星陈，戎车方毂，风回云转，埃连飚属，雷响震天地，噪声荡川岳，遂躏封豨，籍麈鹿，梢飞鸢，接鸑鷟，聚者成丘陵，散者阗溪谷，流血赫其丹野，羽毛纷其翳日，考功效绩，班赐有叙，授甘炰，［句有脱文。］飞酌清酤，割鲜野享，举爵鸣鼓，銮舆促节，骋辔回翔，望爵台而增举，涉幽巉之花梁。
魏王粲羽猎赋曰：相公乃乘轻轩，驾四辂，驸流星，属繁弱，选徒命士，咸与竭作，旌旗云桡，锋刃林错，扬晖吐火，曜野蔽泽，山川于是摇荡，草木为之摧拨，禽兽振骇，魂亡气夺，兴头触系，摇足遇橽，陷心裂胃，溃脑破颡，鹰犬竞逐，弈弈霏霏，下鞲穷𫄬，抟肉噬肌，坠者若抵，清野涤原，莫不歼夷。
魏应玚西狩赋曰：伊炎汉之建安，飞龙耀乎天衢，皇宰弈而陶运，树匡翼而大摹，荡无妄之氛秽，扬威灵乎八区，开九土之旧迹，暨声教于海隅，时霜凄而淹野，寒风肃而川逝，草木纷而摇荡，鸷鸟别而高厉，既乃拣吉日，练嘉辰，清风矢戒，屏翳收尘，于是魏公乃乘雕辂，驷飞黄，拥箫钲，建九，［句有脱文。］按辔清途，飒沓风翔，于是围网周合，雷鼓天震，千乘长罗，万表星陈，双翼伉旌，八校祖分，长燧电举，高烟蔽云，尔乃徒舆并兴，方轨连质，惊飚四骇，冲禽惊溢，骋兽塞野，飞鸟蔽日，尔乃赴玄谷，陵崇峦，俯掣奔猴，仰捷飞猿，云幕被于广野，京燎照乎平原，醴炰充给，洪施普宣。
又驰射赋曰：于是阳春嘉日，讲肆馀暇，将逍遥于郊野，聊娱游于骋射，延宾鞠旅，星言夙驾，树应鞞于路左，建丹旗于表路，群骏笼于衡首，咸皆騕褭与飞葂。尔乃结翻仵，齐伦匹，良乐授马，孙膑调驷，筹筭克明，班次均壹，左揽繁弱。右接湛卫，控满流睇，应弦飞碎，旝动鼓震，噪声雷溃，重破累〈石暴〉，流景倏忽，纷纭络驿，次授二八，骅骝激骋，神足奔越，终节三驱，矢不虚发，进截飞乌，顾摧月支，须纡六钧，口弯七规，观者并气而倾竦，咸侧仚{人山}而腾移，尔乃萦回盘厉，按节和旋，翩翩神厉，体若飞仙，弈弈骍牡，既佶且闲，扬骊沛艾，蠖略相连。
晋夏侯湛猎兔赋曰：尔乃乘露箱，御良马，循又接于广漠，弓矢连于旷野，端眺蒿莱，摘盱榛秽，落目攒慨，傍窥蓊荟，视毚兔之所隐，乃精望而审发，弦绝箭激，惊伏并毙，搜鳞危险，觅历冈阜，留罾挂于重林，疏罝结于通薮，密惊视于草间，暂见之于蒙，［句有脱文。］拟以锐殳，规以良弓，睹毫末而放镞，乃殪之于窟中，或纷欻{艹亦}以惊骛，影跳竦而扬白，擢轻足之茕茕，振游形之跃跃，弓不暇弯，罝不及幕，尔乃鹰鹞翻以飘扬，劲翼谡而下猘，马释椌以长骋，郁腾虚而陵厉，翕习于回阻之间，绕缭于山泽之际，盘迂游田，其乐泄泄，心既倦兮日迁，命舆驾兮将还，息徒兰圃，秣骥华田，目送归波，手挥五弦，优哉游哉，聊以永年。
晋潘岳射雉赋曰：涉青林以游览，乐羽族之群飞，伟彩毛之英丽，有五色之名翚，厉耿介之专心，张猛毅之雄姿，于时青阳告谢，朱明肇授，靡木弗滋，无草不茂，天英英以垂云，泉涓涓而吐霤，麦渐渐以擢芒，雉鷕鷕而朝雊，郁轩翥以馀怒，思长鸣以效态，尔乃俟扇举而清叫，野闻声而应媒，樆朱冠之赩{艹亦}，敷藻翰之陪鳃，或蹶或啄，时行时止，班尾扬翘，双鱼特起，应叱愕立，擢身竦待，捧黄间以密彀，属刚挂以潜拟，山𫜁悍害，猋迅以甚，鲸牙低镞，心平望审，毛体摧落，霍若碎锦，逸群之俊，擅场挟两，栎雌妒异，倏来忽往，于是筭分铢，商远近，揆悬刀，骋绝伎，当咮值焜，裂素破觜，若乃耽盘游道，放心不移，乐而无节。端操或亏，此老氏之所戒，而君子所不为。
【启】梁沈约为皇太子谢赐御所射雉启曰：轻銮微动，密翳徐张，黄间所彀。矢无虚发，南皮之获，未足称工，臣任惟守器，事隔陪奉，天慈曲降，赐物颁禽。
◇钓
《吕氏春秋》曰：太公钓于滋泉，文王得而王。
《说苑》曰：吕望年七十，钓于渭渚，三日三夜，鱼无食者，与农人言，农人者，古之老贤人也，谓望曰：子将复钓，必细其纶，芳其饵，徐徐而投之，无令鱼骇，望如其言，初下得鲋，次得鲤，刳腹得书，书文曰：吕望封于齐，望知当贵。
《毛诗》曰：其钓维何，维丝伊缗，齐侯之子，平王之孙。
《论语》曰：钓而不纲，弋不射宿。
《墨子》曰：钓者之恭，非为鱼也，饵鼠以肉，非爱之也。
《楚辞》曰：以直针而为钩，维河鱼之能得。
《吕氏春秋》曰：善钓者，引鱼于千仞之下，饵香也。
【诗】陈阴铿观钓诗曰：澄江息晚浪，钓侣枻轻舟，垂丝遥溅水，沧浪终滞游。
【赋】晋潘尼钓赋曰：抗余志于浮云，乐余身于蓬庐，寻渭滨之远迹，且游钓以自娱，左援修竹，右纵飞纶，金钩厉钜，甘饵垂芬，众鲲奔涌，游鳞横集，触饵见擒，值钩被执，长缴缤纷，轻竿翕熠，云往飚驰，光飞电入，曜灵未及惊策，盖以获其数十，且夫燔炙之鲜，煎熬之味，百品千变，殊芳异气，随心适好，不可胜记，乃命宰夫，脍此潜鳞，电割星流，芒散缕解，随风离锷，连翩雪累，西戎之蒜，南夷之姜，酸咸调适，齐和有方，和神安体，易思难忘。
◇钱
《汉书》曰：凡贽，［《太平御览》八百三十五作货。］金钱布泉之用，夏殷以前，其详靡记，太公为周立九府圆法，［圆即钱也。］
《六韬》曰：武王入殷，散鹿台之金钱，以与殷民。
《史记》曰：初苏秦之燕，贷百钱为资，及贵，以百金偿之，遍报诸所尝见德者，其从者一人，独未得报，乃前自言，苏秦曰：我非忘子，子之与我至燕，再三欲去我易水之上，方是时我困，故望子深，是以后子，子今亦得矣。
又曰：高祖以吏繇咸阳，吏皆送奉钱三，［或三百，或五百。］萧何独以五，侯［《太平御览》八百三十五作后。］益封二千户，以独赢二钱。
又曰：单父人吕公，善沛令，避仇从之客，因家焉，沛中豪杰吏，闻令有客，皆往贺，萧何为主吏，主进，令诸大夫曰：不满千钱，坐之堂下，高祖为亭长，素易诸吏，乃绐为谒者曰：贺钱万，实不持一钱，谒入，吕公大惊，起迎之门。吕公者，好相人，见高祖状貌，因重敬之，引入座，萧何曰：刘季故多大言者矣。
又曰：上使善相者相邓通，曰：当贫饿死，文帝曰：能富通者在我，何谓贫，于是赐通蜀严道铜山，得自铸钱，号邓氏钱，布天下，［见宠幸篇。］
又曰：汉兴七十馀年之间，国家无事，廪庾皆满，而库府馀货财，京师之钱，累百巨万，贯朽而不可校。
又曰：安息国以银为钱，钱如王面。
《汉书》曰：武帝时，公卿请令京师铸官钱，赤仄，［以赤铜为其郛。］一当五，官用非赤仄，不得行，［俗所谓紫绀钱。］
又曰：东方朔云，侏儒长三尺馀，奉一囊粟，钱二百三十，臣朔长九尺馀，亦一囊粟，钱二百四十。
又曰：张安世父子封侯，在位太盛，乃辞不受禄，诏都内别藏张氏无名钱，以百万数，［都安(《太平御览》八百三十五作内。)主藏官。］
《东观汉记》曰：光禄勋杜林，与马援乡里亲厚，援南方还时，林马适死，援遣子持一匹马遗林，曰：朋友有车之馈，可以修［《太平御览》八百三十五作备。］之，居数月，林遣子奉书曰：将军内施九族，外有宾客，望恩者多，林父子食禄，禄出常有盈，今奉钱五万，援受之，谓儿曰：当以此为法，林所以胜我者也。
又曰：马援在陇西，上书曰：富民之本，在于食货，宜如旧铸五铢钱，天下赖其便。
又曰：郑均兄为县游击，受礼遗，均数谏止，不听，即脱身出作，岁馀，得数万钱，归以与兄，曰：钱尽可复得，为吏坐赃，终身捐弃，兄感其语，遂有廉絜称。
《汝南先贤传》曰：平舆阚敞，为郡五官掾，太守弟五常被征，以奉钱百三十万寄敞，敞埋置堂上，后常举家患死，唯有孤孙九岁，临死语云，吾有钱三十万，寄掾阚敞，孙长大来求敞，敞见之悲喜，取钱尽还之，孙曰：祖唯言三十万尔，今乃百三十万，诚不敢当，敞曰：府君疾困，谬言尔，郎君无疑。
《郭子》曰：王夷甫雅尚玄远。又疾其妇贪，口未尝言钱，妇欲试之，夜令婢以钱绕床，不得行，夷甫晨起，见钱阂之，命婢举阿堵物。
《世说》曰：王武子移第近北芒，于时人多地贵，武子好马射，买地作埒，编钱布地竟埒，时号金沟。
《地镜图》曰：钱铜之气，望之如青云。
【书】后汉刘𫘦駼上书谏铸钱事曰：夫食者乃有国之大宝，生民之至贵也，见比年以来，良苗尽于蝗螟之口，杼柚空于公私之求，野无青草，室如悬磬，所急朝夕之餐，所患靡盬之事，岂谓钱之锲薄，铢两轻重哉，就使当令土砾化为南金，瓦卤变为和玉，沙石悉成随珠，犬羊尽作狐白，绛绣盈堂，文绮缦野，使百姓渴无所饮，饥无所食，虽牺皇之纯德，大禹之勤劳，周文之不暇，犹不能以保萧墙之内。
【启】梁简文帝谢敕赐解讲钱启曰：无劳磁石之火，金货猥臻，非游玉垒之川，铜山可见，舒王济之埒，犹觉有馀，假刘寔之绳，穿而不尽，慧轮究竟，爰降曲私，福田成满，仰由慈被，荣光独照，自均若木，负恩知重，窃譬蓬莱。
又谢赐钱启曰：殊泽隆厚，造次被蒙，重彼八铢，珍斯九法，赤仄成采，出自水衡之藏，绀文委贯，忽积铜扇之里，谨长充放生，用济含识，发弘誓原，等供无边，效彼薄拘，均兹流水，方使怖鸽获安，穷鱼永乐。
梁刘孝威婚谢晋安王赐钱启曰：孝威问吉已通，请期有日，而贤夫之誉，多愧张耳，非婿之才，偶同王粲，睠言前事，良以自羞，曲降隆慈，俯垂珍锡，便使禽贽获举，𫄸币有资，佩服宠灵，殒越非报。
梁任孝恭谢赉钱治宅启曰：绳枢断续，薄雨已倾，席户穿阑，微风自卷，不悟恩隆问舍，降自天造，事深更宅，乃被庸微，跪条可授，毁垣再筑，遂得窗临上路，户望东家，人悦爽垲，里惊轮奂，门学于公，逆容驷马，巷均王濬，豫拟幡旗。
【论】晋鲁褒钱神论曰：有司空公子，富贵不齿，盛服而游京邑，驻驾乎市里，顾见綦毌先生，班白而徒行，公子曰：嘻，子年已长矣，徒行空手，将何之乎，先生曰：欲之贵人，公子曰：学诗乎，曰：学矣，学礼乎，曰：学矣，学易乎，曰：学矣，公子曰：诗不云乎，币帛筐篚，以将其厚意，然后忠臣嘉宾，得尽其心，礼不云乎，男贽玉帛禽鸟，女贽榛栗枣修，易不云乎，随时之义大矣哉，吾视子所以，观子所由，岂随世哉，虽曰已学，吾必谓之未也，先生曰：吾将以清谈为筐篚，以机神为币帛，所谓礼云礼云，玉帛云乎哉者已，公子拊髀大笑曰：固哉子之云也，既不知古。又不知今，当今之急，何用清谈，时易世变，古今异俗，富者荣贵，贫者贱辱，而子尚质，而子守实，无异于遗剑刻舡，胶柱调瑟，贫不离于身名，誉不出乎家室，固其宜也，昔神农氏没，黄帝尧舜，教民农桑，以币帛为本，上智先学变通之，乃掘铜山，俯视仰观，铸而为钱，故使内方象地，外员象天，钱之为体，有干有坤，其积如山，其流如川，动静有时，行藏有节，市井便易，不患耗折，难朽象寿，不匮象道，故能长久，为世神宝，亲爱如兄，字曰孔方，失之则贫弱，得之则富强，无翼而飞，无足而走，解严毅之颜，开难发之口，钱多者处前，钱少者居后，诗云，哿矣富人，哀哉茕独，岂是之谓乎，钱之为言泉也，百姓日用，其源不匮，无远不往，无深不至，京邑衣冠，疲劳讲肆，厌闻清谈，对之睡寐，见我家兄，莫不惊视，钱之所祐，吉无不利，何必读书，然后富贵，由是论之，可谓神物，无位而尊，无势而热，排朱门，入紫闼，钱之所在，危可使安，死可使活，钱之所去，贵可使贱，生可使杀，是故忿诤辩讼，非钱不胜，孤弱幽滞，非钱不拔，怨仇嫌恨，非钱不解，令问笑谈，非钱不发，谚曰：钱无耳，可暗使，岂虚也哉。
又曰：有钱可使鬼，而况于人乎，子夏云，死生有命，富贵在天，吾以死生无命，富贵在钱，何以明之，钱能转祸为福，因败为成，危者得安，死者得生，性命长短，相禄贵贱，皆在乎钱，天何与焉，天有所短，钱有所长，四时行焉，百物生焉，钱不如天，达穷开塞，振贫济乏，天不如钱，若臧武仲之智，卞庄子之勇，冉求之艺，文之以成人矣，今之成人者何必然，唯孔方而已，夫钱穷者使通达，富者能使温暖，贫者能使勇悍，故曰：君无财则士不来，君无赏则士不往，谚曰：官无中人，不如归田，虽有中人，而无家兄，何异无足而欲行，无翼而欲翔，使才如颜子，容如子张，空手掉臂，何所希望，不如早归，广修农商，舟车上下，役使孔方，凡百君子，同尘和光，上交下接，名誉益彰。
