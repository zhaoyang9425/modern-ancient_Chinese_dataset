◇壑
《山海经》曰：东海之外有大壑。
《列子》曰：渤海之东，不知几亿万里，有大壑，实惟无底之谷。
《庄子》曰：谆芒东之大壑，遇苑风于东海滨，苑风曰：子将之大壑奚为，夫壑之为物，注焉而不满，取焉而不竭。
又曰：藏舟于壑，藏山于泽，谓之固矣，然而夜半有力者负之而走，昧者不知也。
《离骚》曰：降望大壑。
【赋】梁简文帝大壑赋曰：渤海之东，不知几亿，大壑在焉，其深无极，悠悠既凑，滔滔不息，观其浸受，壮其吞匿，历详众水，异导殊名，江出濯锦，汉吐珠瑛，海逢时而不涌，河遇圣而知清，嗟乎，使夫怀山之水积，天汉之流驶，彭潜与渭湿俱臻，四渎与九河同至，余乃知巨壑之难满，尾闾之为异
◇四渎
《尔雅》曰：江河淮济为四渎，四渎者，发源注海者也。
桓谭《新论》曰：四渎之源，最高而长，从高注下，其流激浚，故为平地灾害。
《博物志》曰：四渎，济出王屋山，其江河淮所出，已具别卷。
【碑】周王襃四渎祠碑铭曰：灵祠岳立，贝关云浮，寂寥诡怪，仿仿神游，姬嬴分国，河渭合流，桃花春水，灵草孤洲，潼乡河曲，汾阴睺壤，乱流不度，龙门难上，河鱼送迎，江妃来往，水开通迹，山临高掌，智以藏往，神以知来，荣光离合，云气徘徊，水仙遗操，津吏馀杯，波息川后，浪靖澹台。
◇涛
《广雅》曰：阳侯涛，大波也。
《吴越春秋》曰：吴王赐子胥剑，遂伏剑而死，吴王乃取子胥之尸，盛以鸱夷之器，投之江海，子胥因随流扬波，成涛激岸，随潮来往。
《论衡》曰：儒书言，吴王夫差杀伍子胥，煮之于镬，盛以囊，投之于江，子胥恚恨，临水为涛，溺杀人，夫言吴王杀伍子胥投之于江，实也，言其恨恚，临水为涛者，虚也，卫菹子路而汉烹彭越，子胥勇猛，不过子路彭越，然二士不能发怒于鼎镬之中，子胥亦然，自先入鼎镬，后乃入江，在镬之时，其神岂怯，而勇于江水哉，何其怒气前后不相副也。
《博物志》曰：东海中有牛鱼，其形如牛，剥其皮悬之，潮水至则毛起，潮去则伏。
【诗】晋苏彦于西陵观涛诗曰：洪涛奔逸势，骇浪驾丘山，訇隐振宇宙，漰潏津云连。
梁徐昉赋得观涛诗曰：云容杂浪起，楚水漫吴流，渐看遥树没，稍见远天浮，渔人迷旧浦，海鸟失前洲，不测沧溟旷，轻鳞幸自游。
【赋】晋顾恺之观涛赋曰：临浙江以北眷，壮沧海之宏流，水无涯而合岸，山孤映而若浮，既藏珍而纳景，且激波而扬涛，其中则有珊瑚明月，石帆瑶瑛，雕鳞采介，特种奇名，崩峦填壑，倾堆渐隅，岑有积螺，岭有悬鱼，谟兹涛之为体，亦崇广而宏浚，形无常而参神，斯必来以知信，势刚凌以周威，质柔弱以协顺。
晋曹毗观涛赋曰：伊山水之辽迥，何秋月之凄清，瞻沧津之腾起，观云涛之来征，尔其势也，发源溟池，回冲天井，洒拂仓汉，遥栎星景，伍子结誓于阴府，洪湍应期而来骋，汩如八风俱臻，隗若昆仑抗岭。
晋伏滔望涛赋曰：若夫金祇理辔，素月告望，宏涛于是郁起，重流于是电骧。起沙渟而迅迈，触横门而克壮，灌江津而砰潏，鼓赤岸而激扬，郁律烟腾，隗兀连岗，重叠𪩘而天竦，洄湍澼而起涨。
◇泉
《尔雅》曰：泉一见一否为瀸，滥泉正出，正出，涌出也，沃泉悬出，悬，下出也，泛泉仄出，仄出，旁出也。
论语撰考谶曰：水名盗泉，舟尼不嗽。
《吕氏春秋》曰：太公钓于滋泉，◇《淮南子》曰：昆仑四水者，帝之神泉，以和百药，以润万物。
《东观汉记》曰：耿恭为校尉，居疏勒，匈奴来攻，城中穿井十五丈无水，恭曰：闻二师将军，拔佩刀刺山，而飞泉出，今汉德神灵，岂有穷乎，乃正衣服，向井拜，为吏请祷，有顷，井泉𣸣出。
应劭《汉官仪》曰：酒泉城下有金泉，泉味如酒，故曰酒泉。
吴郡录曰：始兴有始兴山，山出温泉。
天门零县有温泉，丹阳江乘县有汤山，出温泉，二所可以治［太平御览七十一作瀹。］鸡。
《广志》曰：温泉，西者在新丰，北者在广平，有美泉出，溉种，出谷香美，在汲郡，新成县有泠泉，水冷如冰，在湖县有盐泉，煮则为盐，有醴泉，用之愈疾。
晋安帝纪曰：吴隐之性廉操，为广州刺史，界有一水，谓之贪泉，古老云，饮此水者，廉士皆贪，隐之始践境，先至水所，酌而饮之，因赋诗以言志，若使夷齐饮，终当不易心，清操逾厉。
宣城记曰：临城县南四十里，有盖山，百许步有姑舒［《文选》注四十三，初学记八，《太平御览》七十作舒姑，此倒。］泉，昔有舒女，与其父析薪于此泉，女因坐，牵挽不动，乃还告家，比还，唯见清泉湛然，女母曰：吾女好音乐，乃作弦歌，泉涌洄流，有朱鲤一双，令［《文选》注作今，御览同。］人作乐嬉戏，泉故涌出。
汉水记曰：汉水有温泉，方圆数十步，冬夏常沸涌，望见白气冲天，能差百病。
江乘地记曰：东南三十五里，有半汤泉，半冷半温，共同一壑。
盛弘之《荆州记》曰：新阳县惠泽中，有温泉，冬月，未至数里，遥望白气，浮蒸如烟，上下采映，状若绮疏。又有车轮双辕形，世传昔有玉女乘车，自投此泉，今人时见女子，姿仪光丽，往来倏忽。
又曰：夷道县句将山下，有三泉，传云，本无此泉，居者皆苦远汲，人人多卖水与之，有一女子，孤贫褴缕，无以贸易，有一乞人，衣粗貌丑，疮痍竟体，村人见之，无不秽恶，唯女子独加哀矜，割饭饴之，乞人食毕曰：我感妪行善，欲思相报，为何所须，女答曰：何恩可报，且今所须之物，非君能得，因问所须，女子曰：正原此山下有水可汲，乞人乃取腰中书刀，刺山下三处，即飞泉涌出，因便辞去，忽然不见。
括地图曰：负丘之山，上有赤泉，饮之不老，神宫有英泉，饮之，眠三百岁乃觉，不知死。
《十洲记》曰：瀛洲有玉膏，山出泉如酒味，名为玉酒。
【诗】北齐刘逖浴汤泉诗曰：骊岫犹怀玉，新丰尚有家，神井堪销疹，温泉足荡邪，紫苔生石岸，黄沫拥金沙，振衣殊未已，翻然停使车。
【赋】后汉张衡温泉赋曰：阳春之月，百草萋萋，余在远行，原望有怀，遂适骊山，观温泉，浴神井，风中峦，壮厥类之独美，思在化之所原，览中域之珍，［《初学记》七珍下有怪字，此脱。］无斯水之神灵，控汤谷于瀛洲，濯日月乎中营，荫高山之北延，处幽屏以间清，于是殊方交涉，骏奔来臻，士女晔其鳞萃，纷杂遝其如絪。
晋傅咸神泉赋序曰：余所居庭前，有涌泉，在夏则冷，涉冬而温，温则水物冬生，冷则冰可以过，每夏游之，不知岁之有暑耳，惟兹神泉，厥理难原，在冬则温，既夏而寒，混混洋洋，载清载澜，遂乃坘以文石，树之柳杞，密叶云覆，重荫蔽沚，气泠泠以含凉，风肃肃而恒起，于时朱明纪运，旭日驰光，郁郁隆暑，赫赫太阳，盥［全晋文五十一作盥。］玉体于素波，身凄焉而自清，不知天时之有暑，忽谓繁霜之陨庭，逮至旻秋既逝，司寒骋节，六合萧条，严风凛冽，河洛辍流，太阴凝结，彼溰々而含冻，此灼灼而含热，绿竹猗猗，荇藻青青，是讬斯茂，是殖斯荣。
【碑】周王襃温汤碑曰：原夫二仪开辟，雷风以之通响，五材运行，水火因而并用，炎上作苦，既丽纯阳之德，润下作咸，且协凝阴之度，至于迁陵热溪，沉鱼涌浪，炎洲烧地，穴鼠含烟，火井飞泉，垂天远扇，焦源沸水，冲流迸集，甘川浴日，跳波迈椒丘之野，汤谷扬涛，激水疾龙门之箭，故以地伏流黄，神泉愈疾云云。其铭曰：挺此温谷，骊岳之阴，白矾上彻，丹沙下沉，华清驻老，飞流莹心，谷神不死，川德愈深。
周庾信温汤碑曰：咸池浴日，先应绿甲之图，砥柱浮天，始受玄夷之命，仁则涤荡埃氛，义则激扬清浊，勇则负山馀力，弱则鸿毛不胜，仲春则榆荚同流，三月则桃花共下，其色变者，流为五云之浆，其味美者，结为三危之露，烟青于铜浦，色白于铅溪，非神鼎而长沸，异龙池而独涌，洒胃湔肠，兴羸起瘠，秦皇馀石，仍为雁齿之阶，汉武旧陶，即用鱼鳞之瓦，山间涌水，实表忠诚，室内江流，弥彰纯孝，岂若醴泉消疾，闻乎建武之朝，神水蠲疴，在乎咸康之世，嵩岳三仙之馆，不孤擅于天池，华阴百丈之泉，岂独高于莲井。
◇湖
《说文》曰：湖，大陂也，杨州浸有五湖，水泽所仰以溉灌也。
《越绝书》曰：大湖周三万六千顷。
《神异经》曰：北方荒外有石湖，其水冰。
《淮南子》曰：夫历阳之都，一夕反而为湖，历阳，淮南国名，昔有老妪，常行仁义，有两书生过之，谓曰：此国当没为湖，视东城门阃有血，便走上山，勿反顾也，自尔，此妪数往视门阃，吏问之，姥对如其言，暮，门吏杀鸡，以血涂门，明日，妪早往视，门血，便走上山，国没为湖。
《风俗通》曰：越灭吴，范蠡乘舟于五湖。
《语林》曰：褚公与孙绰游曲阿后湖，狂风忽起，舫欲倾，诸公已醉，乃曰：此舫人皆无可以招天谴者，唯有兴公多尘滓，正当以厌天欲耳，便欲捉掷水中，孙遽无计，唯大啼曰：季野，卿念我。
《述异记》曰：桓冲为江州刺史，乃遣人周行庐山，冀睹灵异，既陟崇𪩘，有一湖，匝生桑树，有大群白鹅，湖中有败艑赤鳞鱼。
刘道真钱塘记曰：明圣湖在县南，去县三里，父老相传，湖有金牛。
郑缉之东阳记曰：北山有湖，故老相传云，其下有居民曰徐公者，常登岭至此处，见湖水湛然，有二人共博于湖间，自称赤松子安期先生，有一壶酒，因酌以饮徐公，徐公醉而寐其侧，比醒，不复见二人，而宿草攒蔓其上，家人以为死也，丧服三年，服竟，徐公方反，今其处犹为徐公湖。
裴氏《广州记》曰：庐山顶有湖，广数顷，有杨梅山桃，止得于上饱啖，不得持去。
《秦州记》曰：武都山前有湖，冬夏无增减，义熙初，有白龙于此湖升天。
邓德明《南康记》曰：平固县覆笥山上，有太湖，周数十里，灵果异物，皆不可识。又有石雁，浮在湖中，每至秋天，石雁飞鸣，如候时也。
《风土记》曰：阳羡县东，有太湖，中有包山，山下有洞穴，潜行地中，云无所不通，谓之洞庭地脉也。
荆山记曰：巴陵南有青草湖，周回百里，日月出没其中，湖南有青草山，故因为名。
【诗】晋李颙涉湖诗曰：旋经义兴境，弭棹石兰渚，震泽为何在，今唯大湖浦，圆径萦五百，眇目缅无睹，高天淼若岸，长津杂如缕。
宋孝武济曲阿后湖诗曰：宵登毗陵路，旦过云阳郛，平湖旷津济，菰渚迭明芜，和风翼归采，夕氛晦山嵎，惊澜翻鱼藻，赪霞照桑榆。
宋谢灵运石壁还湖中作诗曰：昏旦变气候，山水含清晖，清晖能娱人，游子憺忘归，出谷日尚早，入舟阳已微，林壑敛暝色，云霞收夕霏，芰荷迭映暧，蒲稗相因依，披拂趍南迳，愉悦偃东扉。
宋谢惠连泛南湖至石帆诗曰：轨息陆涂初，枻鼓川路始，涟漪繁波漾，参差层峰跱，萧疏野趣生，逶迤白云起，登陟苦跋涉，〈目辟〉盼乐心耳，即玩玩有竭，在兴兴无已。
梁元帝泛芜湖诗曰：桂潭连菊岸，桃李夹成蹊，石文如濯锦，云飞似散珪，桡度菱根反，船去荇枝低，颿随迎雨燕，鼓逐伺潮鸡。
梁范云治西湖诗曰：史氏导漳水，西门溉河潮，图始未能悦，克终良可要，拥锸劝年首，提爵劳春朝，平皋草色嫩，通林鸟声娇，已集故池鹜，行莳新田苗，何吁畚筑苦，方驩鱼稻饶。
陈阴铿渡青草湖诗曰：洞庭春溜满，平湖锦帆张，源水桃花色，湘流杜若香，穴去茅山近，江连巫峡长，带天澄迥碧，映日动浮光，行舟逗远树，渡鸟息危樯，滔滔不可测，一苇讵能航。
陈刘删泛宫亭湖诗曰：回舻乘泒水，举帆逐分风，滉瀁疑无际，飘扬似度空，樯乌排鸟路，船影没河宫，孤石沧波里，匡山苦雾中，寄言千金子，安知万里蓬。
【赋】吴杨泉五湖赋曰：乃天地之玄源，阴阳之所徂，上值箕斗之精，与云汉乎同模，受三方之灌溉，为百川之巨都，居杨州之大泽，苞吴越之具区，南与长江分体，东与巨海合流，太阴之所毖，玄灵之所游，追湖水而往还，通蓬莱与瀛洲，尔乃详观其广深之所极，延袤之规方，邈乎浩浩，漫乎洋洋，西合乎蒙汜，东苞乎扶桑，日月于是出入，与天汉乎相望，左有苞山，连以醴渎，岝嵒崔嵬，穹穷纡曲，右有平原广泽，蔓延旁薄，原隰陂阪，各有条格，茹芦菼薍，隐轸肴错，冲风之所去，零雨之所薄。
◇陂
《毛诗》曰：彼泽之陂，有蒲与荷。
《史记》曰：高祖母曰刘媪，常息大泽之陂，梦与神遇。［事具帝王部中。］
《淮南子》曰：譬若同陂而溉田，其爱水均也。
《续汉书》曰：郭泰入汝南，交黄叔度，至南州，先过袁奉高，不宿而去，从叔度，累日，或以问泰，泰曰：袁奉高之器，譬诸轨滥，虽清而易挹也，叔度之器，汪汪若万顷之陂，澄之而不清，混之而不浊，不可量也。
《魏略》曰：明帝出次摩陂，有龙见于井中，帝出观，因改摩陂为龙陂。
汉宫殿疏曰：雁鹜陂，盖地六顷，承昆明池下流。
《抱朴子》曰：葛仙公每饮酒醉，常入家门前陂水中卧，竟日乃出。
《汝南先贤传》曰：郑敬去吏，隐居于蚁陂之阳，以渔钓自娱，弹琴咏诗，常方坐于陂侧。
《襄阳耆旧记》曰：宜城县东北角，有熨斗陂。
【诗】魏文帝于玄武陂作诗曰：兄弟共行游，驱车出西城，野田广开辟，川渠互相经，黍稷何郁郁，流波激悲声，菱芡覆绿水，芙蓉发丹荣，柳垂重荫绿，向我池边生，乘渚望长洲，群鸟讙哗鸣，萍藻泛滥浮，澹澹随风倾。
【铭】晋张载洪池陂铭曰：开源东注，出自城池，鱼鳖炽殖，水鸟盈涯，菱藕狎獦，粳稻连畦，渐台中起，列馆参差，惟水泱泱，厥大难訾。
◇池
《毛诗》曰：东门之池，可以沤麻。
又曰：王在灵沼，于牣鱼跃，［沼，池也。］《六韬》曰：殷君喜为酒池，回船糟丘，《穆天子传》曰：天子西征，至于玄池，天子三日休于玄池之上，乃奏广乐而归，是曰乐池。
又曰：天子觞西王母于瑶池之上，西王母为天子谣，［事具乐部。］
韩诗外传曰：齐景公出弋昭华之池也。
《汉书》曰：贾山奏事吴王曰：吴有诸侯之位，而实富于天子，游曲台，临上路，不如朝夕之池，深壁高垒，副以阙城，不如长江之固，江淮之险。
又曰：太液池中有蓬莱方丈瀛洲，象神山也。
《魏志》曰：黄初三年，穿灵芝池。
逸士传曰：尧让天子于许由，许由逃，巢父闻之，而洗耳于池。
顾子曰：与子华游东池，子华曰：水有四德，池为一焉，沐浴群生，泽流万世，仁也，扬清激浊，涤荡尘秽，义也，弱而难胜，勇也，导江疏河，变盈流谦，智也，顾子曰：我得女于池上矣。
《华阳国志》曰：滇池县有泽水，周回二百里，所出深广，下流浅狭，似如倒流，故俗曰滇池，长老传言，池中有神马，与家马交，则生骏驹，世称滇池驹，日行五百里。
《襄阳记》曰：岘山南，习郁大鱼池，依范蠡养鱼法，种楸芙蓉菱芡，山季伦每临此池，辄大醉而归，恒曰：比我高阳池也，城中小儿歌之曰：山公何所往，来至高阳池，日夕倒载归，酩酊无所知。
王羲之书云，张芝临池学书，池水尽黑，寡人躭之若是，未必后之，［事具艺部书篇。］
《续述征记》曰：大梁西南七十里尉氏县，有蓬池。
《梁州记》曰：明月池南二里，有七女池。
【诗】魏文帝芙蓉池诗曰：乘辇夜行遨，逍遥步西园，双渠相灌溉，嘉木绕通川，卑枝拂羽盖，修条摩苍天，丹霞夹明月，华星出云间，遨游快心意，保己终百年。
魏陈王曹植诗曰：逍遥芙蓉池，翩翩戏轻舟，南阳栖双鹄，北柳有鸣鸠。
梁武帝首夏泛天池诗曰：薄游朱明节，泛漾天渊池，舟楫互容与，藻苹相推移，碧沚红菡萏，白沙青涟漪，新枝拂旧石，残花落故池，叶软风易出，草密路难披。
梁简文帝山池诗曰：日暮芙蓉水，聊登鸣鹤舟，飞舻饰羽毦，长幔覆缇䌷，停舆依柳息，住盖影空留，古树横临沼，新藤上挂楼，鱼游向暗集，戏鸟逗楂流。
梁庾肩吾山池应令诗曰：阆苑秋光暮，金塘牧潦清，荷低芝盖出，浪涌燕舟轻，逆湍留棹唱，带谷聚笳声，岸竹交临浦，山桐迥出城，水逐云峰暗，寒随殿影生。
梁王台卿山池诗曰：历览周仁智，登临欢豫多，穿渠引金谷，辟道出铜驼，长桥时跨水，曲阁乍临波，岩风生竹树，池香出芰荷，石幽衔细草，林末度横柯。
梁鲍至山池诗曰：望园光景暮，林观歇雰埃，荷疏不碍楫，石浅好萦苔，风花逐榜转，山路向桥开，树交楼影没，岸暗水光来。
后魏温子升春日临池诗曰：光风动春树，丹霞起暮阴，嵯峨暎连璧，飘飖下散金，徒自临濠渚，空复抚鸣琴，莫知流水曲，谁辩游鱼心。
周庾信奉和山池诗曰：乐官多暇豫，望苑𫏐回舆，鸣笳陵绝限，飞盖历通渠，桂亭花未落，桐门叶半疏，荷风惊浴鸟，桥影聚行鱼，日落含山气，云归带雨馀。
又晚宴昆明池诗曰：春馀足光景，赵李旧经过，上林枣腰细，新丰酒泛多，小船行钓里，新盘待摘荷，兰皋徒税驾，何处有凌波。
又奉和初濬池成清晨临泛诗曰：千金高堰合，百顷浚源开，翻逢积草浪，更识昆明灰，虎啸风还急，鸡鸣潮即来，时看青雀舫，遥逐贵舟回。
周王襃玄圃濬池诗曰：长洲春水满，临泛广川中，石壁如明镜，飞桥类饮虹，垂杨夹浦绿，新桃缘迳红，对楼还泊岸，迎波𫏐守风，渔舟钓欲满，莲房采半空，于兹临北阙，非复坐墙东。
又山池落日诗曰：竹馆掩荆扉，池光晦晚晖，孤舟隐荷出，轻棹染苔归，浴禽时侣窜，惊羽忽单飞。
陈徐陵山池应令诗曰：画舸图仙兽，飞艎挂采斿，榜人事金桨，钓女饰银钩，细萍时带楫，低荷乍入舟，猿啼知谷晚，蝉噎觉山秋。
又奉和山池诗曰：罗浮无定所，郁岛屡迁移，不觉因风雨，何时入后池，楼台非一势，临玩自多奇，云生对户石，猿挂入朓枝。
陈阴铿经丰城剑池诗曰：清池自湛淡，神剑久迁移，无复连星气，空馀似月池，夹筱澄深渌，含风结细漪，唯有莲华萼，还想匣中雌。
隋江总秋日昆明池诗曰：玄沼萧条望，游人意绪多，终南云影落，渭北雨声过，蝉噪金堤柳，鹭饮石鲸波，珠来照似月，织处写成河，讵知临水叹，非复采莲歌。
隋薛道衡游昆明池诗曰：霸陵因静退，灵沼暂徘徊，新船木兰楫，旧宇豫樟材，荷心宜露泣，竹径重风来，鱼潜疑刻石，沙暗似沉灰。
【赋】晋张载蒙汜池赋曰：丽华池之湛淡，开重壤以停源，激通渠于千金，承瀍洛之长川，挹洪流之汪濊，包素濑之寒泉，既乃北通醴泉，东入紫宫，左面九市，右带阆风，周墉建乎其表，洋波回乎其中，幽渎傍集，潜流独注，仰承河汉，吐纳云雾，缘以采石，殖以嘉树，水禽育而万品，珍鱼产而无数，苍苔泛滥。修条垂干，绿叶覆水，玄荫珍岸，红莲炜而秀出，繁葩赩以焕烂，游龙跃翼而上征，翔凤因仪而下观，想白日之纳光，睹洪晖之皓旰，于是天子乘玉辇，时遨游，排金门，出千秋，造绿池，镜清流，翳华盖以逍遥，揽鱼钓之所收，纤绪挂而鳣鲔来，芳饵沉而𫚢鲤浮，丰伙逾于巨壑，信可乐以忘忧。
晋郭璞盐池赋曰：水润下以作咸，莫斯盐之最灵，傍峻岳以发源，池茫尔而海渟，嗟玄液之潜洞，羌莫知其所生，状委蛇其若汉，流漫漫以漭漭，吁凿凿以粲粲，色暠然而雪朗，扬赤波之焕烂，光旰旰以晃晃，隆阳映而不燋，洪涔沃而不长，磊崔〈山录〉碓，锷剡棋方，玉润膏津，雪白凌冈，粲如散玺，焕若布璋，烂然汉明，晃尔霞赤，望之绛承，即之雪积，翠涂内映，赪液外幂，动而愈生，损而兹益，若乃煎海铄泉，或冻或漉，所赡不过一乡，所营不过锺斛，饴戎见珍于西邻，火井擅奇乎巴濮，岂若兹池之所产，带神邑之名岳，吸灵润于河汾，总膏液乎浍涑。
宋谢庄悦曲池赋曰：北山兮黛柏，南江兮赪石，赪岸兮若虹，黛树兮如画，暮云兮十重，朝霞兮千尺，步东池兮夜未久，卧西窗兮月向山，引一息于魂内，扰百绪于眼前。
【铭】隋江总芳林园天渊池铭曰：岁次执徐，月维大吕，爰命梓匠，广修畚锸，摽置旧趾，开浚昔基，东西弥望，云雾之所澄荡，南北纡萦，虹霓之所引曜，晓川漾璧，似日御之在河宿，夜浪浮金，疑月轮之驰水府，前瞰万雉，列榭参差，却拒三袭，危峦耸峭，朅鸟异禽，自学歌舞，神木灵卉，不知摇落，但叔皮览海，序螭蛟之泛滥，吉甫临舟，美柽松之蓊茸，尚复著在吟咏，缄彼缇缃，况我君门，盛事未纪，谬颁待诏，谨制铭云，石沟溜密，兰渚潮平，九华阁道，百丈层盈，液摇殿色，殿写波明。
【表】晋江逌谏凿北池表曰：伏承当凿北池及立阁道，虽湫阨陋小，用功甚微。又役不扰民，赋不及外，至简至约，诚不可加，然于愚怀，实有眷眷。
◇谿
《尔雅》曰：水注川曰谿，山渎无所通曰谿。
《管子》曰：桓公北征孤竹，至卑耳之谿，［事具武部。］
《俗说》曰：郗僧施青溪中泛，到一曲之处，辄作诗一篇，谢益寿见诗笑曰：青谿之曲，复何穷尽。
武昌记曰：樊山东有小谿，夏时怀袖恒有寒气，故谓之寒谿。
裴氏《广州记》曰：管谿周圆丈馀，水极沸涌，如猛火煎油声，《荆州记》曰：郦县北五十里，有菊谿，源出县西北五十里石涧山，东南流，会专水，两岸多甘菊。
盛弘之《荆州记》曰：桂阳郡西南宿山，水出注大谿，号曰横谿，水甚深，冬夏不干，俗谓之贪泉，饮者辄冒于财贿。
【诗】梁任昉泛长谿诗曰：徇禄聚归粮，依隐谢羁勒，绝物甘离群，长怀忽去国，长谿水东舍，震区穷水域，道遇垂纶叟，聊访问津惑，弭楫申九言，无为累牵纆，长泛沧浪水，平明至曛黑。
又落日泛舟东谿诗曰：黝黝桑柘繁，芃芃麻麦盛，交柯谿易阴，反景澄馀映，吾生虽有待，乐天庶知命，不学梁甫吟，唯识沧浪咏，田荒我有役，秩满余谢病。
【赋】宋谢灵运长谿赋曰：潭结绿而澄清，濑扬白而戴华，飞急声之瑟汩，散轻文之涟罗，始镜底以如玉，终积岸而成沙。
◇谷
《尔雅》曰：水注谿曰谷。
《毛诗》曰：葛之覃兮，施于中谷，维叶萋萋。
又曰：伐木丁丁，鸟鸣嘤嘤，出自幽谷，迁于乔木，［事具鸟部。］
又曰：皎皎白驹，在彼空谷。
《老子》曰：谷得一以盈，谷无以盈，将恐竭。
《韩子》曰：昔齐桓公入山，问父老，此为何谷，答曰：臣旧畜牛生犊，以子买驹，少年谓牛不生驹，遂持而去，傍邻谓臣愚，遂名为愚公谷，［说苑又载，事具人部讽篇。］
《韩诗外传》曰：孔子南游适楚，至于阿谷之隧，有处子佩璜而浣者，孔子抽觞以授子贡曰：以观其辞。
刘向别录曰：方士传言，邹衍在燕，燕有谷，地美而寒，不生五谷，邹子居之，吹律而温气至，而谷生，今名黍谷。
《汉武故事》曰：上微时行至柏谷，舍于逆旅，逆旅翁骂之，因从乞浆，翁曰：正有溺，无浆也。
《博物志》曰：夏桀之时，为长夜宫于深谷之中，男女杂处，三旬不出听政，其后大风扬沙，一夕填此谷。
周景式庐山记曰：石门是一大谷，谷中有修林万顷，伟木千寻，日月之光罕照焉。
戴延之《西征记》曰：梓泽，去洛城六十里，梓泽，金谷也，中朝贤达所集，赋诗犹存，是石崇居处。
【赋】晋胡济湹谷赋曰：嘉高岗之崇峻兮，临玄谷以远览，仰高丘之崔嵬兮，望清川之澹澹，尔乃陟重险，涉榛薄，倚春木，临幽壑，深谷豁以窈蔼，高峰郁而岝崿。
◇涧
《释名》曰：涧，间也，言在两山间也。
《说文》曰：涧，山夹水也，从水间声也。
《尔雅》曰：山夹水曰涧。
韩宣［字衍。］
子曰：董安于为赵上地守，行右阜山，见深涧峭如墙，深百仞，问其乡左右曰：人尝有入此乎，曰：无有，有婴儿狂聋人入此乎，曰：无有，有牛马犬入此乎，曰：无有，安于叹曰：吾能治矣，使吾法之无改，犹入涧之必死，则民莫之犯也。
《汉书》曰：沛公与项籍临广武涧而语，数籍以十罪。
石崇金谷序曰：余有别庐，在河南界金谷涧中，或高或下，有清泉茂树众果竹木草药之属。
《异苑》曰：苻坚为慕容冲所袭，坚驰䯄马，墯而落涧，追兵几及，计无由出，马即踟蹰临涧，垂控与坚，坚不能及，马又跪而授焉，坚授［《太平御览》六十九作攀。］之，得登岸而走。
【诗】梁刘孝威赋得曲涧诗曰：涧流急易转，溪竹暗难开，近楼俄已失，前州忽复回，石岸生寒癣，沉根渍水苔，菱舟失道去，归凫迷迳来。
宋徐谖华林北涧诗曰：总长潭兮括远源，下沉溜兮起轻泉，回溪浚兮曲沼阻，冲波激兮濑浅浅，贯九谷兮积灵芝，飞清涛兮洁澄连。
◇浦
《说文》曰：浦，水滨也。
《风土记》曰：大水小口别通为浦。
《楚词》曰：出溆浦而邅回。
又曰：望美人兮南浦。
《述征记》曰：兴浦，旧魏步道，吴揭水灌之，今绝道为浦。
顾微《广州记》曰：溪浦口，有蒲母，养龙，裂断其尾，因呼龙掘，人时见之，则土境大丰而利涉也。
刘桢京口记曰：县城东南大路，过长堽五里，得屠儿浦者，昔诸屠儿居此小浦，因以为名也。
伏滔北征记曰：广陵西一里水名公路浦，袁术自九江东奔袁谭于下邳，由此浦渡，因名也。
【诗】梁简文帝入溆浦诗曰：泛水入回塘，空枝度日光，竹垂悬扫浪，凫疑远避樯。
梁丘迟旦发渔浦潭诗曰：鱼潭雾已开，赤亭风未飏，棹歌发中流，鸣鞞响沓嶂，村童忽相聚，野老时一望，诡怪石异象，危绝峰殊状，森森荒树齐，淅淅寒沙涨，藤垂岛异陟，崖倾屿难傍。
【表】宋王弘广陵前浦开表曰：伏闻广陵前浦，榛芜历久，近复开除，清源虚邃，含明内鉴，瑞以数致，象以类应，夫如是者，鸾响凤仪，可停属而须矣。
◇渠
《史记》曰：韩闻秦之好兴事，欲罢之，无令东伐，乃使水工郑国间，说秦，令凿泾水，自中山，西抵瓠口，为渠，并北山，东注洛三百里，欲以溉田，中作而觉，欲杀郑国，郑国曰：始臣为间，然渠成，亦秦之利也，卒使就渠，渠就而用注四万馀顷，收皆亩一锺，于是关中为沃野，秦以富强，因命曰郑国渠。
《汉书》曰：张掖郡有千金渠。
《地理书》曰：荥阳有浪荡渠。
【颂】后汉蔡邕京兆樊惠渠颂曰：洪范八政，一曰食，周礼十职，一曰农，生民之本，于是乎出，丰殖财用，于是乎在，阳陵县东，厥地污泥，嘉谷不殖，光和五年，京兆尹樊君，勤恤民隐，乃命立新渠，曩之毒田，化为甘壤，相与讴谈，斐然成章，谓之樊惠渠，其歌曰：我有长流，莫或阏之，我有沟浍，莫有达之，田畴斥卤，莫修莫治，饥馑困瘁，莫恤莫思。
◇井
盛弘之《荆州记》曰：随郡北界，有九井，相传神农既育，九井自穿。又云，浚一井，则众井水皆动。
又曰：江陵县东北十里天井台，东临天井，井周回二里许，中有潜室，人时见之，辄有兵寇。
戴延之《西征记》曰：太极殿上有金井金博山，鹿卢交龙，负山于井上，有金师子，在龙下。
浔阳记曰：盆城，灌婴所筑，孙权经此城，自摽井地，令人掘之，正得故井，铭云颍阴侯所开，云三百年当塞，塞后不满百年，当为应运者所开，权欣悦，以为己瑞，井甚深大，江中风浪，此井辄动，常当之。
嵩高山记曰：少室山有云母井。
《异物志》曰：庐陵城中有一井，中有二色水，半青半黄，黄者灰汁，取作糜粥，皆作金色，土人名灰汁为金，因名为金井。
《异苑》曰：句容县有延陵季子庙，庙前井及渎，恒自涌沸，故曰沸井，于今犹然。
又曰：临邛有火井，汉室之隆，则炎赫弥炽，暨桓灵之际，火势渐微，诸葛亮一瞰而更盛。
【诗】梁范云咏井诗曰：乃鉴长林曲，有浚广庭前，即源以为浪，因方自成圆，兼冬积温水，叠暑必寒泉，不甘未应竭，既涸断来翾。
又悲故井诗曰：因旧未尝改，缘甘故先竭，历稔久无禽，一朝见开渫，泌泉既斯涌，短绠将安设。
【赋】晋郭璞井赋曰：益作井，龙登天，凿后土，洞黄泉，潜源存溱，潏潏涓涓，尔乃冠玉槛，甃鳞错，鼓鹿卢，挥劲索，飞轻袪之缤纷，手争鹜而互弱，长缧委蛇以曾萦，瑶瓮龙腾而洒激，乃回澄以静映，状冏然而镜灼，挹之不损，停之不溢，莫察其源，动而愈出，信润下而德施，壮邑移以不改，独星陈于丘墟兮，越百代而犹在，守虚静以玄澹兮，不东流而注海。
晋孙楚井赋曰：苦行潦之滓浊，靡清流以自娱，乃喟尔而有感，率邻左之数夫，脉厥土以兴作，登甘醴于玄虚，渴人来翔，行旅是赖，辍耕息肩，不期而会，沉黄李，浮朱柰，杂狸首之班如，飞清尘以洮汰，枕玄石以盥嗽，喜遨怡以缓带。
晋江逌井赋曰：穿重壤之十仞兮，构玉甃之百节，营之不日，既汲既渫，潜流炤炤，寒泉冽冽，挹之不损，滀之不充，纳而不处其有，兴而不匮其丰，先王借象以辩义，君子拟淡以自绥，神龙来蟠以育鳞，列仙一嗽而云飞。
【赞】晋卞敬宗沟井赞曰：爰有邃井，冽彼下泉，引流重壤，合耀青天，蕴甘澄洁，湛尔终年，图象怀恻，寄旨嘉荃。
【铭】后汉李尤井铭曰：井之所尚，寒泉冽清，法律取象，不槩自平，多取不损，少汲不盈，执宪若斯，何有邪倾。
◇冰
《易坤卦》曰：初六，履霜坚冰至，象曰：履霜坚冰至，阴始凝也。
《毛诗》曰：诞寘之寒冰，鸟覆翼之。
又曰：二之日，凿冰冲冲，三之日，纳于凌阴，二日，夏之十二月，三日，夏之正月，凿，取冰，冲冲，声濬，凌阴，冰室也。《汉书》曰：晁错上书曰：夫胡鲗之地，积阴之处也，木皮三寸，冰厚六尺。
孙盛《杂语》曰：王祥字休征，性至孝，后母苛虐，欲危害祥，祥色养无怠，盛寒之月，后母曰：吾思生鱼，祥脱衣，将剖冰求之，有少处冰解，下有鱼出，因以奉养。
《楚词》曰：魂兮归来，北方不可以止，增冰峨峨，飞雪千里。
《邓析书》曰：明君之御民，若乘奔而无辔，履冰而负重也。
《孙卿子》曰：冰生于水而寒于水。
《淮南子》曰：见一叶之落，知岁之将暮，睹瓶中之冰，而知天下之寒，以近谕远也。
《左传》曰：古者日在北陆而藏冰，西陆朝觌而出之，其藏冰也，深山穷谷，固阴冱寒，于是乎取之。
《老子》曰：涣若冰将释。
《史记》曰：周纪曰：姜嫄为帝喾元妃，出里，见巨人迹而履之，身动如孕，暮而生子，以为不祥，弃于冰之上，鸟以翼覆荐之。
《论衡》曰：夫然一炬火，爨一镬水，终日不热也，倚一尺冰，置庖厨中，终夜不寒也，何则，微小之感，不能动大也，今邹衍之叹，不过如一炬尺冰，而皇天巨大，不徒镬水庖厨也，一夫仰叹，天为降霜，何天之易感，霜之易降也。
《吴越春秋》曰：越王念吴，欲复怨，非一旦也，苦思劳心，夜以接日，冬寒则抱冰，夏热则握火，愁心苦志，悬胆于户，出入尝之，不绝于口。
魏子曰：危殆之国，治不益之民，是犹薄冰当白日，聚毛过猛火也。
《博物志》曰：削冰令圆，举以向日，以艾承其影，则有火出。
束晳集曰：君闻薄冰凝池，非登庙之宝，零露垂林，非缀冕之饰，必将采素璧于层山，探圆珠于重泉也。
【赋】晋顾凯之冰赋曰：激厉风而贞质，仰和景而融晖，清流离之光彻，邈云英之巍巍，尔乃连绵络幕，乍结乍无，义刚有折，照壶则虚，讬形超象，比朗玄珠，若乃上结薄暎，下镜长泉，灵葩随流，含馨杨鲜。
晋庾倏［按当作儵。］冰井赋曰：嘉阴阳之博施，美天地之广宣，万物杂而无越，不易类以相干，或专阳负暑，或固阴冱寒，涂虽殊而同归，信协德而俱延。于是孟冬之月，群阴毕升，霜雪纷其交沦，流波结而成凌，启南墉之重隩，将却热以藏冰，纳远宫之邃宇，静幽淡以清征，抱坚精之玄素，发川灵而长凝，于是寒往暑来，四时代序，帝将攘患，炎灾是御，尔乃携我同类，援我蒸徒，将涉寒薮，害气是除，攀灵舰而增举，爰自讬于城隅，仰瞻重构，俯临阴穴，凄清惊冷，觱发栗烈，馀寒严悴，凄若霜雪。
【启】梁沈约谢敕赐冰启曰：窃惟司寒辍响，眇自前代，凌室旷官，历兹永久，圣功阐物，逸典备甄，穷深既采，园池靡用，有籍羔秬，无灾霜雹。
◇津
《说文》曰：津，水渡也，濮，小津也。
《论语》曰：长沮桀溺，耦而耕，孔子过之，使子路问津焉，长沮曰：夫执舆者为谁，子路曰：孔丘，曰：是知津矣。
《列女传》曰：赵简子南击楚，津吏醉卧，不能渡，简子召，欲杀之，津吏女子，持楫而前曰：妾父闻君东渡不测之水，恐风波之起，故祷九江三淮之神，不胜巫祝杯酌馀沥，醉至于此，妾原以鄙躯易父之死，简子将渡，少一人，乃备员持楫，遂与渡，中流，发激棹之歌，简子悦，以为夫人。
续汉志曰：河东大阳县，有茅津，北屈县，有采桑津。
【铭】后汉李尤孟津铭曰：洋洋河水，赴宗于海，经自中州，龙图所在，黄函白神，赤符以信，昔有周武，集会孟津，鱼入王舟，乃往克殷。
◇桥
《说文》曰：桥，水梁也，东楚谓桥为圯。
纪年曰：周穆王三十七年，伐楚，大起九师，至于九江，比鼋鼍为梁。
《燕丹子》曰：燕太子丹质于秦，秦王遇之无礼，乃求归，秦王为机发之桥，欲以陷丹，丹过之无虞，《战国策》曰：豫让欲为智伯报雠，赵襄子当出，伏于桥下，至桥马惊，曰：必是豫让也，求之果是。
《史记》曰：秦昭王四十九年，初作河桥。
又曰：文帝行出中渭，有一人从桥下走出，乘轝马惊，使骑捕之，属廷尉，廷尉张释之治问，曰：县人来，闻跸，匿桥下，见车骑即走耳，张廷尉奏，一人犯跸，当罚金，［汉书亦云，事具官职部。］
黄图曰：秦始皇兼天下，都咸阳，端门四达，以则紫宫，渭水贯都，以象天汉，横桥南渡，以法牵牛，《论衡》曰：高丽国有侍婢，自云有气如鸡子，来下我，故有身，后生子，曰东明，东明善射，王恐害其国，欲杀之，东明走至掩水，以弓击水，鱼鳖浮而为桥梁，［事载魏略，亦具鳞介部。］
苏子曰：微生与妇人期，不来，水至，抱梁柱而死，［或作尾生。］王隐《晋书》曰：杜豫启建河桥于富平津，众论以为周所都，经圣贤而不作者，必不可作故也，豫曰：昔造舟为梁，则河桥之谓也，遂作桥成，上从百官临会，举杯劝豫曰：非君桥不立也，豫答诏曰：非陛下之明，臣亦不获奉成圣制也，众咸称善。
【诗】梁简文帝赋得桥诗曰：浮梁既冲崄，通波信可陵，乘空写渭石，跨岸拟河冰，斜阑隐浊雾，布影入清渑，方知歌渌水，无待榜苍鹰。
又咏坏桥诗曰：虹飞亘林际，星度断山隅，斜梁悬水迹，画柱脱轻朱。
又石桥诗曰：惠子临濠上，秦王见海神，写虹便欲饮，图星逼似真。
梁萧若静石桥诗曰：连延过绝涧，迢递跨长津，已数逢仙客，兼曾度獦人。
梁徐摛坏桥诗曰：匝拦生暗藓，覆板没鱼衣，岸曲斜梁岨，何时香步归。
周庾信看治渭桥诗曰：大夫参下位，司职渭之阳，富平移铁钅巢，甘泉运石梁，跨虹连绝岸，浮鼋续断航，春洲𣲗鹉色，流水桃花香。
周王襃和治渭桥诗曰：东流仰天汉，南度似牵牛，长堤通角道，飞梁跨造舟，使者开金堰，太守拥河流，广陵候涛水，荆峡望阳侯，波生从故舶，沙涨涌新洲，天星识辩对，捡玉应沉钩。
陈阴铿赋得度岸桥诗曰：画桥长且曲，傍崄复凭流，写虹晴尚饮，图星昼不收，跨波连断岸，接路上危楼，栏高荷不及，池清影自浮，何必横南渡，方复似牵牛。
太宗文皇帝赋得浮桥诗曰：曲岸非千里，桥斜异七星，𫏐低逢辇度，还高值浪惊，水摇文鹢动，缆转锦花萦，远近随轮影，轻重应人行。
梁庾肩吾石桥诗曰：秦王金作柱，汉帝玉为栏，仙人飞往易，道士出归难。
张文琮赋桥诗曰：造舟浮渭日，鞭石表秦初，星文遥泻汉，虹势尚凌虚，已授文成履，空题武骑书，别有临濠上，栖偃独观鱼。
后周宗羁登渭桥诗曰：仲山朝饮马，还坐渭桥中，南瞻临别馆，北望尽离宫，四面衣裾合，三条冠盖通，兰香想和季，云起忆成公，圯上相知早，鸡鸣幸共同。
