◇螺
《尔雅》曰：蠃小者蜬。
《易》曰：离为蠃，［刚在外也。］
魏书曰：自遭荒乱，率乏粮谷，袁绍河北军，人仰枣椹，袁术在江淮，取蛤蒲蠃，民人相食，州部萧条。
《搜神记》曰：晋安谢端，侯官人，少孤，年十八，恭谨自守，后於邑下得一大螺，如斗许，取贮瓮中，每早至野还，见有饮饭汤火，端疑之，于篱外窥，见一少女从瓮中出，至灶下燃火，便入问之，女答曰：妾天汉中白素女，天帝哀卿少孤，使我权相为守舍炊煮，待卿取妇，当还去，今无故相伺，不宜复留，今留此壳贮米谷，可得不乏，忽有风雨而去。
《南州异物志》曰：扶南海有大螺，如瓯，从边直旁截破，因成杯形，或合而用之，螺体蜿蛇委曲，酒在内自注，倾覆终不尽，以伺误相罚为乐。
又曰：鹦鹉螺，状如复杯，头如鸟头，向其腹，视似鹦鹉，故以为名，肉离壳出食，饱则还壳中，若为鱼所食，壳乃浮出，人所得，质白而紫，文如鸟形，与觞无异，故因其象鸟，为作两目两翼也。
又曰：寄居之虫，如螺而有脚，形如蜘蛛，本无壳，入空螺壳中，戴以行，触之缩足如螺闭户也，火炙之乃出走，始知其寄居也。
王韶始兴记曰：桂阳贞女峡，传云，秦世有数女，取螺于此，遇风雨，一女忽化为石人，今形高七尺，状如女子。
《异苑》曰：鹦鹉螺形似鸟，故以为名，常脱壳而游，朝出，则有虫类如蜘蛛，入其壳中，螺夕还，则此虫出，庾阐所谓鹦鹉内游，寄居负壳者也。
【诗】宋谢惠连咏螺蚌诗曰：轻羽不高翔，自用弦网罗，纤鳞惑芳饵，故为钓所加，螺蚌非有心，沉迹在泥沙，文无雕饰用，味非鼎俎和。
◇蚌
《易》曰：离为蚌。
《大戴礼》曰：十一月，雉入淮为蜃，蜃，蒲卢［二字原倒，据冯校本改。］也。
《吕氏春秋》曰：月者，［者下有脱文。］群阴盈，晦则蚌蛤虚，群阴缺。
《战国策》曰：赵且伐燕，苏代为燕谓赵惠王曰：川蚌方出曝，而鹬啄其肉，蚌合而相［《太平御览》九百四十一作挟。］其啄，鹬曰：今日不雨，明日不雨，即有蚌脯，蚌亦谓鹬曰：今日不出，明日不出，必见死鹬。
《淮南子》曰：明月之珠，螺蚌之病，而我之利也，虎爪象牙，禽兽之利，而我之害也。
徐哀［《太平御览》九百四十一作衷。］南方记曰：珠蚌壳长三寸，在涨海中。
盛弘之《荆州记》曰：马牧城东三里，有蚌城，相传云，饥年，民结侣采蚌，止憩其中，故因为名。
又云，城随洲势，上大尖，其形似蚌，故有蚌号。
《汝南先贤传》曰：周燮好潜养靖志，唯典籍是乐，有先人草庐，庐于东坑，其下有陂，鱼蚌生焉，非身所耕渔，则不食也。
【赞】晋郭璞蚌赞曰：万物变蜕，其理无方，雀雉之化，含珠怀珰，与月盈亏，协气晦望。
◇蛤
《说文》曰：蛤有三，皆生于海，蛤蛎，千岁鸟所化也，海蛤，百岁燕所化也，〈鬼寸〉蛤，一名复老，服翼所化。
《本草经》曰：文蛤，表有文。
又曰：马刀一曰名蛤。
《礼记》曰：季冬，雀入水为蛤。
《汉武内传》曰：西王母曰：仙药次有白水灵蛤。
《南越志》曰：凡蛤之属，开口闻雷鸣，不复闭口。
【论】晋裴頠崇有论曰：鸟无胃，［《太平御览》八百二十五胃下有肺字。］藏，［御览藏上有蛤无五三字，此脱。］经［御览经作蛭。］以空中而生，萤，［御览萤作蚕。］无胃而育。
【启】陈徐陵谢赉蛤启曰：比鸿，［句有脱讹。］雀入犹新，才变秋程，已闻冬献。
◇蛤蜊
《淮南子》曰：若士乃卷龟壳而食蛤蜊。
《论衡》曰：若士食蛤蜊之肉，乃与民同食，安能升天。
《抱朴子》曰：蛤蜊各煮炙，凡人所能啖，况君子与士乎。
临海土物记曰：蛤蜊壳薄且小。
【启】梁元帝谢赉车螯蛤蜊启曰：车螯，味高食部，名陈物志，蛤蜊，声重前论，见珍若士，并东海波臣，西王母药，雀文始化，燕羽犹在，体润珠胎，形随月减。
陈徐陵谢东宫赉蛤蜊启曰：舡俗严戈，渔人资设，于彼海童，冒兹水豹，望楼阙之气，得波潮之下。
◇乌贼
《本草经》曰：乌贼鱼骨，治寒热惊气。
南越记曰：乌贼鱼有矴，遇风浪，便虬前一须，不［《太平御览》九百三十八作下。］矴而住，腹中血及膳，［御览作胆。］正黑，中以书也，世谓乌贼怀黑［御览作墨。］而知礼，故俗云是海君白事小史，或曰古之诸生，常自浮水上，乌见以为死，便往啄之，乃卷取乌，故谓乌化为之。
《临海异物志》曰：乌贼之骨，其大如楯居者，［句有讹。］一枚作鲊满器，受五升。
【启】陈徐陵谢敕赉乌贼启曰：变逯庸臣，伏增铭悚。
◇石劫
【赋】梁江淹石劫赋曰：石劫一名紫{艹嚣}，蚌蛤类也，春而发华，有足翼者，夫海君［本集作若。］之小臣，具品色于沧溟，既炉天而论形，先［本集作光。］避伏而不曜，知理冥而难发，何弱命之不禁，永至于天代，［本集作夭阏。］请去人［本集人上有海字。］之仄陋，充公子之嘉客，傥委身于土［本集作玉。］盘，从风雨其何惜。
◇蝉［虫豸部］
《尔雅》曰：蜩，螂蜩，［五采具者。］螗蜩，［俗呼为胡蝉。］{截虫}茅蜩，［似蝉而小青。］蝒马蜩，［蝉中最大者。］蜺寒蜩，［寒螀也，小，青赤。］
方言曰：蝉楚谓之蜩，宋卫之间，谓之螗蜩，［今胡蝉也，鸣声清亮，江南呼螗螂也。］陈郑之间谓之螂蜩，秦晋之间谓之蝉，海岱之间谓之〈虫奇〉，或谓之蝒马，其小者谓之麦礼，［小而青。］
又曰：蛥蚗，［上音祈，下音决。］齐谓之螇螰，［奚音，鹿音。］楚谓之蟪蛄，自关以东，谓之虭［貂。］蟧，［聊。］
《礼记》曰：仲夏之月，蝉始鸣，季夏之月，寒蝉鸣。
《毛诗》曰：螓首蛾眉，［螓，青蝉也。］
《庄子》曰：仲尼适楚，出于林中，见痀偻者承蜩，犹掇之也，仲尼曰：子有道耶，曰：我有道，五六月累二丸而不坠，则失者锱铢，［累二丸于竿头，是用手停审也，故其承蜩所，不过锱铢之间。］
又曰：鹏之飞，抟扶摇而上者九万里，蜩与莺鸠笑之曰：我决起而枪榆枋，时则不至，而控于地，奚以九万里而为。
《楚辞》曰：岁暮兮不自聊，蟪蛄鸣兮啾啾。
华峤《汉书》曰：蔡邕在陈留，其邻人有以酒食召邕者，比往而酒已酣焉，客有弹琴者，邕至门潜听之，曰：嘻，以乐召我而有杀心，何也，遂反，将命者告主人，主人遽自追而问其故，邕具以告，弹琴者曰：我向鼓弦，见螳螂方向鸣蝉，蝉将去，螳螂为之一前一却，吾心唯恐螳螂之失蝉也，此岂为杀心而形于声者乎，邕笑曰：此足以当之。
《风土记》曰：七月而蟪蛄鸣于朝，寒螀鸣于夕。
《搜神记》曰：淮南内史朱诞，给使妻有鬼病，夫疑为奸，密闚，见妇在机中织，望桑树上所笑，见树上有十四五小儿，衣青布褶，青縿头，乃射之，化为鸣蝉，其大如箕，飞去。
【诗】古诗曰：庭前有奇树，上有悲鸣蝉。
陈张正见寒树晚蝉疏诗曰：寒蝉噪杨柳，朔吹犯梧桐，叶迥飞难住，枝残影共空，声疏饮露后，唱绝断弦中，还因摇落处，寂寞尽秋风。
梁简文帝听早蝉诗曰：草歇题鸣初，蝉思花落后，乍饮三危露，时荫五官柳，庄书哂鹏翼，卫赋宜螓首，桂树可淹留，勿谓山中久。
梁沈约听蝉鸣应诏诗曰：轻生宅园篽，复得栖嘉树，岂敢擅洪枝，轻条遭所寓，叶密形易扬，风回响难住。
梁褚沄赋得蝉诗曰：避雀芳枝里，飞空华殿曲，天寒响屡嘶，日暮声逾促，繁吟欲如尽，长韵还相续，饮露非表清，轻身易知足。
梁范云咏早蝉诗曰：生随春冰薄，质与秋尘轻，端绥挹宵液，飞音承露清。
隋王由礼赋得高柳鸣蝉诗曰：园柳吟凉久，嘶蝉应序惊，露下绥恒湿，风高翅转轻，叶疏飞更迥，秋深响自清，何言枝里翳，遂入蔡琴声。
陈刘删咏蝉诗曰：声流上林苑，影入侍臣冠，得饮玄天露，何辞高柳寒。
隋江总咏蝉诗曰：白露凉风吹，朱明落照移，鸣条噪林柳，流响遍台池，忖声如易得，寻忽却难知。
【赋】后汉蔡邕蝉赋曰：白露凄其夜降，秋风肃以晨兴，声嘶嗌以沮败，体枯燥以水凝，虽期运之固然，独潜类乎太阴，要明年之中夏，复长鸣而扬音。
后汉曹大家蝉赋曰：伊玄虫之微陋，亦摄生于天壤，当三秋之盛暑，陵高木之流响，融风被而来游，商焱厉而化往。
魏陈王曹植蝉赋曰：唯夫蝉之清素，潜厥类于太阴，在炎阳之中夏，始游豫于芳林，内含和而弗食，与众物而无求，栖高枝而仰首，漱朝露之清流，隐柔桑之稠叶，快闲居以遁暑，苦黄雀之作害，患螳螂之劲斧，有翩翩之狡童，运徽黏而我缠，委厥体于膳夫，归炎炭而就燔，狄［本集作秋。］霜纷以霄下，晨风冽其过庭，气憯怛而薄躯，足攀木而失茎，吟嘶哑以沮败，状枯槁以丧形。
晋明帝蝉赋曰：寻长枝以凌高，静无为以自宁，邈焉独处，弗累于情，在运任时，不虑不营。
晋温峤蝉赋曰：饥吸晨风，渴饮朝露。
晋陆士龙寒蝉赋曰：昔人称鸡有五德，而作者赋焉，至于寒蝉，才齐其美，独未思之，而莫斯述，夫头上有蕤，则其文也，含气饮露，则其清也，黍稷不享，则其廉也，处不巢居，则其俭也，应候守常，则其信也，加以冠冕，取其容也，君子则其操，可以事君，可以立身，岂非至德之虫哉，伊寒蝉之感运，迓嘉时以游征，含二仪之和气，禀乾元之清灵，体贞粹之淑质，吐〈口争〉〈口营〉之哀声，容丽蜩螗，声美宫商，飘如飞焱之运惊风，眇如轻云之丽泰阳，尔乃振修蕊以表首，舒轻翅以迅翰，挹朝华之坠露，含烟煴以夕飧，望北林以鸾飞，集樛木而龙蟠，若夫岁律云暮，上天其凉，感运非声，贫士含伤，或歌我行永久，或哀之乎无裳，原思叹于蓬室，孤竹吟于首阳，不衔草以秽身，不勤身以营巢，志高于鸣鸠，节妙乎鸱鸮，附枯枝以永处，倚峻林之迥条，乃缀以玄冕，增成首饰，映华虫于朱裳，表馨香乎明德。
晋傅咸黏蝉赋曰：樱桃为树则多阴，为果则先熟，有蝉鸣焉，聊命黏取，退惟当蝉之得意于斯树，不知黏之将至，亦犹人之得于富贵，而不虞祸之将来也，有嘉果之珍树，蔚弘覆于我庭，在赫赫之隆暑，独肃肃而自清，遂寓目以周览，见鸣蜩于纤枝，翳翠叶以长吟，信厥乐之在斯，苟得意于所欢，曾黏往之莫知，匪尔命之遵薄，坐偷安而忘危，嗟悠悠之躭宠，请兹览以自规。
又鸣蜩赋曰：有嘒嘒之鸣蜩，于台府之高槐，物处阴而自惨，奚厥声之可哀，秋日凄凄兮，感时逝之若颓，曷时逝之是感兮，感年岁之我催，孰知命之不忧，咏梁木之有摧，生世忽兮如寓，求福贵于不回，且明明以在公，唯忠谠之是与，佚履道之坦坦，登高衢以自栖。
晋孙楚蝉赋曰：惟大化之广御，何品数之多名，当仲夏而始出，据长条而悲鸣，翼如罗缠，形如枯槁，终日不衔一粒，激哀响之烦扰。
宋颜延之寒蝉赋曰：始萧瑟以攒吟，终婵媛而孤引，越客发度障之歌，代马怀首燕之信，不假蕤于范冠，岂镂体于人爵，折清飚而下沦，团高木以飘落。
隋卢思道听鸣蝉曰：此听悲无极，群嘶玉树里，回噪金门侧，长风送晚声，清露供朝食，晚风朝露实多宜，秋日高鸣蝉独见知，［句有衍文。］轻身蔽数叶，哀鸣抱一枝，流乱罢还续，酸伤更合离，𫏐听别人心即断，才闻客子泪先垂，故乡已迢忽，空庭正芜没，一夕复一朝，坐见凉秋月，河流带地从来崄，峭路干天不可越，红尘早弊陆生衣，明镜空悲潘掾发，长安城里帝王州，鸣锺列鼎自相求，西望渐台临太液，东瞻甲观拒龙楼，说客恒持小冠出，越使常怀宝剑游，学仙未成便尚主，寻源不见已封侯，富贵功名本多豫，繁华轻薄尽无忧，讵念漂姚嗟木梗，谁忆阑单倦土牛，归去来，青山下，秋菊离离日堪把，独焚枯宴林野，终成独校子云书，何如还驱少游马。
【赞】晋郭璞蝉赞曰：虫之精絜，可贵惟蝉，潜蜕弃岁，饮露恒鲜，万物皆化，人胡不然。
梁昭明太子蝉赞曰：兹虫清絜，惟露是餐，寂寞秋序，咽哳夏阑，定伊不美，曜彼华冠。
◇蝇
《尔雅》曰：蝇丑扇，［好摇翅也。］
《毛诗》曰：营营青蝇，止于樊，恺悌君子，无信谗言。
《韩子》曰：以骨去蚁，蚁愈多，以鱼驱蝇，蝇愈至。
《吕氏春秋》曰：以狸致鼠，以冰致蝇。
焦赣《易林》曰：腐肉所在，青蝇集聚，辨别白黑，败乱邦国。
《汉书》曰：成帝建始中，有青蝇垂万数，集未央宫殿中朝者坐，公卿已下朝会坐。
又曰：昌邑王贺，梦青蝇之矢积西阶东，可五六石，以问龚遂，曰：陛下左侧，谗人众多，原皆放逐之，贺不用其言，卒至于废。
扬子《法言》曰：或问苍蝇红紫，［苍蝇间乎白黑，红紫似朱而非朱。］
谢承《后汉书》曰：郭谅师事杜乔，李固之诛，诣阙上书，乞收敛，不听，因往守视其丧，扇护蝇虫。
又，扬章为杜乔所辟，为平原令，弃官还，闻固乔曝尸，星行赴雒，著弊衣赤帻，守其尸，驱护蝇虫，天子嘉其忠义，听殡敛之。
《魏略》曰：王思性急，执笔作书，蝇集笔端，驱去复来，思恚怒，自起逐蝇，不能得，还，取笔掷地，踏坏之。
虞翻别传曰：翻放逐南方，自恨犯上获罪，当长没海隅，生无可与语，死以青蝇为吊客，使天下一人知己者，足以不恨。
《益部耆旧传》曰：严遵为扬州刺史，行部，闻道旁女子哭声不哀，问之，云夫遭烧死，遵敕吏舆尸到，令人守尸，曰：当有物自往，吏白有蝇聚头所，遵令披视，得铁锥贯，考问，以淫杀夫。
《异苑》曰：晋明帝尝欲肆眚，乃屏曲室，去左右，下帷作诏，有大苍蝇触帐而入，萃于笔端，有顷皆出，帝窃异焉，令人寻之，即蝇所集处，辄传有赦，喧然必遍。
【赋】晋傅咸青蝇赋曰：幸从容以闲居，日游心于典经，览诗人之有造，刺青蝇之营营，无纤介之微用，信作害之不轻，既反白而为黑，恒怀蛆以自盈，秽美厚之鲜絜，虫嘉肴之芬馨，满堂室之薨薨，孰闺寓之得情。
【书】汉张敞书曰：夫苍龙非不神，不能白日升天，飘风虽疾，不以霖雨，不能扬尘，故苍蝇之飞，不过十步，自讬骐骥之发，乃腾千里之路。
【论】后汉班固难庄论曰：众人之逐世利，如青蝇之赴肉汁也，青蝇嗜肉汁而忘溺死，众人贪世利而陷罪祸。
◇蚊
《尔雅》曰：鷏蚊母，［俗说此鸟常吐蚊，故名蚊母。］
《大戴礼》曰：圣人有国，蚊虻不食夭驹。
《晏子》曰：景公谓《晏子》曰：天下有极小乎，对曰：有虫巢于蚊睫，再乳而飞蚊不为惊，名曰焦螟。
《列子》曰：江浦之间，生么虫，名曰焦螟，群飞而集于蚊睫，弗相触也，栖宿去来，蚊弗觉也，见［见字衍。］离朱子羽方昼，拭眦扬眉而望之，弗见其形，师旷方夜，擿耳挽首听之，弗闻其声，唯黄帝与容成子居崆峒之上，同斋三月，心死形废，倏以神视，然见之，若嵩山之阿，徐以气听，砰然闻之，若雷霆之声，以有形涉神明之境，嵩山未足喻其巨，以有声涉空寂之域，雷霆之音未足喻其大。
《东方朔传》曰：郭舍人曰：原问朔一事，朔得，臣原榜百，朔穷，臣当赐帛，曰。客从东方来，歌讴且行，不从门入，逾我垣墙，游戏中庭，上入殿堂，击之柏柏。死者欀々，格斗而死，主人被创，是何物也，朔曰：长喙细身，昼亡夜存，嗜肉恶烟，为掌指所扪，臣朔愚戆，名之曰蚊，舍人辞穷，当复脱裈。
《庄子》曰：肩吾见狂接舆，接舆曰：中□［《太平御览》九百四十五作始。］何以语汝，肩吾曰：以己出仁义，民孰敢不听而化，接舆曰：是欺德也，犹涉海凿河，而使蚊负山也。
又曰：由天之道，观惠施之能，其一蚊之劳者耶。
又曰：孔子见老聃而语仁义，老聃曰：夫播糠眯目，则天地四方易位矣，蚊虻噆肤，则通宵不寐矣。
《鹖冠子》曰：夫蚊蚊坠乎千仞之谿，乃始翱翔而成其容。
《孙卿子》曰：空中有人名曰鲛，蚊虻之声闻，则挫其精。
《淮南子》曰：云台之高，堕者折脊碎脑，而蚊虻适足以翾。
《神异经》曰：方［《太平御览》九百四十五方上有南字。］蚊翼下有小飞虫焉，生九卵，复成九子，飞而俱去，蚊遂不知。
《续搜神记》曰：吴舍人名猛，小儿时，在父母膝下，夏日多蚊虻，而终不摇扇，有同宿人觉，问其故，答云，惧蚊虻去，噆我父母耳。
萧广济《孝子传》曰：展勤少失父，与母居，佣作供养，天多蚊，卧母床下，以身当之，《汉书》曰：中山靖王朝，天子置酒，闻乐而泣，问其故，靖王对曰：臣闻众煦漂山，聚蚊成雷，是以文王拘于羑里，孔子厄于陈蔡。
《论衡》曰：世称南阳卓公为缑氏令，蝗虫不入界，盖以贤明至诚，灾虫不入其县也，此又虚也，夫同类能相知心，然后慕服，蝗虫，蚊虻之类也，何能知卓公之化乎，使贤者处于深野之中，蚊虻不入其舍乎。
【赋】晋傅选蚊赋曰：水与草其渐茹，育兹孽而蚊□，［明本蚊下空一格，按下无胎卵而化孕生句衍一生字，疑当在此。］〈口隽〉咮锐于秋毫，刺锯利于芒锥，无胎卵而化孕生，搏物翼而能飞，肇孟夏以明起，迄季秋而不衰，众繁炽而无数，动群声而成雷，肆惨毒于有生，乃餐肤体以疗饥，妨农功于南亩，废女工于杼机。
◇蜉蝣
《尔雅》曰：蜉蝣，渠略，［似天牛而小，有角。］
《说文》曰：秦晋之间，谓之渠略。
又曰：〈虫巢〉虫也，一名蜉蝣，盖朝生暮死。
《广志》曰：蜉蝣可烧啖，美于〈虫巢〉，蜉蝣在水中，翕然生，覆水上，寻死随流。
《大戴礼》夏小正曰：五月蜉蝣有殷，殷，众也。
《毛诗》曰：蜉蝣堀阅，麻衣如雪。
《诗疏义》曰：樊光云，是粪中虫，阴雨而为之，朝生夕死。
《淮南子》曰：龟三千岁，蜉蝣不过三日，人以数离之寿，忧天下之乱，犹忧河水之少，而泣以益之也。
【赋】晋傅咸蜉蝣赋曰：有生之薄，是曰蜉蝣，育微微之陋质，羌采采而自修，不识晦朔，无意春秋，取足一日，尚又何求，戏停淹而委馀，何必江湖而是游。
◇蛱蝶
《列子》曰：鸟足之叶为胡蝶。
《庄子》曰：昔庄周梦为胡蝶，栩栩然胡蝶，不知周也，俄然觉，则蘧蘧然周也，不知周之梦为胡蝶，胡蝶之为周与，胡［《太平御览》九百四十五胡上有周与二字，此脱。］蝶，必有分矣，此谓物化。
【诗】古诗曰：胡蝶胡高飞，暮宿桑树间。
梁简文帝咏蛱蝶诗曰：空园暮烟起，逍遥独未归，翠鬛藏高柳，红莲拂水衣，复此从风蝶，双双花上飞，寄语相知者，同心终莫违。
梁徐防赋得蝶依草诗曰：秋园花落尽，芳菊数来归，那知不梦作，眠觉也恒飞。
◇萤火
《尔雅》曰：萤火，即炤。
《广雅》曰：景天，萤火，〈虫粦〉也。
吕氏《本草》曰：萤火一名夜照，一名熠燿，一名救火，一名景天，一名据火，一名挟火。
《礼记》曰：季夏之月，腐草为萤，飞虫萤火也。
《毛诗》曰：町畽鹿场，熠燿宵行。
《续晋阳秋》曰：车胤字武子，学而不倦，家贫，不常得油，夏日用练囊，盛数十萤火，以夜继日焉。
【诗】梁简文帝咏萤诗曰：本将秋草并，今与夕风轻，腾空类星陨，拂树若花生，井疑神火照，帘似夜珠明。
梁元帝咏萤火诗曰：著人疑不热，集草讶无烟，到来灯下暗，翻住雨中然。
陈杨缙赋得照映秋萤诗曰：秋窗馀照尽，入暗早萤来，忽聚还同色，恒燃讵落灰，飞影黄金散，依帷缥帙开，含明自不息，夜月空徘徊。
【赋】晋傅咸萤火赋曰：余曾独处，顾见萤火，热［《太平御览》九百四十五作执。］以自照，而为之赋，潜空馆之寂寂，意遥遥而靡宁，夜耿耿而不寐，忧悄悄以伤情，感诗人之攸怀，览熠燿于前庭，不以姿质之鄙薄，欲增晖乎太清，虽无补于日月，期自竭于陋形，不进竞于天光，退在晦而能明，谅有似于贤臣，于疏外而尽诚，假乃光而尔赋，庶有表乎忠贞。
晋潘安仁萤火赋曰：嘉熠燿之精将，与众类乎超殊，东山感而增叹，行士慨而怀忧，翔太阴之玄昧，抱夜光以清游，颎若飞焱之宵逝，彗如星移之云流，动集漂扬，灼如隋珠，熠熠荧荧，若丹英之照葩，飘飘颎颎，若金流之在沙，歃湛露于旷野，庇一叶之垂柯，无干欲于万物，岂顾恤于网罗。
【赞】晋郭璞萤火赞曰：熠燿宵行，虫之微么，出自腐草，烟若散熛，物之相〈口炰〉，［按当作煦。］孰知其陶。
◇蝙蝠
《尔雅》曰：蝙蝠服翼。
《方言》曰：蝙蝠，自关东谓之伏翼，或谓之飞翼，或谓之老鼠。
吴氏《本草》曰：伏翼或生人家屋间，立夏后阴干，治目冥，令人夜视有光。
《春秋运斗枢》曰：行失瑶光，则伏翼两头并翔，广江淮山渎之祠，则瑶光明，伏翼九足。
《孝经援神契》曰：道德遗远，蝙蝠伏匿，故夜食。
《玄中记》曰：百岁伏翼，色赤，止则倒悬，千岁伏翼，色白，得食之，寿万岁。
吴娄县记曰：太湖东边别小山，名山洞庭，有三穴，中有大蝙蝠，如乌，拂救人火。
《临海记》曰：黄石山泄水东南，五岘路口，有锺乳穴，中伏翼大如鹅鸭。
【赋】魏陈王曹植蝙蝠赋曰：吁何奸气，生兹蝙蝠，形殊性诡，每变常式，行不由足，飞不假翼，明伏暗动，昼似鼠形，谓鸟不似，二足为毛，飞而含齿，巢不哺鷇，空不乳子，不容毛群，斥逐羽族，下不蹈陆，上不冯木。
◇叩头虫
《异苑》曰：有小虫，形色如大豆，咒令叩头。又咒吐血，皆从所教，如似稽颡，故俗呼为叩头虫。
【赋】晋傅咸叩头虫赋曰：盖齿以刚克而尽，舌存以其能柔，强梁者不得其死，执雌者物莫之雠，无咎生于惕厉，悔吝来亦有由，仲尼唯诺于阳虎，所以解纷而免尤，韩信非为懦儿，出胯下而不羞，何兹虫之多畏，人才触而叩头，犯而不校，谁与为仇，人不我害，我亦无忧，彼螳螂之举斧，岂患祸之能御，此谦卑以自牧，乃无害之可贾，将斯文之焉贵，贵不远而取譬，虽不能触类是长，且书绅以自示，旨一日而三省，恒跼蹐以祗畏，然后可以蒙自天祐之，吉无不利。
◇蛾
《尔雅》曰：蛾罗，［蚕蛾也。］
《说文》曰：蛾，蚕化飞虫也。
《广志》曰：有蚕蛾，有天蛾，凡草木虫，以蛹化为蛾甚众，《淮南子》曰：食桑有丝曰蛾，［蚕属。］
《汉书》曰：有白蛾，群飞蔽日，从东都门至轵道。
《古今注》曰：蛾飞广五六丈。
洞林曰：东中郎参军周稚琰，封蚕蛾，令吾射之。
《符子》曰：不安其昧而乐其明，是犹夕蛾去暗，赴灯而死也。
【赋】晋支昙谛赴火蛾赋曰：悉达有言曰：愚人贫身，如蛾投火，诚哉斯言，信而有征也，翔无常宅，集无定栖，类聚群分，尘合电分，因温风以舒散，乘游气以徘徊，于是朱明御节，时在盛阳，天地郁蒸，日月昏茫，烛曜庭宇，灯朗幽房，纷纷群飞，翩翩来翔，赴飞焰而体燋，投煎膏而身亡。
◇蜂
《尔雅》曰：蜂丑〈虫欲〉，［□(尔雅释虫作垂。)其腴也。］土蜂，［在地中作房者。］木蜂，［在树上作房。］
《广雅》曰：范，蜂也。
《礼记》曰：郕人有其兄死而不为缞者，闻子皋将为郕宰，遂为缞，郕人曰：蚕则绩而蟹有匡，范则冠而蝉有緌，兄则死子皋为之缞。
春秋潭潜巴曰：朝有大蜂武士，中蜂赤强，黑不梁，［蜂有刺毒以扞难，武士象也，梁或为良。］《韩诗外传》曰：以稷蜂不螫，而社鼠不熏，非以稷蜂社鼠之神也，其所讬者然也，故圣人求贤者以自辅。
《楚辞》曰：玄蜂若壶。
《博物志》曰：人家养蜂，以木为器，开小孔，以蜜涂器，捕取三两蜂，内器中，宿昔，蜂飞出，将伴来，作蜜多少，随岁丰俭。
葛仙翁别传曰：仙公与客对食，客曰：食毕，当请先作一奇戏，食未竟，仙公曰：诸君得无邑邑，欲见乎，即吐口中饭，尽成飞蜂，满屋，或集客身，莫不震肃，但自不螫人耳，良久，仙公乃张口，见蜂皆飞还入口中，成饭食之。
《抱朴子》曰：鸡有抟迁之雄，雉有擅泽之骄，蚁有兼弱之智，蜂有攻寡之计，人相投御亦是耳。
【诗】梁简文帝咏蜂诗曰：逐风从泛漾，照日乍依微，知君不留眄，衔花空自飞。
【赋】晋郭璞蜜蜂赋曰：嗟品物之蠢蠢，惟贞虫之明族，有丛琐之细蜂，亦策名于羽属，近浮游于园荟，远翱翔乎林谷，爰翔爰集蓬转飚回，纷纭雪乱，混沌云颓，景翳燿灵，响迅风雷，若乃眩猿之雀，下林天井，青松冠谷，赤萝绣岭，无花不缠，无隙不省，吮琼液于悬岋，峰赮津乎晨景，于是回鹜林篁，经营堂密，［原讹蜜，据冯校本改。］繁布金房，叠构玉室，咀嚼华滋，酿以为蜜，自然灵化，莫识其术，散似甘露，凝如割肪，冰鲜玉润，髓滑兰香，百药须之以芣和，扁鹊得之而术良，尔乃察其所安，视其所讬，恒据中而虞难，营翠微而结落，徽号明于羽族，阍卫国乎管籥，诛戮峻于𫓧钺，招征速乎羽檄，集不谋而固期，动不安而齐约。
◇蟋蟀
《尔雅》曰：蟋蟀，蛩也。
《方言》曰：楚谓蜻蛚为蟋蟀，或谓之蛩，南楚谓之王孙，即趣织也。
《礼记》曰：季夏之月，蟋蟀居壁。
蔡邕《月令章句》曰：蟋蟀虫名，斯螽莎鸡之类，世谓之蜻蛚。
《毛诗》曰：蟋蟀在堂，岁聿云暮。
《诗义疏》曰：蟋蟀似蝗而小，正黑，目有光泽，如漆，有角翅，幽州人谓之趣织，督促之言也，里语趣织鸣，嬾妇惊。
《京房占》曰：七月建申，律为夷则，蟋蟀鸣。
【赋】晋卢谌蟋蟀赋曰：何兹虫之资生，亦灵和之攸授，享神气之么草，体含容之微陋，喓喓咧咧，翾翾，［句有脱文。］候日月之代谢，知时运之斡迁。
◇尺蠖
《尔雅》曰：蠖，尺蠖。
《易》曰：尺蠖之屈，以求信也。
《晏子》曰：弦章谓景公曰：尺蠖食黄即身黄，食苍即身苍。
【赋】宋鲍昭尺蠖赋曰：智哉尺蠖，观机而作，伸非向厚，诎非令薄，当静泉停，遇躁风惊，起轩驱以旷跨，伏累气而并形，故身，不豫讬，地无前期，动静就观，于物消息，各随乎时，从方而应，何虑何思。
【赞】晋郭璞尺蠖赞曰：贵有可贱，贱有可珍，嗟兹尺蠖，体此屈申，论配龙蛇，见叹圣人。
◇蚁
《尔雅》曰：蠪朾螘，［赤驳蚍蜉。］螱飞蚁，［有翅者。］其子蚳，［蚁卵。］《山海经》曰：朱蚁，其状如蚁，［蚁蚍蜉也。］在昆仑墟。
《礼记》曰：暇修蚳醢。
《大戴礼》曰：十二月玄驹贲，玄驹者蚁也，贲者走于地中也。
《抱朴子》曰：蚁有兼弱之智。
又，周髀家云，天圆如张盖，地方如棋局，天旁转，如推磨而左行，日月右行，随天右转，故日月实东行，而天牵之以西没，譬之于蚁行磨之上，磨左旋而蚁右去，磨疾而蚁迟，故不得随磨左回焉。
齐谐记曰：富阳董昭之，尝乘船过钱塘江，中央见有一蚁，著一短芦，芦长二三尺，［原讹尸，据冯校本改。］走一头回，复向一头，甚遑遽，昭之曰：此畏死也，欲取著舡，舡中人骂，此是毒螫物，不可长，我当蹹杀之，昭意甚怜此蚁，中夜梦一人，乌衣，从百许人来谢云，仆不慎堕江，惭君济活，仆是虫王，君若有急难之日，当见告语，后昭之遇事系狱，蚁领群蚁穴狱，昭遂得免。
桓公北征孤竹，［本条《太平御览》九百四十七作韩子。］无水，隰朋曰：蚁冬居山之阳，夏居山之阴，蚁壤守而有水，乃掘，遂得水。
焦贡［按当作赣，后同。］《易林》曰：震之蹇，蚁封穴户，大雨相集。
又曰：蚍蜉戴留，不能上山，却推蹶顿，乃伤其颜。
《吴录》曰：九真移风县，有土赤如胶，人视土知蚁，因垦，以木枝其中，则蚁缘而生漆，坚凝如螳螂子蜱蛸，折漆以染坚凝［二字《太平御览》九百四十七无。］絮，其色正赤，所谓赤絮，则此胶也。
《广志》曰：有飞蚁，有木蚁，古曰玄驹者也。又有黑黄大小数种。
博物志，蚁知将雨。
《符子》曰：东海有鼇焉，冠蓬莱而游于沧海，腾跃而上则干云，没而下潜于重泉，有红蚁者闻而悦，与群蚁相要乎海畔，欲观鼇之行，月馀未出群作也，数日风止，海中隐沦如{巳山}，其高槩天，或游而西，群蚁曰：彼之冠山，何异乎我之载粒也，逍遥壤封之巅，归服乎窟穴之下，此乃物我之适，自已而然，我何用数百里劳形而观之乎。
《异苑》曰：桓谦，字敬祖，太元中，忽有人，皆长寸馀，悉被铠持槊，乘具装马，从{巳山}中出，精光耀日，游走宅上，数百为群，部障指麾，更相撞刺，马既快，人亦便，能缘机登灶，寻饮食之所，或有切肉，［《太平御览》九百四十七作肉。］辄来聚力，所遽还入穴，［句有脱文。］蒋山道士朱应子，令作沸汤，浇所入处，寂不复出，因掘之，有斛许大蚁，死在窟中，谦后诛灭。
【赋】晋郭璞蚍蜉赋曰：惟洪陶之万殊，赋群形而遍洒，物莫微于昆虫，属莫贱乎蝼蚁，淫淫奕奕，交错往来，行无遗迹，鹜不动埃，迅雷震而不骇，激风发而不动，虎贲比而不慑，龙剑挥而不恐，乃吞舟而是制，无小大与轻重，因无心以致果，有象乎大勇，出奇胶于九真，流赪液其如血，饰人士之丧具，在四隅而交结，济济国［北堂书钞一百五十八，《太平御览》九百四十七作济齐桓。］之穷师，由山东之高垤，感萌阳以潜出，将知水而封穴，伊斯虫之愚昧，乃先识而似悊。
◇蜘蛛 蛸
《尔雅》曰：蜘蛛，蛛蝥，［北燕谓之毒蝥，齐人呼杜公，江东呼蝃蝥。］
又曰：〈虫萧〉蛸，长〈虫奇〉。
又曰土蜘蛛，［在土中布网者。］草蜘蛛，［络幂草上。］
《毛诗》曰：〈虫萧〉蛸在户，［长〈虫奇〉。］
《广志》曰：草蜘蛛在草上，色青，土蜘蛛在地上，春行草间，秋系在草，有在器下，有以丝于篱壁间，缘壁捕蝇者，长脚，在壁屋为络者，则尔雅曰长〈虫奇〉，毛诗之〈虫萧〉蛸也。
《异苑》曰：陈都［《太平御览》九百四十八作郡。］殷家养子，名琅，与一婢结好，经年，婢死，后犹来往不绝，心患惛错，其母深察焉，后夕见大蜘蛛缘床就琅，便宴尔怡悦，母取而杀之，琅性理遂解。
焦贡《易林》曰：未济之蛊，蜘蛛作网，以伺行旅，青蝇求膏腴，触我罗城，为网所得，死于网国。
又曰：井之遯，蜘蛛南北，巡行网罟。
《符子》曰：公子重耳奔齐，与五臣游乎大泽之中，见蜘蛛而网，曳绳执豸而食之，公子重耳乃抚仆之手，驻驷而观之，顾其臣咎犯曰：此虫也，知之德薄矣，而犹役其智布其网，曳其绳执豸以食之，况乎人之智，而不能廓垂天之网，布络地之绳，以供方丈之御，是曾不如蜘蛛之智，孰不可谓之人乎，咎犯曰：公子慎勿言也，君终行之，则有邦有嗣也。
【赋】晋成公绥蜘蛛赋曰：独星悬于浮处，遂设网于四隅，南连大庑，北接华堂，左冯广厦，右依高廊，吐丝属络，布网引纲，铁罗络莫，绮错交张，于是苍蚊夕起，青蝇昏归，营营群众，薨薨乱飞，挂翼绕足，鞙丝置围，冲突必获，犯者无遗。
◇螳螂
《尔雅》曰：莫貈，螳螂，蛑，［有斧虫也。］不过螳蠰也，其子蜱蛸，［一名搏耀，螳螂卵。］
《方言》曰：螳螂谓之髦，或谓之丁，或谓之羊羊。
《广雅》曰：芊芊龁肬，螳螂也。
《礼记》曰：仲夏之月，螳螂生。
《庄子》曰：螳螂怒臂以拒车辙，不知不胜任也，是才之美者也。
又曰：庄周游雕陵之樊，［樊，蕃也。］睹一异鹊，自南方来者，翼广七尺，目大运寸，［可回一寸。］感［原讹威，据冯校本改，下同。］周之［原讹又，据冯校本改。］颡，而集于栗林，［感，触也。］庄周曰：此何鸟哉，翼殷不游，［殷，曲大也。］目大不睹，［不见人者。］褰裳攫步，［疾行也。］执弹而留之，睹一蝉而方得美荫，而忘其身，螳螂执翳，且将捕之，见得而忘其形，异鹊从而利之，见利而忘其真，庄周悚然曰：物固相累，二类相召也，扌良焉而反走，虞人逐之。
《韩诗外传》曰：齐庄公出獦，有螳螂举足，将且转，［《太平御览》九百四十六作将搏其轮。］问其御曰：此何虫，对曰：此螳螂也，为虫知进而不量力，其轻执敌，公曰：此为天下勇虫矣，回车避之，勇士归之焉。
《礼记》曰：郑注云，螳螂，螵蛸母也，王瓒问，曰：尔雅云，莫貉［太平御览九百四十六作貈。］螳螂，同类物也，今沛鲁以南，谓之螳螂，三河之域，谓之螳蠰，燕赵之际，谓之食眈，［御览作肬。］齐济以东，谓之马敫，然多名其子则同云螵蛸，是以注云螳螂螵蛸母也。
【赋】晋成公绥螳螂赋曰：仰乃茂阴，俯缘条枝，冠角峨峨，足翅岐岐，寻乔木而上缀，从蔓草而下垂，戢翼鹰峙，延颈鹄望，推翳徐翘，举斧高抗，鸟伏蛇腾，鹤击隼放，俯飞蝉而奋猛，临蟪蛄而逞壮，距车轮而轩翥，固齐侯之所尚，乃［原讹刀，据冯校本改。］有翩翩黄雀，举翮高挥，连翔枝干，或鸣或飞，睹兹螳螂，将以疗饥，厉觜胁翼，其往如归。
【赞】晋郭璞螳螂赞曰：螳螂飞虫，挥斧奋臂，当辙不回，可践不避，勇士致毙，厉之以义。
