◇德
《易》曰：君子进德修业。
又曰：见龙在田，德施普也。
《尚书》曰：惟德动天，无远不届。
又曰：皋陶迈种德，德乃降。
《左传》曰：君人者，将昭德塞违，以临照百官。
又曰：故昭令德，以示子孙。
又曰：官之失德，宠赂彰也。
又曰：夫德，俭而有度。
又曰：楚子问鼎大小轻重焉，王孙满对曰：德之休明，虽小重也。
又曰：德以柔中国。
《毛诗》曰：德輶如毛，民鲜克举之。
《孝经》曰：先王有至德要道。
又曰：圣人之德，无以加于孝乎。
《论语》曰：为政以德，譬如北辰。
又曰：德行颜渊闵子骞。
又曰：有德者不必有言，有言者不必有德。
又曰：君子之德风，小人之德草。
又曰：骥不称其力，称其德也。
《老子》曰：上德不德，是以有德，下德不失德，是以无德。
《文子》曰：川广者鱼大，地广者德厚。
《盐铁论》曰：以道德为城，以仁义为郭。
又曰：以道德为胄，以仁义为剑。
《吕氏春秋》曰：宋景公时，荧惑在心，公问子韦，对曰：祸在君，可移宰相，公曰：宰相所与治国也，曰：移于民，公曰：民死，谁与为君，曰：移于岁，曰：岁饥，民必死，子韦曰：天处高而听卑，君有至德之言三，天必赏君，荧惑果徙三舍［已具天部星篇。］
《汉书》曰：有阴德者，天报以福。
汉杂事曰：太史言，有德星见，当有英才贤德同游者，诏下诸郡县问，颍川郡上事曰：有陈太丘父子三人，俱共会社。
《东观汉记》曰：张堪为冯翊，见府寺门即下，主簿进曰：位尊德重，不宜自轻，堪曰：礼下公门，何谓轻哉。
荀氏家传曰：荀彧德行周备，其所规謩，以圣人为度。
海内先贤传曰：黄宪动则蹈规矩，言则发德音。
【颂】晋左九嫔德柔颂曰：邈邈德柔，越天之刚，神以知来，智以藏往，含纯溥生，允矣君子，展也大成，执德纯粹，岳峻川渟，履行高厉，荡乎其平，敦兴圣道，率正不倾，令问不已，载路厥声。
【赞】又德刚赞曰：温温德刚，寔秉道纯，履此圣义，体此敦仁，笃物博好，靡疏靡亲，九族怀附，邦邑望尘，贵实贱华，尚素安贫，虽在崇高，必若平民，匪道之荣，譬之生民，褒饰之誉，谓之谤身，惟义是存，惟道是遵。
【序】梁元帝全德志序曰：老子言全德归厚，庄周云全德不刑，吕览称全德之人，故以全德创其名也，此志隆［按隆当作陆，所云宝剑，鼓瑟，公侯踞掌，要荒厥角，皆陆贾事，见史记贾传。］大夫为首，伊人有学有辩，不天［按贾传云陆生竟以寿终，是天当作夭。］不贫，宝剑在前，鼓瑟从后，连环炙輠，雍容卒岁，驷马高车，优游宴喜，既令公侯踞掌，复使要荒蹶角，入室生光，岂非盛矣，若乃河宗九策，事等神钩，阳雍双璧，理归玄感，南阳樊重，高阁连云，北海公沙，门人成市，咨此八龙，各传一艺，夹河两郡，家有万石，人生行乐，上［疑当作止。］足为先，但使樽酒不空，坐客恒满，宁与孟尝问琴，承睫泪下，中山听息，悲不自禁，同年而语也。
【论】梁元帝全德志论曰：物我俱忘，无贬廊庙之器，动寂同遣，何累经纶之才，虽坐三槐，不妨家有三径，接五侯，不妨门垂五柳，但使良园广宅，面水带山，饶甘果而足花卉，葆筠篁而玩鱼鸟，九月肃霜，时飨田畯，三春捧茧，乍酬蚕妾，酌升酒而歌南山，烹羔豚而击西缶，或出或处，并以全身为贵，优之游之，咸以忘怀自逸，若此众君子，可谓得之矣。
◇让
《尚书》曰：舜帝曰：俞，咨禹，汝平水土，惟时懋哉，禹拜稽首，让于稷暨皋陶。
周官大司徒职曰：以阳礼教让，则民不争。
《礼记》曰：君子恭敬樽节退让以明礼。
又曰：子云，觞酒豆肉，让而受恶，民犹犯齿，衽席之上，让而坐下，民犹犯贵，朝庭之位，让而就贱，民犹犯忠。
又曰：君子贵人而贱己，先人而后己，则民作让。
又曰：天子有善，让德于天，诸侯有善，归诸天子。
《左传》曰：宋穆公疾，召大司马孔父而属殇公焉，曰：先君舍与夷而立寡人，若弃德不让，是废先君之举也，岂曰能贤。
又曰：齐侯使管夷吾平戎于晋，王使隰朋平戎于晋，王以上卿之礼飨管仲，辞曰：臣贱有司也，有天子之守国高在，若节春秋，来承王命，何以礼焉，陪臣敢辞，王曰：舅氏，余嘉乃勋，应乃懿德，谓督不忘，往践乃职，管仲受下卿之礼而还，君子曰：管氏之世祀也，宜哉，让不忘其上。
又曰：让礼之主也，范宣子让，其下皆让。
《论语》曰：子曰：太伯三以天下让，民无得而称焉。
《孝经》曰：先之以敬让，而民不争。
《家语》曰：虞芮二国争田而讼，连年不决，相谓曰：西伯仁人也，盍往质焉，入其境，则耕者让畔，行者让路，入其朝，则士让为大夫，大夫让为卿，虞芮之君曰：吾侪小人，不可以入君子之朝，［事具产业部田篇。］
《周书》曰：汤放桀于亳，三千诸侯大会，汤取天子之玺，置之天子之坐，再拜，从诸侯之位，汤曰：此天子之位，有道者可以处之，三让三千诸侯，诸侯莫敢即位，然后汤即天子之位。
《慎子》曰：尧让许由，舜让善卷，皆辞为天子，而退为疋夫。
《列子》曰：昔尧舜伪以天下让许由善卷，而不失天下，伯夷叔齐，实以孤竹让，而终忘其国。
《庄子》曰：尧以天下让许由，曰：日月出矣，而爝火不息，其于光也，不亦难乎，时雨降矣，而犹浸灌，其于泽也，不亦劳乎。
《山海经》曰：君子国民，衣冠带剑，土方千里，多薰华之草，好让，故为君子国。
《史记》曰：太伯虞仲，知古公欲立季历以传昌，乃亡如荆蛮，文身断发，以让季历。
又曰：太尉周勃立代王，代王曰：奉高帝宗庙事重，寡人不佞，不足以称，寡人不敢当，群臣皆伏，固请，代王西向让者三，南向让者再，［事具帝王部。］又曰：鲁连既说秦军，秦军为却，平原君欲封鲁连，鲁连辞谢者三，终不肯受，平原乃置酒，酒酣起前，以千金为鲁连寿，连叹曰：所贵天下之士者，为人排患释难解纷而无所取也，即有取者，是商贾之事，连不忍为也，遂辞而去，终身不复见，［事具隐逸部。］
又曰：董偃与馆陶主家儿博戏殿下，主伏槛观之，偃负财［《太平御览》四百二十三作则。］饶人，胜则有让，主益奇之。
又曰：伯夷叔齐，孤竹君之子也，父欲立叔齐，及卒，齐乃让伯夷，伯夷曰：父命也，遂逃去。
又曰：吴王诸樊元年，已除丧，让位季札，季札弃室而耕，乃舍之，［事具隐逸篇。］
《汉书》曰：金日䃅在武帝左右，属霍光以辅少主，光让日䃅，日䃅曰：臣外国人，且使匈奴轻汉，于是遂为光副。
又曰：文帝初立，以陈平为相，太尉周勃，亲以兵诛吕氏，功多，平欲让勃位，乃谢病，文帝怪，平曰：高帝时，勃功不如臣，及诛诸吕，臣功亦不如勃，原以相让勃。
又曰：韦贤薨，子玄成当为嗣，玄成心知其［《太平御览》四百二十三其下有兄字。］非贤，即阳为病狂，卧便利，妄哭语，既葬，当袭爵，以病狂不应，大鸿胪奏状，章下丞相御史案验，玄成素有名声，士大夫多疑其欲让爵于兄，丞相御史遂以玄成实不病劾奏之，有诏勿劾，引拜，玄成不得已，受侯爵，［事具封爵部。］
又曰：龚遂为渤海太守，数年，上遣使者征遂，议曹王生原从太守会，遂引入宫，王生醉，从呼曰：原有所白，遂问其故，王生曰：天子即问君何以治渤海，君不可有所陈，宜曰：皆圣主之德，非小臣之力也，上果问以治状，遂对如王生言，天子悦其有让，叹曰：君安得长者之言而称之，遂因前曰：臣非有知，此乃臣议曹教戒臣也。
《东观汉记》曰：承宫遭王莽篡位，天下扰攘，盗贼并起，宫遂避世汉中，建武四年，将妻子之华阴山谷，耕种禾黍，临熟，人就认之，宫悉推与而去，由是显名。
又曰：上封朱祐，祐自陈功薄而国大，原受南阳五百户足矣，上不许。
又曰：窦融，光武时数辞爵位，因上疏曰：臣融年五十三，有一子，年十五，质性顽钝，臣融朝夕教导以经艺，不得令观天文，见谶记，诚欲令恭肃畏事，恂恂修道，不显其有才能，何况乃当传以连城广土，享侯国哉。
又曰：邓骘，永初元年，封骘等，以定策增三千户，让不获，遂逃避使者，闭关上疏自陈。
又曰：欧阳尚书博士缺，上欲用桓荣，荣叩头让曰：臣经术浅薄，不如同门生郎中彭宏杨州从事皋弘，帝曰：俞，往汝谐，因拜荣为博士。
又曰：淳于恭以谦俭推让为节，家有山田橡树，人有盗取之者，恭助为收拾，载之归，乃知是恭，其盗还橡，恭不受，人又有盗刈恭禾者，恭见之，念其愧，因伏草中，至去乃起。
《续汉书》曰：张堪让先人馀财数百万与兄子。
谢承《后汉书》曰：雷义举茂才，让于陈重，刺史不听，义遂佯狂，不应命，乡里为之语曰：胶漆自谓坚，不如雷与陈。
魏武令曰：让礼一寸，得礼一尺。
魏武帝杂事曰：辞爵逃禄，不以利累名，不以位亏德之谓让。
《魏志》曰：太祖署邴原为丞相征事，崔琰为东曹掾记，让曰：征事邴原，议郎张范，皆秉德纯壹，志行忠方，清净足以厉俗，贞固足以干事，所谓龙翰凤翼，国之重宝，举而用之，不仁者远。
《吴志》曰：鲁肃卒，孙权以严畯代肃，畯前后固辞曰：仆素书生，不闲军事，非才而据，咎悔必至，发言慷慨，至于流涕，权乃听焉，世嘉其能以实让。
又曰：薛综为选曹尚书，固让顾谭，曰：谭心精体密，贯道达微，才照人物，德服众望，诚非愚诚所可越先。
又曰：［《太平御览》四百二十四作晋中兴书，非吴志，或前有佚条。］郄愔，字方回，拜给事黄门侍郎，愔苦求外出，时吴郡缺，朝让［御览作议。］用愔，愔以资轻而年少，不宜超登大郡，辞让切至，朝廷嘉之。
《江表传》曰：程普颇以年长陵侮周瑜，瑜折节下之，不与计，普后自敬而亲重之，乃告人曰：吾与周公瑾交，若饮淳醪，不觉醉时也。
许逊别传曰：逊年七岁，无父，躬耕负薪以养母，尽孝敬之道，与寡嫂共田桑，推让好者，自取其荒，不营荣利，母常谴之，如此，当乞食无处居，笑应母曰：但原老母寿耳。
郭翻别传曰：翻经水，坠刀于水，路人有为取者，翻因与之，路人不取，至于三四，路人固辞，翻曰：尔向不取，我岂能得乎，路人曰：吾若取此物，为天地鬼神所责矣，翻知其终不受，乃沉刀于向所失处，路人怅然，乃复没为取之，翻于是不逆其意，十倍刀价与之。
《符子》曰：太伯将让其国于季历，谓其傅曰：太王欲以一国之事而以嗣我，我其羞之，吾闻至人也，不君一世，而万世以之君，不贵一代，而万代以之贵，吾焉能贵乎一国，而贱乎万代哉。
【碑】梁陆云［全梁文五十三作陆云公。］太伯碑曰：夫至仁至德，垂风垂化，内修训范，外陶氓俗，百年之教，淳道载凝，而百年既终，遗爱斯轸，莫不肃虔寝庙，著名金石，贻其后昆，聿遵前典，是以禹堂既毁，增饰丹青，尧碑载焚，重睹刊勒，太伯膺庆二仪，协灵七曜，志轻天下，慈深万物，脱屣歧周，克让之风斯举，端委杨越，衣冠之俗载成，重以仲雍扬波，延陵蹈节，民习敦厚，俗怀忠信，忧深思远，千载遗风，美哉洋洋，致足观也，昔苍洲遁迹，箕山辞位，志守幽优，不越𨱔俎，犹以称首高节，摽名往代，岂若吾君之子，义结民心，狱讼载归，讴歌屡请，能舍玉舆之贵，永袭皮冠之迹，悠然独往，信无德而称焉，吾［疑当作吴。］启金车，晋迁紫盖，寔号帝乡，爰是天邑，若乃忠人入国，凄怆生悲，殉义希风，懦夫立志。
【论】晋刘寔崇让论曰：古之圣王之治天下所以贵让者，欲以出贤才而息争也，夫人情莫不皆欲己之贤也，故劝令让贤，以自明贤，岂假让不［太平御览四百二十四作而。］贤哉，故让道兴，贤能之人，不求而自出矣，至公之举而自立矣，一官缺，择众官所让最多者而用之，审才之道也，在朝之人，相让于上，草庐之人，咸皆化之，推能让贤之风，从此生矣，为一国所让，一国士也，天下所共，则天下才也，推让之风行，贤与不肖，灼然殊矣，此道之行，在上者无所用其心，故曰：荡荡乎尧之为君，莫之能名，言天下自治，不见尧所以治之，故不能名也。又曰舜禹之有天下，而不与焉，无为而治者，其舜也欤，贤人相让于朝，大才之人，恒在大官，小人不争于野，则天下无事矣，以贤才治无事，至治兴矣，已抑［晋书四十一寔传作仰。］其成，复何所与，故可歌南风之诗，弹五弦之琴也。
晋孙盛周泰伯三让论曰：孔子曰：太伯其可谓至德也已矣，三以天下让，民无得而称焉，郑玄以为讬采药而行，一让也，不奔丧，二让也，断发文身，三让也，三者之美，皆蔽隐不著，王肃曰：其让隐，故民无得而称焉，盛谓玄既失之，而肃亦未为得也，玄之所云，三迹显然，天下所共见也，何得云隐而未著乎，三迹苟著，则高让可知，亦复不得云其让隐也，盖太伯之出，让迹已露，不奔丧，故一事耳，断发之言，与左传明文相背。又不经也，然则称三让者，其在古公至文王乎，周之王业，显于亶父，受命于昌，太伯玄览，弃周太子之位，一让也，假讬逊遁，受不赴丧之讥，潜推大美，二让也，无胤嗣而不养仲雍之子以为己后，是其深思远防，令周嫡在昌，天人叶从，四海悠悠，无复纤芥疑惑，三让也，凡此三者，帝王之业，故孔子曰：三以天下让，言非其常让，若臧札之伦者也。
◇智
《尔雅》曰：距齐州以南，戴日为丹穴，丹穴之人智。
《易》曰：智周万物，道济天下。
《论语》曰：智者乐水。
又曰：智者动。
又曰：宁武子，邦有道则知。
又曰：若臧武仲之智。
又曰：智者不惑。
《礼记》曰：舜其大智欤，［事具帝王部。］
《周书》曰：智与众同者，非人师也，且成事必在大智。
《家语》曰：孔子曰：好学则智。
《商君书》曰：愚者暗于成事，而智者见于未萌。
《庄子》曰：巧者劳而智者优。
又曰：大智闲闲，小智间间。
《孙卿子》曰：言而当，智也，嘿而当，亦智也。
又曰：是是非非谓之智。
《战国策》曰：今六国相伐，适足以强秦，天下为秦相烹，秦曾不出薪，何秦之智，而山东之愚耶。
《淮南子》曰：夫圣人之智，固已多矣，愚人之智，固已少矣。
又曰：裨谌出郊而智。
又曰：文公种米，曾子枷羊，犹为智也。
唐子曰：命相在天，才智由人，由人可学致，在天无可冀。
《符子》曰：尧舜之智，桀纣以为不智，尧舜以为智，恶知尧舜之非桀纣，桀纣之非尧舜乎。
《史记》曰：樗里子名疾，滑稽多智，秦人号曰智囊。
又曰：陈平智有馀而难独任。
《汉书》曰：刘德少修黄老术，有智略，武帝谓之千里驹。
诸葛亮集曰：曹操智计，殊绝于人。
《魏志》曰：贾诩自以非太祖旧臣，惧见猜嫌，阖门自守，退无私交，婚嫁不结高门，天下之论智计者归之。
《魏略》曰：司马宣王闻诸葛恪死，曰：张敬仲悬论恪，以为必见杀，今果然，张仲之智，为胜恪也。
王隐《晋书》曰：石季伦少多意智，敏捷有计略。
《华阳国志》曰：任文公闻武檐石折，曰：噫，方［《太平御览》四百三十二方上有西字。］智者死，吾其应之，遂卒，益部为之谣曰：任文公，智无双。
【赋】楚荀况智赋曰：皇天隆物，以施下民，或厚或薄，常弗齐均，桀纣以乱，汤武以贤，臣愚弗识，原闻其名，曰外胜敌者邪，法禹舜而能弇迹者邪，行为动静，待之而后适者邪，血气之精也，志意之荣也，百姓待之而后宁也，天下待之而后平也，明远纯粹而无疵，夫是谓君子之智。
◇性命
《易》曰：乾道变化，各正性命。
又曰：乐天知命而不忧。
《毛诗》曰：文王受命，有此武功。
又曰：文王受命以作周。
《尚书》曰：无坠天之降宝命。
又曰：用集大命于厥躬。
又云，天其永我命于兹新邑。
春秋曰：刘子曰：人受天地之中以生，所谓命也。
《礼记》曰：天命之谓性，率性之谓道，修道之谓教。
《论语》：子夏曰：死生有命，富贵在天。
又曰：子罕言利与命与仁。
又曰：五十而知天命。
又曰：道之将行也欤，命也，道之将废也欤，命也。
《楚辞》曰：哀时命者，屈原之所作也。
《家语》曰：鲁哀公问于孔子曰：人之命与性何谓，孔子对曰：分于道谓之命，形于一谓之性。
《史记》曰：孟尝君五月五日生，其父静郭君曰：五月子，长至户则害父，孟尝君曰：人受命于天，岂受命于户。
《汉书》曰：高祖曰：吾起自布衣，提三尺剑，以取天下，岂非命也，［事具军器部剑篇。］
范晔《后汉书》曰：艺可学而行，天爵高悬，得之者命也。
【赋】晋仲长敖核性赋曰：赵荀卿著书，言人性之恶，弟子李斯韩非，顾而相谓曰：夫子之言性恶当矣，未详才之善否何如，原闻其说，荀卿曰：天地之间，兆族罗列，同禀气质，无有区别，裸虫三百，人最为劣，爪牙皮毛，不足自卫，唯赖诈伪，迭相嚼啮，总而言之，少尧多桀，但见商鞅，不闻稷契，父子兄弟，殊情异计，君臣朋友，志乖怨结，怜国乡党，务相吞噬，台隶僮竖，唯盗唯窃，面从背违，意与口戾，言如饴蜜，心如蛮厉，未知胜负，便相凌蔑，正路莫践，竞赴邪辙，利害交争，岂顾宪制，怀仁抱义，祇受其毙，周孔徒劳，名教虚设，蠢尔一槩，智不相绝，推此而谈，孰痴孰黠，法术之士，能不噤齘，仰则扼腕，俯则攘袂，荀卿之言未终，韩非越席起舞，李斯击节长歌，其辞曰：形生有极，嗜欲莫限，达鼻耳，开口眼，纳众恶，距群善，方寸地，九折坂，为人作崄易，俄顷成此蹇，多谢悠悠子，悟之不亦晚。
【论】晋李康运命论曰：夫治乱，运也，穷达，命也，贵贱，时也，故运之所降，必生圣明之君，圣明之君，必有忠贤之臣，其所以相遇也，不求而自合，其所以相亲也，不介而自亲，唱之而必和，谋之而必从，得失不能疑其志，谗构不能离其交，然后得成功也，其所以得然者，岂徒人事哉，授之者天也，告之神也，成之者运也，张良诵三略之说，以游于群雄，其言也，如以水投石，莫之受也，及其遭汉祖，其言也，如以石投水，莫之逆也，非张良之拙说于陈项，而巧言于沛公也，然则圣人所以为圣者，盖在乎乐天知命，故遇之而不怨，居之而不疑，是以圣人处穷达如一也，子夏曰：死生有命，富贵在天，故道之将行也，命之将贵也，则伊尹吕尚，兴于殷周，百里子房，用于秦汉矣，道之将废也，岂独君子耻之而弗为乎，盖亦知为之而弗得矣。
晋袁准才性论曰：凡万物生于天地之间，有美有恶，物何故美，清气之所生也，物何故恶，浊气之所施也，夫金石丝竹，中天地之气，黼黻玄黄，应五方之色，有五君子以此得，［文有脱讹。］曲直者木之性也，曲者中钩，者绳［有脱。］轮桷之材也，贤不肖者人之性也，贤者为师，不肖者为资，师资之材也，然则性言其质，才名其用，明矣。
宋何承天达性论曰：夫两仪既位，帝王参之，宇中莫尊焉，天以阴阳分，地以刚柔用，人以仁义立，人非天地不生，天地非人不灵，三材同体，相须而成者也，故能禀气清和，神明特达，情综古今，智周万物，妙思穷幽赜，制作侔造化，归仁与能，是为君长，抚养黎元，助天宣德，日月淑清，四灵来格，祥风协律，玉烛扬晖，酸咸百品，备其膳羞，丝纻玄黄，供其器服，文以礼度，娱以八音，夫物用俭则易足，易足则力有馀，有馀则情志泰，乐治之心，于是生焉，事简则不扰。不扰则神明灵，神明灵则谋虑审，济治之务，于是成焉，故天地以俭素训民，乾坤以易简示物，殷勤若此之笃也，安得与夫飞沉喘蠕，并为众生者，取之有时，用之有道，行火俟风暴，田渔候𨱇獭祭，所以顺天时也，大夫不麛卵，庶人不数罟，行苇作歌，宵鱼垂化，所以爱人用也，庖厨不迩，五豝是翼，殷后改祝，孔钓不纲，［按当作网。］所以明仁道也。
梁刘孝标辨命论曰：臣观管辂，天才英伟，珪璋特秀，实海内之名杰，而官止少府丞，年终四十八，天之报施，何其寡欤，然则高才而无贵仕，饕餮而居大位，自古所叹焉，独公明而已哉，故性命之道，穷通之数，夭阏纷纶，莫知其辨，仲任蔽其源，子长阐其惑，至于褐冠瓮牖，必以玄天有期，鼎贵高门，则曰唯人所召，萧远论其本，而不畅其流，子玄语其流，而未详其本，尝言之曰：夫道生万物，则谓之道，生而无主，谓之自然，自然者，物见其然，不知所以然，同焉皆得，不知所以得，鼓动陶铸，而不为功，庶类混成，而非其力，荡乎大乎，万宝以之化，确乎纯乎，一化而不易，化而不易，则谓之命，命也者，自天之命也，定于冥兆，终然不变，鬼神莫可预，圣哲不能谋，触山之力无以抗，倒日之诚弗能感，短则不可缓之于寸阴，长则不可急之于箭漏，至乃伍员浮尸于江流，三闾沉骸于湘渚，贾大夫沮志于长沙，冯都尉皓发于郎署，君山鸿渐，铩羽仪于高云，敬通凤起，摧迅翮于风穴，此岂才不足而行有遗哉，近世有沛国刘𤩽，𤩽弟琎，并一时之秀士也，𤩽则关西孔子，通涉六经，循循善诱，服膺儒行，琎则志烈秋霜，心贞琨玉，亭亭高耸，不杂风尘，皆毓德于衡门，并驰声于天地，而官有微于侍郎，位不登于执戟，相次殂落，宗祀无飨，因斯两贤以言古，则昔之玉质金相，英髦秀达，摈斥于当年，韫奇才而莫用，候草木以共凋，与麋鹿而同死，膏涂平原，骨填川谷，烟灭而无闻者，岂可胜道哉，故曰：死生有命，富贵在天，其斯之谓矣，或者睹汤武之龙跃，谓戡乱在神功，闻孔墨之挺生，谓英睿擅奇响，视韩彭之豹变，谓鸷猛致人爵，见张桓之朱绂，谓明经拾青紫，岂知有力者运之而趍乎，然则君子居正体道，乐天知命，其无可奈何，识其不由智力，逝而不召，来而不拒，生而不喜，死而不戚，不充诎于富贵，不遑遑于所欲，岂有史公董相不遇之文乎。
◇友悌
《尔雅》曰：善兄弟为友。
《尚书》曰：惟孝友于兄弟。
《毛诗》曰：陟彼冈兮，瞻望兄兮。
又曰：棠棣之华，萼不韡韡，凡今之人，莫如兄弟，死丧之威，兄弟孔怀，原隰裒矣，兄弟求矣，鹡鸰在原，兄弟急难。
又曰：兄弟既翕，和乐且湛。
又曰：卫宣公之二子，争相为死。
《孝经》曰：孝悌之至，通于神明。
《礼记》曰：兄弟亲戚，称其慈也，寮友称其悌也。
又曰：兄良弟悌，夫义妇听，家之肥也。
《论语》曰：兄弟怡怡如也。
《列女传》曰：［御览四百十六作宋躬孝子传。］任延寿之妻，字季儿，有三子，季儿兄季宗，□［宗下原空一字，《太平御览》四百十六作与延寿争事五字。］延寿与其友杀季宗，后会赦，乃以告季儿，季儿曰：嘻，乃今语我乎，季儿曰：杀夫不义，事兄之雠亦不义，何面目以生，而戴天履地乎，延寿惭，自经，［按御览，乃季儿遂自经死，事见列女传五，此有脱字。］又曰：古师安妻吕君，少寡无子，其兄犯法，君乃泣曰：少遭家不造，兄弟单鲜，门宗唯兄存，而复此祸，我有一计，犹足免难，为辞乞代兄命，自经县门，县官嘉其义，乃舍之。
又曰：齐宣王时，有人斗死道者，被一创，齐义二子立其傍，吏问之，兄曰：我煞之，弟曰：非兄，乃我煞之，期年相推不决，召其母，问所欲杀活，母泣对曰：煞少者，相曰：少子人之所爱，欲煞之何也，对曰：少者妾之子，长者前妻之子，子虽痛，谓义何，宣王美其义，皆赦之。
《汉书》曰：卜式以田蓄为事，有少弟，弟壮，式脱身出，独取畜羊百馀，田宅财物尽与弟，式牧十馀年，羊致千馀头，买田宅，而弟尽破其产。又分财与弟者数矣。
又曰：王商父薨，商嗣，推财以分异母诸弟，商无所受。
《东观汉记》曰：魏霸为长史，妻子不到官舍，念兄嫂在家勤苦，而独尊乐，故常服粗，不食鱼肉，其子躬耕，与兄弟子同苦乐，乡里皆慕其化。
又曰：王琳年十馀，丧父母，遭大乱，百姓奔逃，唯琳兄弟独守家庐，弟季出，遇赤眉贼，将为𫗦，琳自缚，请先季死，贼矜而放之。
又曰：赵孝，兄弟怡怡，乡党归德，天下乱，人相食，弟礼为贼所得，孝诣贼曰：礼羸瘦，不如孝肥，贼并放之。
《续汉书》曰：姜肱兄弟二人，皆以孝行著，与弟仲同被卧，慈亲相友，及长相爱，不能相离。
《吴书》曰：刘繇与群弟居，常夜卧早起，妻妾希见其面。
【诗】魏陈王曹植赠弟白马王彪诗曰：谒帝承明庐，逝将归旧疆，清晨发皇邑，日夕过首阳，伊洛旷且深，欲济川无梁，泛舟越洪涛，怨彼东路长，修阪造云日，我马玄以黄，鸱枭鸣衡轭，𨱇狼当路衢，苍蝇间白黑，谗巧合亲疏，欲还绝无迳，揽辔止踟蹰，秋风发微凉，寒蝉鸣我侧，原野何萧条，白日忽西匿，感物伤我怀，抚心长太息，丈夫志四海，万里犹比邻，何必同衾帱，然后展殷勤。仓卒骨肉情，能不怀苦辛。
晋陆机与弟云诗曰：有命自天，崇替靡常，王师乘运，席卷江湘，俯惭堂构，仰惟先灵，孰云忍愧，寄之我情，昔我斯逝，族有馀荣，今我来思，堂有哀声，我行其道，鞠为茂草，我履其房，物存人亡，抚膺泣血，洒泪彷徨。
晋陆云答兄诗曰：昔我昆弟，如鸾如龙，今我友生，凋俊坠雄，华堂倾榱，广宅颓墉，高门降衡，循庭树蓬。
宋谢瞻答灵运诗曰：华萼相光饰，嘤鸣悦同飨，亲亲子敦余，贤贤吾尔赏，此景后鲜晖，云当一日长，萎叶受荣条，涸流好河广。
梁简文帝应令诗曰：微躯多幸，接萼嘉运，紫幄承慈，青襟禀训，傍玉流温，依兰染薰，百氏既洽，六义乃摛，辞河泻润，高论忘疲，翠幕晨宇，朱花夜池，窗斜八绮，灯悬百支。
梁昭明太子示徐州弟诗曰：宴君昼室，靖眺铜池，三坟既览，四始兼摛，高宇既清，虚堂复静，义府载陈，玄言斯逞。
梁刘孝绰与虞弟诗曰：下邑非上郡，徒然想二冯，余惭野王德，尔勖圣乡风，望望馀涂尽，凄凄良宴终，朝蔬一不共，夜被何由同。
梁刘孝胜冬日家园别阳羡始兴诗曰：四鸟怨离群，三荆悦同处，如今腰艾绶，东南各殊举，且欣棠棣集，弥惜光阴遽，黠吏本须裁，豪民亦难御，原勖千金水，思闻五湖誉。
【赋】魏陈王曹植，建安十六年，大军西讨马超，太子留监国，植时从焉，意有怀恋，遂作离思之赋，在肇秋之嘉月，将曜师而西旗，余抱疾以宾从，扶衡轸而不怡，虑征期之方至，伤无阶以告辞，念慈君之光惠，庶没命而不疑，欲毕力于旌麾，将何心而远之，原我君之自爱，为皇朝而宝己，水重深而鱼悦，林循茂而鸟喜。
又释思赋曰：家弟出养族父郎中伊，余以兄弟之爱，心有恋然，作此赋以赠之，彼朋友之离别，犹求思乎白驹，况同生之义绝，重背亲而为疏，乐鸳鸯之同池，羡比翼之共林，亮根异其何戚，痛别干之伤心。
晋陆机述思赋曰：情易感于已揽，思难戢于未忘，嗟伊思之且尔，夫何往而弗臧，骇中心于同气，分戚濬于异方，寒鸟悲而饶音，衰林愁而寡色，嗟余情之屡伤，负大悲之无力，苟彼涂之信险，恐此日之行昃，亮相见之几何。又离居而别域，观尺景以伤悲，抚寸心而凄恻。
【文】晋潘岳哭弟文曰：视不见兮听不闻，逝日远兮忧弥殷，终皓首兮何时忘，情楚侧兮常苦辛。
【祭文】宋陶潜祭从弟文曰：曰仁者寿，窃独信之，如何斯言，独能见斯，年甫过立，奄与世辞，长归蒿里，邈无还期，庭树如故，齐宇廓然，孰云敬远，何时复旋。
宋颜延之祖祭弟文曰：阖棺穷野，启殡中荒，灵影夙灭，筵寝虚张，人往运来，自秋徂阳，蕃兰落色，宿草滋长，孰云不痛，辞家去乡，尔之于役，爰适兹邑，上秋告来，方春伫立，如何不吊，吉违凶集，六亲憧心，姻朋浩泣，我虽载奔，伊何云及，求怀在昔，追亡悼存，惟兄及弟，瞻母望昆，生无荣嬿，没望归魂，令龟吉兆，祖榇东旋，灵辕次路，严舟在川，廓然何及，痛矣终天。
【启】梁简文帝叙南康简王薨上东宫启曰：方当逸足长衢，克固蕃屏，而峰摧璧毁，一朝云及，纲兄弟各从王役，东守西抚，常原陪承甲馆，同奉画堂，预得西苑赋文，北场旋食，岂谓不幸，独隔昭世，异林有悲，飞鸣斯切，伏惟殿下，爱睦思深，常棣天笃，北海云亡，骑传馀藁，东平告尽，驿问留书，呜呼此恨，复在兹日。
梁刘孝仪从弟丧上东宫启曰：亡从弟遵，百行无点，千里立志，同气三荆之友，假寝十起之慈，皆体之于自然，行之如俯拾，自碣宫陪宴，钓台从幸，攀附鳞翼，三十馀载，茫昧与善，一旦长辞，剑匿光芒，璧碎符采，躬摇神笔，亲动妙思，虽每想南皮，书忆阮瑀，行经北馆，歌悼子侯，不足辈此深仁，齐兹旧爱。
【书】吴陆景与兄书曰：向诀不知所言，追惟衔恨，恨结胸怀，怀此恋恨，何时可言，望路则尚近，别已千里，其为思结，缠在心膂，于是离折，路人悲之，况处此戚，兼之懿好，情之感咽，何时可胜，念兄始出，既当劳思，严寒向隆，经涂𫐘轲，既宜保德，为世作资，厚自珍爱。
又与兄书曰：自寻外役，出入三年，缘兄之笃睦，必时存之，宝录兄书，积之盈笥，不得新命，无以自慰，时辄温故，以释其思，有信勿忘数字，每见手迹。如复𫏐会。
又答从兄安成王书［严可均全梁文二十二云，类聚载此文于陆景后，案吴时诸陆无封安成王者，当是萧昺之文(唐讳昺为景。)安成王者萧秀也，于昺为从兄。］曰：奉告清言溢目，眷逮周委，炎光已盛，原比胜宜，仰承发止，已次新林，引迈务殷，无妨怡赏，三湘奥区，九疑形胜，浮洲动浪，闻眠鸥之旧说，安流洞浦，忆采若之遗风，昔景伯出蕃，高风振古，叔英之部，清约见称，兄政誉平宣，威和兼济，加以夏石奇云，秋江迥月，翰飞纸落，理丰辞赋，赏末兴馀，时希逮忆，睽离方远，川途修旷，炎凉方改，原加珍勖，绿字可传，自云终间，心伤泪洒，投笔无宣。
梁元帝答晋安王叙南康简王薨书曰：南康兄器宇冲贵，风神英挺，魏之中山，徒闻退让，晋之扶风，虽号师范，用今方昔，若吞梦云，及寻阳私疾，孝感神明，殆不胜丧，扶而后起，犹冀天道可期，岂谓福善虚说，且分违易久，嘉会难逢，绸缪宫阃，不过纨绮之岁，离群作镇，动回星纪之历，志冀双鸾之集，遽切四鸟之悲，松茂柏悦，夙昔欢抃，芝焚蕙叹，今用呜咽。
◇交友
《周易》曰：二人同心，其义断金，同心之言，其臭如兰。
又曰：上交不谄，下交不渎。
《毛诗》曰：伐木，燕朋友故旧也，自天子至于庶人，未有不须友以成者也。
又曰：虽有兄弟，不如友生。
又曰：伐木丁丁，鸟鸣嘤嘤，出自幽谷，移于乔木。
又曰：嘤其鸣矣，求其友声。
又曰：朋友攸摄，摄以威仪。
《礼记》曰：君子之交淡如水，小人之交甘如醴，君子淡以成，小人甘以坏。
又曰：寡妇之子，非有见焉，弗与为友。
又曰：君子不尽人之欢，以全交也。
又曰：儒有合志同方，营道同术，久不相见，闻流言不信，义同而进，不同退，其交友有如此者。
《大戴礼》曰：与君子游，苾乎如入兰芷之室，久而不闻其香，则与之化矣。
《孝经》曰：士有争友，则身不离于令名。
《论语》曰：与朋友交，言而有信，虽曰未学，吾必谓之学矣。
又曰：朋友数，斯疏矣。
又曰：朋友切切偲偲，兄弟怡怡。
又曰：原车马，衣轻裘，与朋友共，敝之而无憾，［事具叙志篇。］
又曰：益者三友，损者三友，友直，友谅，友多闻，益矣，友便僻，友善柔，友便佞，损矣。
又曰：君子以文会友，以友辅仁。
《家语》曰：行循而名不彰，友之罪也，故君子入则笃行，出则友贤。
《庄子》曰：鱼相造乎水，人相造乎道，故鱼相忘于江湖，人相忘于道术。
又曰：凡交近则必相靡以信。
《孟子》曰：舜见帝，帝馆于贰室，迭为宾主，是天子友疋夫也。
《列子》曰：管夷吾鲍叔牙，二人相友，管仲曰：吾与鲍叔贾，分财多自与，鲍叔不以我为贪，知吾有亲也，吾尝为鲍叔谋事，大穷困，鲍叔不以我为愚，知时有不利也，吾尝三仕三见逐，鲍叔不以我为不肖，知不遭时也，知我者鲍叔，生我者父母。
孔藂子曰：昔虢叔闳夭太颠散宜生南宫适五臣同寮比德，赞文武，及虢叔死，四人为服朋友之服。
刘歆新议曰：夫交接者，人道之本始，纪纲之大要，名由之成，事由之立。
又曰：交之于人也，犹唇齿之相济。
又曰：才非交不用，名非交不发，义非交不立。
谯子曰：夫交之道，犹素之白也，染之以朱则赤，染之以蓝则青。
又曰：交得其人，千里同好，固于胶漆，坚于金石，贡公之于王吉，可谓推贤矣。
《汉书》曰：翟公署门，一贵一贱，交情乃见，一死一生，乃知交情，一贫一富，乃知交态，［事具职官部廷尉篇。］
贾［《太平御览》四百零六作要。］览曰：势利之交，难以经远，士之相知，温不增华，寒不改叶，贯四时而不衰，历夷险而益固。
谢承《后汉书》曰：张元伯范巨卿二人友，元伯卒，巨卿梦见元伯死，当葬，曰：卿，子未我忘，当奔葬，巨卿往赴之，［事具梦部。］《晋中兴书》曰：郄超所交，皆一时秀美，虽寒门后进，亦拔而友之。
竹林七贤传曰：山涛与阮籍嵇康，皆一面契若金兰，涛语妻曰：吾当年可为交者，唯此二人耳。
世记［《太平御览》四百零九作说。］曰：荀巨伯远看友人疾，值胡贼攻郡，巨伯不忍去，贼既至，谓巨伯曰：大军至，一郡并空，汝何男子，敢独止此，巨伯曰：有友人疾，不忍委之，宁以我身代友人之命，贼知其贤，疾旋军而还。
【诗】魏陈王曹植离友诗曰：乡人有夏侯威者，少有成人之风，余尚其为人，与之昵好，王师振旅，送余于魏邦，心有眷然，为之陨涕，乃作离友之诗，其辞曰：王旅游兮背故乡，彼君子兮笃人纲，媵予行兮归朔方，驰原隰兮寻旧疆，车载奔兮马繁骧，涉浮济兮泛轻航，迄魏都兮息兰房，展宴好兮惟乐康。
晋郭璞赠温峤诗曰：人亦有言，松竹有林，及尔臭味，异苔同岑，言以忘得，交以淡成，同匪伊和，惟我与生，尔神余契，我怀子情，携手一豁，安知尘冥。
齐谢朓赠友人诗曰：芳洲有杜若，可以赠佳期，望望忽超远，何由见所思，我行未千里，山川以间之，离居方岁月，故人不在兹，清风动帘夜，孤月照窗时，安得同携手，酌酒赋新诗。
梁陆倕赠京邑僚友诗曰：余本水乡士，闭门江海隅，时逢道世泰，蹇足出高衢，江中寒事早，夜露伤秋草，心属姑苏台，目送邯郸道，追惟畴昔时，朝府多欢暇，薄暮埃尘静，飞盖相追迓，李郭或同舟，潘夏时方驾，娱欢追美景，敷文永清夜，促膝岂异人，戚戚皆姻娅。
【赋】梁丘迟思贤赋曰：岂顾问哉，相然信死，斯则结深念于抚翼，跂雄飞而俱起，知我于财利之间，何足多于鲍子，目击而道存，至味其如水，未见其人，吾闻其理矣，夫子长之讬意，甘执鞭于异世，在慈明之慕义，聊惭驭而追悦，况至德之可师，无兼裘以共弊，有乐安之任子，伟群才而称杰，备百行之高致，该九流之洪艺，谅可杂而非染，迹每同而常别，墙易入而难窥，关无键而有闭，思若神而泉涌，翰如云而积袂，沉潜于怀抱之间，萧散于天人之际，日下愧其未双，关西惭于上哲，纷吾既有此固陋，荷君子之渥惠，尘非府而分深，叶未移而好结，寻宿草之宴处，历三纪于兹日，性有同于杞梓，心获变于丹漆，文何属而不辩，理何疑而匪质，问不休而锺扣，答无穷而座谧。
【赞】晋夏侯湛管仲像赞曰：堂堂管生，忘存兴仁，仁道在己，唯患无身，苞辱远害，思济彝伦，心寄鲍子，动成生民。
又鲍叔像赞曰：鲍子愔愔，式昭德音，绸缪敬叔，二人同心，厥芳犹兰，其坚如金，遥遥景迹，君子攸钦。
【箴】宋周秖执友箴曰：四辅扬辉，伐木幽林，抚乔鸾飞，爰逮姬衰，俗遂凋成，交缘利昵，用因伪情，谷风兴哀，繁霜夏零，道之未尽，弘焉由人，自室有回，过门则亲，微言绵邈，清谈辍响，金虽能照，尘积翳朗，西河感离，口悟投杖，慊慊文侯，友贤好学，英英燕昭，礼郭致乐，推诚岁寒，功摽松竹，落落高札，辽辽庄惠，解带一愚，道映万世，人亦有言，贵则易交，利重太山，道轻鸿毛，久而致敬，见之晏平，霜雪既至，劲柏冬青。
◇绝交
《毛诗》曰：天下俗薄，朋友道绝焉，习习谷风，维风及雨，将恐将惧，惟予与汝，将安将乐，汝转弃予。
又曰：伐木废，则朋友缺矣。
《汉书》曰：张耳陈馀，始居约时，相然信死，岂顾问哉，及据国争权，卒相灭亡，势利之交，古人羞之。
又曰：萧育少与朱博为友，著闻当世，故长安语曰：萧朱结绶，王贡弹冠，始育公卿子显，博尚为杜陵亭长，为育进举，遂至丞相，与博有隙。
世记曰：王恭王都［本条见世说识鉴篇，云王恭随父在会稽，王大(忱)自都来拜墓云云，此有脱讹。］二人素相友善，恭父曰：恐非子之，［世说之下有友字。］后遂不终。
【书】魏应玚报庞惠恭书曰：夫萧艾之歌，发于信宿，子衿之思，起不嗣音，况实三载，能不有怀，虽萱草树背，皋苏在侧，悒愤不逞，秖以增毒，朝隐之官，宾不往来，乔木之下，旷无休息，抱劳而已，足下剖符南面，振威千里，行人子羽，朝夕相继，曾不枉咫尺之路，问蓬室之旧，过意赐书，辞不半纸，慰藉轻于缯缟，讥望重于丘山，是角弓之诗，所以为刺也，植鹭羽于宛丘，骋骏足于株林，发明月之辉光，照妖人之窈窕，斯亦所以眩耳目之视听，亡声命于知友者也。
晋嵇康与山涛绝交书曰：柳下惠东方朔，达人也，安乎卑位，吾岂敢短之哉，仲尼兼爱，不羞执鞭，子文无欲卿相，而三登令尹，且延陵高子臧之风，长卿慕相如之节，志气所讬，亦不可夺也，吾每读尚子平台孝威传，慨然慕之，想其为人。又纵逸来久，情意傲散，简与礼相背，嬾与慢相成，而为侪类见宽，不攻其过，故使荣进之心日颓，任实之情转笃，此由禽鹿，少见驯育，则服从教制，长而见羁，则狂顾顿缨，赴蹈汤火，虽饰以金镳，飨以嘉肴，愈思长林，而志在丰草也。又人伦有礼，朝廷有法，自惟至熟，有必不堪者七，甚不可者二，卧喜晚起，而当关呼之不置，一不堪也，抱琴行吟，弋钓草野，而吏卒守之，不得妄动，二不堪也，危坐一时，痺不得摇，性复多虱，把搔无已，而当裹以章服，揖拜上官，三不堪也，素不便书，不喜作书，而人间多事，堆案盈几，不相酬答，则犯教伤义，欲自勉强，则不能及，四不堪也，不喜吊丧，而人道以此为重，己为未见恕者所怨，至欲见中伤者，虽惧然自责，然不可化，终不能获无咎无誉如此，五不堪也，不喜俗人，而当与之共事，或宾客盈坐，鸣声聒耳，嚣尘臭处，千变百技，在人目前，六不堪也，心不耐烦，而官事鞅掌，机务缠其心，世故繁其虑，七不堪也。又每非汤武而薄周孔，人间不止此事，会显世教所不容，此甚不可一也，刚肠疾恶，轻肆直言，遇事便发，此甚不可二也，以促中心［《文选》四十三心上有小字。］之性，统此九患，不有外难，当有内病，宁可久处人间邪。又闻道士遗言，饵术黄精，令人益寿，意甚信之，游山泽，观鱼鸟，心甚乐之，一行作吏，此事便废，足下见直木必不可以为轮，曲者必不可以为桷，盖不欲以枉其天才，令得其所也，不可自见好章甫，强越人以文冕也，今但原守陋巷，教子孙，时时与亲旧叙阔，陈说平生，浊酒一柸，弹琴一曲，志原毕矣。
【论】后汉朱穆绝交论曰：世之务交游也，甚矣，不敦于业，不忌于君，犯祀以追之，背公以从之，事替义退，公轻私重。
魏徐干中论曰：大夫州郡牧守，王事不恤，宾客为务，冠盖阗门，服膺盈道，殷殷沄沄，俾夜作昼，星言夙驾，送往迎来，停传常满，吏卒侍门，炬火夜行，阍寺不关，文书委于官曹，系囚积于囹圄，为师无以教训，弟子亦不受业，或身没他邦而不归，父母怀豭独之思，室人抱东山之哀，嗟乎，王教之败，乃至于此，林宗之时所谓交游者也，轻位不仕者，则有巢许之高，废职待客者，则有仲尼之称，委亲远学者，则有优游之美，是以各眩其名，而忘天下之乱也。
梁刘孝标广绝交论曰：若夫组织仁义，琢磨道德，驩其愉乐，恤其凌夷，寄通灵台之下，遗迹江湖之上，风雨急而不辍其音，霜雪零而不渝其色，斯则贤达之素交，历万古而一遇，逮叔世民讹，徂诈飚起，溪谷不能逾其险，鬼神无以究其变，竞羽毛之轻，趍锥刀之末，于是素交尽，利交兴，天下蚩蚩，鸟惊雷骇，然利交同源，派流则异，较言其略，有五术焉，若其宠均董石，权压梁窦，雕刻百工，炉锤万物，九域耸其风尘，四海叠其熏灼，靡不望影星奔，藉响川骛，约同要离焚妻子，誓殉荆卿湛七［原作亡，据文选五十五改。］族，是［原脱，据冯校本补。］曰势交，其流一也，富均陶白，赀巨程罗，山擅铜陵，家藏金穴，则有穷巷之宾，绳枢之士，冀宵烛之末光，邀润屋之微泽，衔恩遇，进款诚，援青松以示心，指白水而旌信，是曰贿交，其流二也，陆大夫宴喜西都，郭有道人伦东国，公卿贵其借甚，搢绅羡其登仙，加以顩颐蹙頞，涕唾流沫，骋黄马之剧谈，纵碧鸡之雄辨，于是有弱冠王孙，绮纨公子，道不挂于通人，声未遒于云阁，攀其鳞翼，丐其馀论，附驵骥之髦端，轶归鸿于碣石，是曰谈交，其流三也，阳舒阴惨，生民大情，忧合欢离，品物恒性，故鱼以泉涸而煦沫，鸟因将死而鸣哀，同病相怜，缀河上之悲曲，恐惧寘怀，昭谷风之盛典，斯则断金由于湫隘，刎颈起于苫盖，是以伍员濯溉于宰嚭，张王抚翼于陈相，是曰穷交，其流四也，驰骛之俗，浇薄之伦，无不操权衡，秉纤纩，衡所以量其轻重，纩所以属其鼻息，若衡不能举，纩不能飞，虽颜冉龙翰凤雏，曾史兰薰雪白，视若游尘，遇如断梗，莫肯费其半菽，罕有落其一毛，若衡重锱铢，纩微彯撇，虽共工之搜慝，驩兜之掩义，南荆之跋扈，东陵之巨猾，皆为匍匐委蛇，折支舐痔，金膏翠羽将其意，脂韦便辟导其诚，谋而后动，芒毫寡忒，是曰量交，其流五也，凡斯五交，义均贾鬻，故桓谈譬之于阛阓，林回喻之于甘醴，近世有乐安任昉，海内髦杰，早绾银黄，夙昭民誉，遒文丽藻，方驾曹王，英特俊迈，联横许郭，类田文之爱士，同郑庄之好贤，见一善则盱衡扼腕，遇一才则扬眉抵掌，至顾眄增其倍价，剪拂使其长鸣。彯组云台者肩磨，趍走丹墀者叠迹，莫不缔恩狎，结绸缪，想庄惠之清尘，庶羊左之徽烈，及瞑目东越，归骸洛浦，穗帐犹悬，门罕渍酒之彦，坟未宿草，野绝动轮之宾，藐尔诸孤，朝不谋夕，流离大海之南，寄命瘴疠之地，自昔把臂之英，金兰之友，曾无羊舌下泣之仁，宁慕郈成分宅之德，呜呼，世路崄巇，一至于此，太行孟门，岂云崭绝，是以耿介之士，疾其若斯，裂裳裹足，弃之长骛，独立高山之顶，驩与麋鹿同群，曒々然绝其雰浊，诚耻之也，诚畏之也。
