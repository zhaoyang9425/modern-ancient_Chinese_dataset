◇讽
《毛诗》曰：上以风化下，下以风刺上，主文而谲谏，言之者无罪，闻之者足以戒，故曰风。
《礼记》曰：吴侵陈，斩祀杀厉，夫差使行人仪问太宰嚭曰：师必有名，人之称斯师也，则谓之何，太宰嚭曰：古之侵伐者，不斩祀，不杀厉，不获二毛，今斯师也杀厉与，其不谓之杀厉之师与。
《左传》曰：魏献子受梗杨人贿，阎没，汝宽欲谏，待于庭，馈入，召之食，比置三叹，既食，使坐，魏子曰：吾闻唯食忘忧，今置食之间三叹，何也，同辞而对曰：馈之始至，恐其不足，是以叹，中置自咎曰：岂将军食之而有不足，是以再叹，及馈之毕，原以小人之腹，为君子之心，属厌而已，献子辞梗杨人。
《国语》曰：晋平公射鷃，使竖搏之，不得，公怒，将杀之，叔向曰：君必杀之，吾先君唐叔，射兕于徒林，以为大甲，所以封于晋，今君嗣唐叔，射鷃不得，是扬吾君之耻，速杀之，无令远闻，君忸怩，乃赦之。
《晏子》曰：齐景公树竹，令吏守之，公出过之，有斩竹者，拘之，将加罪焉，《晏子》曰：君闻吾先君丁公乎，曰：何如，对曰：丁公伐曲城，胜之，止其财，出其民，有舆死人以出者，公怪之，令视之，则其中有金玉焉，吏请杀其人，丁公曰：以兵攻城，以众围财，不仁，且君人者，宽惠慈众，身不妄诛，令吏舍之，公曰：善，令出斩竹之囚，舍之。
又曰：齐景公所爱马暴死，景公怒，令刀解养马者，晏子请数之曰：尔有罪三，公使汝养马，汝杀之，当死罪一。又杀公之所爱马，当死罪二，使公以一马之故杀人，百姓怨吾君，诸侯轻吾国，汝当死罪三，景公喟然曰：舍之，［事具马部。］
《列子》曰：晋文公出会，欲伐卫，公子鉏仰而笑之，公问何故笑，对曰：笑臣之邻人也，臣之邻人，有送其妻适私家者，道见桑妇，悦而与之言，顾视其妻，亦有招之者，臣窃叹之也，公乃止，［事具木部桑篇。］
《吕氏春秋》曰：楚庄王立三年，不听朝，成公贾入谏曰：有鸟止于南方之阜，三年不动，不飞不鸣，是何也，王曰：是鸟虽无飞，飞将冲天，虽无鸣，鸣将骇人，贾出矣，不谷知之矣，明日朝，所进者五十人，所退者五十人，群臣大悦。
《史记》曰：秦二世欲漆其城，优旃曰：善，主上虽无言，臣固将请之，漆城荡荡，寇来不可上，易为漆耳，难为荫室，二世笑而止。
又曰：孙叔敖病将死，属其子曰：贫困，往见优孟，后其子穷困负薪，逢优孟，与言，孟曰：无远行，时楚庄王欲以优孟为相，对曰：请与妇人计之，三日后，优孟来，王曰：何如，曰：妇言无为楚相，孙叔敖尽忠以治楚，楚以得霸，今死，其子无立锥之地，必如孙叔敖，不如自杀，王乃召孙叔敖子，以四百户奉其祀。
又曰：东武侯母当养汉武帝，号太乳母，乳母家子孙横暴，徙边，乳母尝辞见郭舍人，为下泣，舍人曰：即入辞去，疾步数还顾，乳母入辞，如其言，疾步数还顾，郭舍人疾言骂之曰：咄，老女子，何不疾行，陛下已壮，宁尚须汝乳而活耶，尚何还顾，于是上怜悲之，乃下诏，无徙乳母。
又曰：田叔相鲁，初到，民讼王取其财物百馀人，田叔取渠率二十人，笞各五十，怒之曰：王非若主耶，何敢言若主，鲁王闻之，大惭。
《韩诗外传》曰：齐景公之时，民有得罪者，公怒，缚置殿下，召左右，支解之，晏子左手持头，右手磨刀而问曰：古明王圣主，支解人从何支始，景公离席曰：纵之，罪在寡人。
《东方朔传》曰：人有煞上林鹿者，武帝下有司煞之，东方朔曰：是人固当死者三，使陛下以鹿之故煞人，一当死也，使天下闻之，皆以陛下为重鹿贱人，二当死也，匈奴即有急，推鹿触之，三当死也，武帝嘿然，遂赦之。
孔藂子曰：陈惠侯大城，因起陵阳之台，未终而坐法死者数十人。又执二监吏，将煞之，孔子适陈，闻之，见陈侯，与俱登台而观焉，孔子曰：美哉斯台，自古圣王为城台，未有不戮一人而致功若此者也，陈侯默，赦所执吏。
《新序》曰：赵简子上羊关阪，群臣皆偏裼推车，而唐会担戟行歌，简子曰：寡人上阪，群臣推车，会独行歌，不推车，是会为臣而侮其主，其罪何若，对曰：臣侮主之罪当死，死者身死妻子为戮也，君虽闻为臣侮主之罪，君亦闻为人君而侮其臣者乎，简子曰：何若为侮其臣者乎，对曰：智者不为谋，辩者不为使，勇者不为斗，夫智者不为谋，则社稷危，辩者不为使，则指事不通，勇者不为斗，则边境侵，三者不使，则君难保，简子乃罢推车。
又曰：魏文侯与大夫坐，问曰：寡人何如君也，群臣皆曰：君仁君也，次问翟黄，曰：君非仁君也，曰：子何以言之，对曰：君伐中山，不以封君之弟，而以封君之长子，曰以是知君之非仁君也，文侯怒而逐翟黄，翟黄趍而出，次任坐，坐对曰：君仁君也，曰：子何以言之，对曰：臣闻之，其君仁者其臣直，向翟黄之言直，臣是以知君仁君也，文侯曰：善，复召翟黄。
《说苑》曰：赵简子举兵伐齐，有被甲士申护笑，简子曰：子何笑，对曰：臣乃有宿笑，当桑之时，臣邻家父与妻俱之田，见桑中女，因追之，不能得，还反，其妻怒而去之，臣笑其旷也，简子曰：今吾伐国失国，是吾旷也，还师而归。
又曰：齐桓公逐鹿入谷，见一老公，问是为何谷，对曰：为愚公谷，以臣名之，桓公曰：视公仪状非愚人，何为以公名之，对曰：臣故畜牸牛生子，大卖之而买驹，少年曰：牛不能生马，遂持驹去，傍邻以臣为愚，故名愚公，管仲再拜曰：此夷吾之过也，使尧在上，咎繇为理，安有取驹者乎。
又曰：吴王欲伐荆，舍人少孺子欲谏，不敢，则怀丸操弹，游于后园，露沾其衣，王曰：何沾衣如此，对曰：榆上有蝉，高居悲鸣，不知螗螂在后，螗螂委身欲取蝉，不知黄雀在其傍，黄雀延颈欲啄螗螂，而不知弹丸在其下，此三者皆务欲得其利，而不顾其后患也，王曰：善哉，乃罢兵。
《蜀志》曰：天旱，禁酒酿者，刑吏于人家索得酿具，欲令与作酒者同罚，简雍从先主游，见一男子行道，谓先主，彼人欲淫，何以不缚，先主曰：卿何以知之，雍曰：彼有淫具，与欲酿者同，先主大笑，而原欲酿者。
世记［《太平御览》八百三十二作说。］曰：桓玄好猎，纴兔腾逸，参佐无不被系，桓道恭常自带绵绛绳，著腰中，玄问用此何为，答，玄猎好缚人士，会被缚，手不能堪痛也，玄自此小差。
【诗】汉韦孟讽谏诗序曰：孟为元王傅。又傅子夷王，及孙王戊，荒淫不遵道，孟作诗讽谏曰：肃肃我祖，国自豕韦，黼衣朱绂，四牡龙旗，彤弓斯征，抚宁遐荒，总齐群邦，以翼大商，迭彼大彭，勋绩惟光，至于有周，历世会同，王赧听谮，寔绝我邦，悠悠嫚秦，上天不宁，乃睠南顾，授汉于京，乃命厥弟，建侯于楚，俾我小臣，惟傅是辅，兢兢元王，恭俭静壹，惠此黎民，纳彼辅弼，爰及夷王，克奉厥绪，咨命不永，惟王统祀，如何我王，不思守保，不惟履冰，以继祖考，邦事是废，逸游是娱，人马悠悠，是放是驱，所弘匪德，所亲匪俊，唯囿是恢，唯谀是信，嗟嗟我王，汉之睦亲，曾不夙夜，以休令闻。
魏应璩百一诗曰：年命在桑榆，东岳与我期，长短有常会，迟速不得辞，斗酒当为乐，无为待来兹，室广致凝阴，台高来积阳，奈何季世人，侈靡在宫墙，饰巧无穷极，土木被朱光，征求倾四海，雅意犹未康。
【赋】楚荀况赋曰：天下不治，请陈佹诗，天地易位，四时易乡，列星陨坠，旦暮晦冥，幽暗登照，日月下藏，公正无私，见谓纵横，志爱公私，重楼疏堂，道德纯备，谗口将将，仁人诎约，敖暴擅强，天下幽险，怨失世殃，龟龙为蝘蜓，鸱枭为凤皇，比干见剖，孔子拘匡，昭昭乎其智之明也，郁郁乎其遇时不祥也，拂乎其欲礼义之大行也，暗乎天下之晦盲也，璇玉瑶琳，不知佩也，杂布与绵，不知异也，闾娵子奢，莫之媒也，嫫母力父，莫［荀子赋篇作是。］之喜也，以盲为明，以聋为聪，以危为安，以吉为凶，呜呼上天，曷惟其同。
楚宋玉讽赋曰：楚襄王时，宋玉休归，唐勒谗之于王曰：玉为人，身体容冶，内多微辞，出爱主人之女，入事大王，原王疏之，玉休还，王谓玉曰：出爱主人之女，入事寡人，不亦薄乎，玉曰：臣尝出行，仆饥马疲，主人之女，翳承日之华，披翠云之裘，更被白縠之单衫，垂珠步摇，来排臣户，为臣炊雕胡之饭，烹露葵之羹，以其翡翠之钗，挂臣冠缨，为臣歌曰：岁将暮兮日已寒，中心乱兮勿多言，臣复援琴为秋竹积雪之曲，主人女又为臣歌曰：怵惕心兮徂玉床，横自陈兮君之傍，君不御兮妾谁怨，日将至兮下黄泉。
又钓赋曰：宋玉与登徒子偕受钓于玄泉，止而并见于楚襄王，登徒子曰：夫玄泉天下之善钓者也，以三寻之竿，八丝之线，以出三尺之鱼于数仞之中，可谓无术乎，襄王曰：善，宋玉进曰：今玄泉钓。又焉足为大王言乎，王曰：子所谓善钓者何，玉曰：善钓者，其竿非竹，其纶非丝，其钩非针，其饵非螾也，王曰：原遂闻之，宋玉曰：昔尧舜禹汤之钓也，以圣贤为竿，道德为纶，仁义为钩，利人为饵，四海为池，万民为鱼，其钓道微也，非圣孰能察之，王曰：钓未可见也，宋玉曰：其钓易见，昔殷汤以七十里，兴利除害，天下归之，其饵可谓芳矣，南面以掌天下，历载数百，到今不废，其纶可谓多幼［古文苑二作纫。］矣，群生浸其泽，民氓畏其罚，其钓可谓善矣，功成而不坠，名立而不改，其竿可谓强矣，夫竿折纶绝，饵堕钓决，鱼失，则夏桀，殷纣不通夫钓术也。
晋陆机豪士赋曰：夫立德之基有常，而建功之路不一，何则，修心以为量者在乎我，因物以成务者系乎彼，存夫我者，隆杀止乎其域，系乎物者，丰约唯所遭遇，落叶候微飚以陨，而风之力盖寡，孟尝遭雍门以泣，而琴之感以末，何哉，欲陨之叶，无所假烈风，将坠之泣，不足繁哀响也，苟时启于天，理尽于民，庸夫可以济圣贤之功，斗筲可以定烈士之业，故曰：才未半古，功已倍之，盖得之于时势也，历观古今，徼一时之功，而居伊周之位者，有矣，夫我之自我，智士犹婴其累，物之相物，昆虫皆有此情，岂识乎功在身外，任出才表者哉，众心日侈，危机将发，而方偃仰瞪盻，谓足以夸世，笑古人之未工，忘己事之已拙，然后河海之迹，堙为穷流，一匮之衅，积成山岳，岂不谬哉，故聊赋焉，世有豪士兮，遭国颠沛，摄穷运之归期，当众通之所会，苟时至而理尽，譬摧枯与振败，因天地以运动，恒才璅而功大，于是礼极上典，服尽晖崇，仪北辰以葺宇，实兰室而桂宫，抚玉衡于枢极，运万物乎掌中，伊天道之刚健，犹时至而必愆，日罔中而弗昃，月何盈而不阙，袭覆车之危轨，笑前乘之未完，若知险而退止，趍归蕃而自戢，推璇玑以长谢，顾万邦而高揖，讬浮云以迈志，岂咎吝之能集，挤为山以自陨，叹祸至于何及。
【论】魏陈王曹植令禽恶鸟［《太平御览》九百二十三作贪恶鸟论。］曰：国人有以伯劳生献者，王召见之，侍臣曰：世同恶伯劳之鸣，敢问何谓也，王曰：昔尹吉甫用后妻之谗，煞孝子伯奇，吉甫后悟，追伤伯奇，出游于田，见鸟鸣于桑，其声噭然，吉甫动心曰：伯奇乎，鸟乃抚翼，其音尤切，吉甫乃顾曰：伯劳乎，是吾子，栖吾舆，吾［《太平御览》吾上有非字，此脱。］子，飞勿居，鸟寻声而栖于盖，吉甫遂射煞后妻以谢之，故俗恶伯劳之鸣，言所鸣之家，必有尸也，此好事者附名为之说，而今普传恶之，其实否也，伯劳以五月而鸣，应阴气之动，阴为贼害，盖贼害之鸟也，其声鵙鵙然，故俗憎之，若其为人灾害，愚民之所信，通人之所略也，鸟鸣之恶自取憎，人言之恶自取灭，不能有累于当世也，而凶人之行弗可易，枭鵙之鸣弗可更者，天性然也，昔荆之枭，将巢于吴，鸠遇之曰：何去荆而巢吴乎，枭曰：荆人恶予之声，鸠曰：子如不能革子之音，则吴楚之民，不易情也，为子计者，莫若宛颈戢翼，终身勿复鸣也，昔会朝议者，有人问曰：宁有闻枭食其母乎，有答之者曰：尝闻乌反哺，未闻枭食其母也，问者惭唱不善也，得蟢者莫不驯而放之，为利人也，得蚤者莫不糜之齿牙，为害身也，鸟兽昆虫，犹以名声见异，况夫吉士之与凶人乎。
◇谏
《周官》曰：保氏掌谏王恶。
《礼记》曰：为人臣礼不显谏，三谏而不听，则逃之，子之事亲也，三谏而不从，则号泣而随之。
《左传》曰：公将如棠观鱼者，臧僖伯谏曰：凡物不足以讲大事，其材不足以备器用，则君不举焉，故春搜夏苗，狄狝冬狩，皆于农隙以讲事也，若夫山林川泽之实，器用之资，皂隶之事，官司之守，非君所及也，公曰：吾将略地焉，遂往陈鱼而观之，僖伯称疾不从。
又曰：宋华父督以郜大鼎赂公，纳于太庙，非礼也，臧哀伯谏曰：君人者，将昭德塞违，以临照百官，犹惧或失之，故昭令德以示子孙，百官于是乎戒惧，而不敢易纪律，今灭德立违，而寘其赂器于太庙，以明示百官，百官象之，其又何诛焉，国家之败，由官邪也，官之失德，宠赂彰也，郜鼎在庙，彰孰甚焉。
又曰：晋侯假道于虞以伐虢，宫之奇谏曰：虢，虞之表也，虢亡，虞必从之，晋不可启，寇不可玩，一之谓甚，其可再乎，谚所谓辅车相依，唇亡齿寒者，虞虢之谓也，［事具武部战伐篇。］
又曰：晋师为楚所败，既归，荀桓子请死，晋侯欲许之，士贞子谏曰：不可，林父之事君也，进思尽忠，退思补过，社稷之卫也，若之何煞之，夫其败也，如日月之食焉，何损于明，晋侯使复其位。
《论语》曰：事父母几谏。
《逸礼》曰：卫史䲡病且死，谓其子曰：我死，治丧于北堂，吾生不能进蘧伯玉而退弥子瑕，是不能正君也，生不能正君者，死不当成礼，死而置尸于北堂，于我足矣，灵公往吊，问其故，其子以父言闻于灵公，公失容曰：吾失矣，立召蘧伯玉而贵之，召弥子瑕而退之，徙丧于堂，成礼而后去。
《晏子》曰：景公有所爱槐，令吏守之，令犯槐者死，有过而犯之者，君令吏收而拘之，将加罪焉，晏子明日早朝，谏曰：君穷民财力，繁锺鼓之乐，极宫室之观，犯槐者死，刑煞不称，贼民之深者也，君飨国，德行未见于众，而刑辟著于国，婴恐其不可以莅国子民也，公曰：善，罢守槐之役，出犯槐之囚。
又曰：景公为台，台成。又欲为锺，晏子谏曰：君今既已筑台矣。又敛于民而为锺，则民必哀矣，敛民哀以为乐，不祥，非所以君民也，公乃止。
又曰：景公畋，十有八日而不反，晏子往见公，比至，衣冠尽不正，望游而驰，公见，逆劳曰：夫子何为遽，国家得无有故乎，晏子对曰：无恙也，虽然，婴原有复也，国人皆以君安野而不安国，好兽而恶人，无乃不可乎，公于是罢田，即日归。
《吕氏春秋传》曰：越饥，请食于吴，子胥谏曰：不可与也，夫吴之与越，接土邻境，道易人通，仇雠敌战之国，非吴丧越，越必丧吴，今将输之粟，是长吾仇雠，财匮民怨，悔无及也，吴王不从，后吴饥，请食于越，越弗与，及攻之，夫差为禽。
又曰：卫灵公天寒凿池，苑春谏曰：天寒起役，恐伤民，公曰：天寒乎哉，苑春曰：公衣狐裘，坐熊席，是以不寒，今民衣弊不补，民则寒矣，公曰：善，令罢役。
王孙子《新书》曰：楚庄王攻宋，厨有臭肉，樽有败酒，将军子重谏曰：今君厨肉臭而不可食，樽酒败而不可饮，而三军之士，皆有饥色，欲以胜敌，不亦难乎，庄王曰：善。
又曰：卫灵公坐重华之台，侍御数百，随珠照日，罗衣从风，仲叔敖入谏曰：昔桀纣行此而亡，今四境内侵，诸侯加兵，土地日削，百姓乖离，今君内宠，无乃太盛欤，灵公再拜曰：寡人过矣，微子之言，社稷几倾，于是出宫女之不进者数百人，百姓大悦。
《史记》曰：赵肃侯游大陆，出于鹿门，大戊午扣马曰：耕事方急，一日不作，百日不食，肃侯下车而谢之。
又曰：始皇长子扶苏谏曰：天下初定，远方黔首未集，今皆重法绳之，臣恐天下不安，唯上察之，始皇怒，使扶苏北监蒙恬于上郡。
又曰：沛公入秦宫，宫室帏帐重室，狗马妇女以千数，意欲留居之，张良谏曰：夫秦为无道，故沛公得至此，夫为天下除残贼，宜缟素为资，今始入秦，即安其乐，此所□□□［史记留侯世家作谓助桀三字。］为虐也，且忠言逆耳利于行，良药苦口利于病，沛公乃还军灞上。
又曰：高帝欲以赵王如意易太子，叔孙通谏曰：太子仁孝，天下皆闻之，吕后与陛下攻苦食淡，其可背哉，必欲废适而立少，臣原先伏诛，以颈血污地，帝曰：公罢矣，吾特戏耳，叔孙通曰：太子者，天下根本，本壹摇，天下振动，奈何以天下戏。
《汉书》曰：郅都，景帝时为中郎，敢言直谏，面折大臣于朝，尝从上入上林，贾姬在厕，野彘入厕，上目都，都不行，上欲自持兵救贾姬，都伏上前曰：一姬死，复一姬进，天下所少，宁贾姬等乎，陛下纵自轻，奈宗庙太后何，上还，彘亦不伤贾姬，太后闻之嘉，赐都金百斤，上亦赐金百斤。
又曰：薛广德敢直言谏争，上幸甘泉，因留射猎，广德上书曰：窃见关东困极，民人流离，陛下日撞亡秦之锺，听郑卫之乐，臣诚悼之，今士卒暴露，从官劳倦，原陛下亟反宫，思与百姓同忧乐，天下幸甚，上即日还。
又曰：梅福上书谏成帝曰：天下之士民，有上书求见者，辄使诣尚书，问其所言谏，可采取者，秩以斗升之禄，赐以一束之帛，若此，则天下之士，发愤懑，吐忠言，嘉谋日闻于上，天下之条贯，国家之表里，烂然可睹矣。
又曰：哀帝时，杜钦谏曰：臣闻曰：非仁无以广施，非义无以正身，今汉承周秦之弊，宜抑文尚质，表实去伪，臣窃有所忧，言之拂心逆耳，不言则渐日长祸不细。
《说苑》曰：楚庄王筑层台，延石千重，延壤百里，谏者七十二人皆死矣，有诸御已入谏庄王曰：昔虞不用宫之奇，而晋并之，曹不用僖负羁，而宋并之，吴不用子胥，而越并之，桀煞关龙逢，而汤得之，纣煞比干，而武王得之，遂趍出，王遽追之曰：吾用子之谏，先日说寡人者，不足动寡人之心，故皆至死，明日出令，有能入谏者，吾与为兄弟，废层台，罢民。
又曰：晏子复于景公曰：朝居严乎，公曰：朝居严则曷害于治国家哉，晏子对曰：朝居严则下无言，下无言则上无闻矣，下无言则谓之喑，上无闻则谓之聋，聋喑则非害治国家如何，且合升斗之谷，以满仓廪，泰山之高，非一石也，累卑然后高也，夫治天下者，非用一士之言也。
又曰：楚庄王立，三年不听朝，令于国曰：寡人恶为人臣谏其君者，今寡人有国家，立社稷，有谏即死无赦，苏纵曰：处君之高爵，食君之厚禄，爱死而不谏，则非忠臣也，乃谏庄王，立锺鼓之间，王左伏杨姬，右拥成姬曰：吾锺鼓不暇，何谏之听，纵曰：臣闻之，好乐者迷，荆国亡无日矣，王曰：善，左执纵手，右抽佩刀，刎锺鼓之悬，明日授纵为相。
又曰：晋灵公造九层台，费用千亿，谓左右曰：敢有谏者斩，孙息乃谏曰：臣能累十三博棋，加九鸡子其上，公曰：吾少学，未尝见也，子为寡人作之，孙息即以棋子置其下，加九鸡子其上，左右慴惧，灵公扶伏，气息不续，公曰：危哉危哉，孙息曰：臣谓是不危也，复有危此者，公曰：原见之，孙息曰：九层之台，三年不成，男不得耕，女不得织，国用空虚，户口减少，吏民叛亡，邻国谋议将兴兵，社稷一灭，君何所望，灵公曰：寡人之过，乃至于此，即坏九层之台。
《汉武帝故事》，汲黯谏上曰：陛下爱才乐士，求之无倦，比得一人，劳心苦神，未尽其用，辄已煞之，以有限之士，资无已之诛，陛下欲谁与为治乎。
《东观汉记》曰：张堪为光禄大夫，数谏，堪常乘白马，上每有异政，辄言白马生且复谏矣，［事具职部光禄篇。］
谢承《后汉书》曰：陈蕃谏桓帝曰：当今之世，有三空，田野空，朝廷空，仓库空，是谓三空，加之兵戎未戢，四方离散，是陛下焦心毁颜，坐而待旦之时也，岂宜扬旗曜武，骋心舆马之观乎。
《汝南先贤传》曰：建武八年，车驾西征隗嚣，郭宪谏曰：天下初定，车驾未可以动，宪乃当车，拔佩刀以断车靷，帝不从，遂上陇，其后颍川兵起，乃回驾而还，帝叹曰：恨不用郭宪之言。
《魏略》曰：太祖欲征吴而雨霖，三军多不原行，太祖知其然，恐外有谏者，教曰：今虽戒严，未知所之，有谏者死，贾逵乃谏，太祖怒，收逵送狱。
《魏志》：辛毗能直谏，文帝践祚，为侍中，帝欲徙冀州十万户实河南，时连蝗民饥，毗与朝臣俱求见，帝知其欲谏，作色以见之，皆莫敢言，毗曰：陛下欲徙家，其计安出，帝曰：卿谓我徙之非耶，毗曰：诚以为非也，帝曰：吾不与卿共议也，帝起入内，毗随而引其裾，帝遂奋衣不还，良久乃出曰：卿持我何太急耶。
《吴志》曰：孙权既为吴王，欢宴之末，自起行酒，虞翻伏地佯醉，不待权去，翻起坐，权于是大怒，手剑欲击之，侍坐者莫不惶遽，唯大司农刘基起抱权谏曰：大王以三爵后煞善士，虽翻有罪，天下孰知之，且大王以能容贤，故海内望风，今一朝弃之，可乎，翻由是得免。
【表】魏陈王曹植谏伐辽东表曰：臣伏以辽东负岨之国，势便形固，带以辽海，今轻军远攻，师疲力屈，彼有其备，所谓以逸待劳，以饱制饥者也，以臣观之，诚未易攻也，若国家攻而必克，屠襄平之城，悬公孙之首，得其地，不足以偿中国之费，虏其民，不足以补三军之失，是我所获，不如所丧也，若其不拔，旷日持久，暴师于野，然天时难测，水湿无常，彼我之兵，连于城下，进则有高城深池，无所施其功，退则有归涂不通，道路瀸洳，东有待衅之吴，西有伺隙之蜀，吴起东南，则荆杨骚动，蜀应西境，则雍凉参分，兵不解于外，民罢困于内，促耕不解其饥，疾蚕不救其寒，夫渴而后穿井，饥而后殖种，可以图远，难以应卒也，臣以为当今之务，在于省徭役，薄赋敛，劝农桑，三者既备，然后令伊管之臣，得施其术，孙吴之将，得奋其力，若此则泰平之基，可立而待，康哉之歌，可坐而闻，曾何忧于二敌，何惧于公孙乎，今不恤邦畿之内，而劳神于蛮貊之域，窃为陛下不取也。
齐竟王陵上谠言表曰：臣闻明台既辟，承云之歌阐，衢室爰启，南风之颂流，莫非降道爝𪸩，纡灵浸泽，陛下凝庆协图，席昌属历，干临冬暧，海镜春亭，选议钓俗，观风调纪，垂听革之典，降聆金之训，用能诗史无辍，工颂有闻，是故置四辅，立七谏，正国度，箴王阙，臣谓当今，宜崇谏司，专事昭塞，职蹈謇谔，绩宣王文，则优其宠秩，厚其节礼，庶献鲜之美，方高圣代，至乃靡衣媮食，曾宇雕墉，商贸浮侈，田莱芜替，棫朴爽流，摽梅失序，勉民观俗之宜，设官立事之要，随阙兴规，衮废能补，如此则壤咏无远，辕乐可追。
【书】秦李斯上书谏始皇曰：臣闻吏议逐客，窃以为过矣，昔者穆公求士，西取由余于戎，东得百里奚于宛，迎蹇叔于宋，来丕豹公孙支于晋，此五子者，不产于秦，穆公用之，并国二十，遂霸西戎，惠王用张仪之计，拔三川之地，西并巴蜀，北收上郡，南取汉中，苞九夷，制鄢郢，东据成皋之险，割膏腴之壤，散六国之从，使之西面事秦，功施到今，昭王得范睢，废穰侯，逐华阳，强公室，杜私门，蚕食诸侯，使秦成帝业，皆以客之功，由此观之，客何负于秦哉，今陛下致昆山之玉，有随和之宝，垂明月之珠，服太阿之剑，乘纤离之马，建翠凤之旗，树灵鼍之鼓，此数宝者，秦不产一焉，而陛下悦之，必秦国之所生然后可，则是夜光之璧，不饰朝廷，犀象之器，不为玩好，而骏马𫘝𫘨，不实外厩，所以饰后宫，充下陈，娱心意，悦耳目者，必出于秦然后可，则是宛珠之簪，锦绣之饬，不进于前，而赵女不立于侧也，所重者在乎色乐，而所轻者在乎人民，此非所以夸海内也。
汉邹阳上书谏吴王曰：臣闻蛟龙骧首奋翼，则浮云出流，雾雨成集，圣王砥节修德，则游谈之士，归义思名，今臣尽智毕议，易精极虑，则无国而不可干，饰固陋之心，则何王之门，不可曳裾乎，然臣历数王之朝，背淮千里而自致者，非恶臣国而乐吴民也，窃高下风之行，尤悦大王之义，故原大王无忽，察听其至，夫全赵之时，武力鼎士，袨服藂台之下者，一旦成市，不能止幽王之沆患，淮南连山东之侠，死士盈朝，不能还厉王之西也，然则计议不得，虽诸贲不能安其位，亦明矣，今汉据全秦之地，兼六国之众，大王之所明知也，今夫谄谀之臣，为大王计者，不论骨肉之义，民之轻重，国之大小，以为吴祸，此臣所以为大王患也，夫举吴兵以訾于汉，譬犹蝇蚋之附群牛，腐肉之齿利剑，锋接必无矣。
汉枚乘上书谏吴王曰：得全者昌，失全者亡，舜无立锥之地，以有天下，禹无十户之聚，以王诸侯，汤武之土，不过百里，上不绝三光之明，下不伤百姓之心者，有王术也，忠臣不避重诛以直谏，则事无遗策，功流万世，夫以一缕之任，系千钧之重，上悬之无极之高，下垂之不测之深，虽甚愚之人，犹知哀其将绝也，人性有畏其影而恶其迹者，却背而走，足迹愈多，影愈疾，不知就阴而止，影灭而迹绝，欲人勿闻，莫若勿言，欲人勿知，莫若勿为，福生有基，祸生有胎，纳其基，绝其胎，祸何自来，夫铢铢而称之，至石必差，寸寸而度之，至丈必过，磨砻砥砺，不见其损，有时而尽，种树畜养，不见其益，有时而大，积德累行，不知其善，有时而用，弃义背理，不知其恶，有时而亡，楚有子玉得臣，晋文为之侧席而坐，赵有廉颇马服，强秦不敢窥兵，昔白起为秦将，南伐郢都，北坑赵括，以纤介之过，赐死杜邮，秦民怜之，莫不陨涕。
汉司马相如上书谏武帝曰：物有同类而殊能者，故力称乌获，捷言庆忌，勇期贲育，臣之愚暗，窃以为人诚有之，兽亦宜然，今陛下好凌阻险，射猛兽，卒然遇轶材之兽，骇不存之地，犯属车之清尘，舆不及还辕，人不暇施巧，虽有乌获逢蒙之伎力，不得施用，枯木朽株，尽为难矣，夫轻万乘之重，不以为安，而乐出万有一危之涂以为娱，臣窃为陛下不取也，盖明者远见于未萌，而智者避危于无形，祸固多藏于隐微，而发于人所忽也，鄙谚曰：家累千金，坐不垂堂，此言虽小，可以喻大。
【序】梁元帝忠臣传谏争篇序曰：富贵宠荣，人所不能忘也，刑戮流放，人所不能甘也，而士有冒雷霆，犯颜色，吐一言终，知自投鼎镬，取离刀锯，而曾不避者，其故何也，盖伤茫茫禹迹，毁于一朝，赫赫宗周，灭成禾黍，何者，百世之后，王化渐颓，钦若之信既尽，解网之仁已泯，徒以继体所及，守器攸归，出则清警传路，处则凭玉负扆，事无𫏐舛，意有必从，所谓生于深宫之中，长于妇人之手，未尝知忧，未尝知惧，况惑裒人之巧笑，迷阳阿之妙舞，重之以刳斮，囚之以逋逃，亦有倾天灭地，污宫潴社之罪，拔本塞源，裂冠毁冕之衅，于是策名委质，守死不二之臣，以刚肠疾恶之心，确乎贞一之性，不忍见霜露麋鹿，栖于宫寝，麦穗黍离，被于宗庙，故沥血抽诚，披胸见款，赴燋烂于危年，甘灭亡于昔日，冀桐宫有返道之明，望夷无不言之恨，而九重悬远，百雉严绝，丹心莫亮，白刃先指，见之者掩目，闻之者伤心，然后鸣条有不收之魂，商郊致白旗之戮。
【论】汉东方朔非有先生论曰：非有先生仕于吴，进不能称往古以广主意，退不能扬君美以显其功，吴王怪而问之，先生曰：谈何容易，夫谈者，有悖于目而拂于耳，谬于心而便于身，或有悦于目，顺于耳，快于心，而毁于行者，非有明王圣主，孰能听之，吴王曰：何为其然也，先生对曰：昔关龙逢深谏于桀，而王子比干直言于纣，此二臣者，直言其失，切谏其邪，将以为君之荣，除主之祸也，今则不然，反以为诽谤君之行，无人臣之礼，戮及先人，为天下笑，故曰：谈何容易，故养寿命之士，莫肯进也，遂居深山之间，积土为室，编蓬为户，弹琴其中，以咏先王之风，亦可以乐而忘死矣。
汉谷永与王音书曰：夫上德厚则下爱深，下爱深则其谋忠，其言至，昔善将国者不忘危，善养生者不讳死，以忠臣直友，明史良医，灵蓍信龟，咸得尽忠正言，不蔽兆占，故能迁咎延誉，转祸为福。
