◇养生
《易》曰：天地之大德曰生。
《文子》曰：太上养神，其次养形，神清意平，百节皆宁，养生之本也，肥肌肤，充肠胃，闭嗜欲，养生之末也。
《庄子》曰：吹吁呼吸，吐故纳新，此导引之士，养形之人也，彭祖寿考者之所好也。
《韩子》曰：神不注于外则身全，身全之谓得，得者得身也。
华他别传曰：他尝语吴普，人体欲得劳动，但不当自使极尔，体常动摇，谷气得消，血脉流通，疾则不生，卿见户枢，虽用易腐之木，朝暮开闭动摇，遂最晚朽，是以古之仙者，赤松彭祖之为导引，盖取于此也。
《抱朴子》曰：尔乃咀吸宝华，谷神太清，外珍五耀，内守九精。
又曰：城阳郄俭，少时行猎，堕空冢中，饥饿，见冢中先有大龟，数数回转，所向无常，张口吞气，或俯或仰，俭素亦闻龟能导引，乃试随龟所为，遂不复饥，百馀日，颇苦极，后人有偶窥冢中，见俭而出之，后竟能咽气断谷，魏王召置土室中，闭试之，一年不食，颜色悦泽，气力自若。
【论】魏嵇康养生论曰：世或有谓神仙可以学得，不死可以力致者，或云上寿一百二十，古今所同，过此以往，莫非妖妄，此皆两失其情，粗试论之，夫神仙虽不目见，然记籍所载，前史所传，较而论之，其有必矣，似持受异气，禀之自然，非积学所能致也，至于导养得理以尽命，上获千馀岁，下可数百年，而世不精，故莫能得之，豆令人重，榆令人瞑，合欢蠲忿，萱草忘忧，愚智所知也，薰辛害目，豚鱼不养，常世所识也，虱处头而黑，麝食柏而香，颈处险而瘿，齿居晋而黄，推此而言，凡所食之气，蒸性染身，莫不相应，岂唯蒸之使重而无所轻，害之使暗而无所明，染之使黄而无使延哉，故神农曰：上药性者，［《文选》五十三作上药养命，中药养性者，此有脱文。］诚知性命之理，因辅养以通也。
◇卜筮
《礼记》曰：龟为卜，䇲为筮。
又曰：昔三代明王，皆事天地之神明，无非卜筮之用，不敢以其私亵事上帝，［言动任卜筮也。］是故不犯日月，不违卜筮。
《尚书》曰：立卜筮人。
古史考曰：庖牺氏作，始有筮，其后殷时巫咸善筮。
《穆天子传》曰：天子筮猎萃泽，其卦遇讼，逢公占之曰：薮泽苍苍，其宜正公，戎事则从。
《左传》曰：邾文公卜迁于绎，史曰：利于民而不利于君，邾子曰：苟利于民，孤之利也，天生民而树之君，以利之也，民既利矣，孤必与焉。
《史记》曰：卜者以法天地，象四时，于民仁义，分策定卦，旋式正綦，而后言天地利害，事之成败，昔先王定国，必先龟䇲日月，而乃敢代，正时日，乃后入，家产子，必先占吉凶，后乃育之，伏牺作八卦，为三百八十四爻，而天下治，句践放文王八卦，以破敌国，霸天下。
【论】晋庾阐蓍龟论曰：夫物生而后有象，象而后有数，有数而后吉凶存焉，蓍者寻数之主，非神明之所存，龟者启兆之质，非灵照之所生，何以明之，夫求物于暗室，夜鉴者得之，无夜鉴之朗。又以火得之，得之功同也，致功之迹异也，不可见目因火鉴，便谓火为目，神凭蓍通。又谓蓍为神也，由此言之，神明之道，则大贤之暗室，蓍龟之用，岂非颜子之龙烛耶，蓍龟之运，亦所以感兴卦兆，求通逆数。又非爻象之体，拟议之极者也，安得超登仙而含灵独备哉，且殊方之卜，或责象草木，或取类瓦石，而吉凶之应，不异蓍龟，此为神通之主，自有妙会，不由形器，寻理之器，或因他方，不系蓍龟，然经有天生神物，不载圆神之说，言者所由也，直称神之美，以及其迹，亦犹筌虽得鱼，筌非鱼也，蹄虽得兔，蹄非兔也，是以象以求妙，妙得则象，忘蓍以求神，神穷则蓍废。
【箴】宋颜延之大筮箴曰：余因读易，偶意蓍龟，友人有请决游宦务志，卦有咎占，故作大箴以悟焉，先王设筮，大人尽虑，卦遭同人，变而之豫，先号后笑，初睽末遇，时至运来，当在三五，功毕官成，几乎衍数，庆在坤宫，灾在坎路，不出户庭，独立无惧，违此而动，投足失步，无惰尔仪，灵骨有知，无曰余逆，神䇲不豫，南人司箴，敢告驰骛。
【序】梁元帝洞林序曰：盖闻玄枵之野，鬼方难测，朱鸟之舍，神道莫知，而缇幔晓披，即辩黄锺之气，灵台夕望，便知玉井之色，复以谈乎天者，虽绝名言之外，存乎我者，还居称谓之中，余幼学星文，多历岁稔，海中之书，略皆寻究，巫咸之说，偏得研求，虽紫微迢递，如观掌握，青龙显晦，易乎窥览，羡门五将，亟经玩习，韩终六壬，常所宝爱，至如周王白雉之筮，殷人飞燕之卜，蓍名聚雪，非关地极之山，卦有密云，能拥西郊之气，爻通七圣，世经三古，山阳王氏，直解谈玄，河东郭生，才能射复，兼而两之，窃自许矣。
◇相
《孙卿子》曰：古者姑布子卿，今之世有唐举，相人形状颜色，而知其吉凶，世俗称之，相形不如论心，论心不如择术，形不胜心，心不胜术，术正而心从之，则形相恶而心术善，无害为君子也，形相虽善，而心术恶，无害为小人也。
又曰：［按本条前有脱条，文亦有脱讹。］许负唐举邓通条侯，此四公皆善相。
《史记》［按此褚少孙补见史记九十六张丞相传。］曰：韦贤至大鸿胪，有相工相之，当至丞相，贤有男四人。又使相之，至第二子玄成，曰：此子贵，亦当为丞相，贤曰：我若为丞相，有长子在，是安得为之，贤后竟为丞相，既死而长子有罪，乃立玄成，［事具职官部丞相篇。］
《东观汉记》曰：孝顺梁后，永建三年，选入掖庭，相工莱通见，矍然惊骇，却再拜贺曰：此所谓日角偃月，相之极贵，臣所未尝见也。
又曰：班超行诣相者，曰：布衣诸生尔，当封侯万里之外，超问其状，相者曰：生燕颔，飞而食肉，此万里侯相也。
【论】魏陈王曹植相论曰：世人固有身瘠而志立，体小而名高者，于圣则否，是以尧眉八采，舜目重瞳，禹耳参漏，文王四乳，然则世亦有四乳者，此则驽马一毛似骥耳。
又曰：宋臣有公孙吕者，长七尺，面长三尺，广三寸，名震天下，若此之状，盖远代而求，非一世之异也，使形殊于外，道合其中，名震天下，不亦宜乎，语云，无忧而戚，忧必及之，无庆而欢，乐必还之，此心有先动，而神有先知，则色有先见也，故扁鹊见桓公，知其将亡，申叔见巫臣，知其窃妻而逃也，荀子曰：以为天不知人事耶，则周公有风雷之灾，宋景有三次之福，以为知人事乎，则楚昭有弗禜之应，邾文无延期之报，由是言之，则天道之与相占，可知而疑，不可得而无也。
魏王朗相论曰：然仲尼之门，童冠之群，不言相形之事，抑者亦难据故也，古之人，固有怀不副其貌，行不称其声者，是故夫子以言信行，失之于宰予，以貌度性，失之于子羽，圣人之于听察精矣，然犹或有所不得，以此推之，则彼度表扪骨，指色摘理，不常中必矣，若夫周之叔服，汉之许负，各以善相称于前世，而书专记其效验之尤著者，不过公孙氏之二子，与夫周氏之条侯而已。
【赞】周庾信以蔡泽就唐生相赞曰：蔡泽羁旅，唐生决疑，无劳神策，不问灵龟，富贵自取，年寿须期，虽云异相，会待逢时。
【序】梁陶弘景相经序曰：相者，盖性命之著乎形骨，吉凶之表乎气貌，亦犹事先谋而后动，心先动而后应，表里相感，莫知所以然，且富贵寿夭，各值其数，董贤甫在弱冠，便位过三公，赀半于国，而裁出世，身摧家破，冯唐袴穿郎署，杨雄壁立高阁，而并至白首，或垂老玉食，而宦不过尉史，或颖惠若神，仅至龆龀，或不辩菽麦，更保黄耇，此又明其偏有得也。
梁刘孝标相经序曰：夫命之与相，犹声之与响，声动乎几，响穷乎应，虽寿夭参差，贤愚不一，其间大较，可得闻矣，若乃生而神睿，弱而能言，八采光眉，四瞳丽目，斯实天姿之特达，圣人之符表，洎乎日角月偃之奇，龙楼虎踞之美，地静镇于城缠，天关运于掌策，金搥玉枕，磊落相望，伏犀起盖，隐辚交映，井宅既兼，食匮已实，抑亦帝王卿相之明效也，及其深目长颈，颓颜戚齃，蛇行鸷立，猳喙鸟咮，筋不束体，血不华色，手无春荑之柔，发有寒蓬之悴，或先吉而后凶，或少长乎穷乏，不其悲欤，至如姬公凝负图之容，孔父眇栖遑之迹，丰本知其有后，黄中明其可贵，其间或跃马膳珍，或飞而食肉，或皂隶晚侯，初形未正，铜岩无以饱生，玉馔终乎饿死，因斯以观，何事非命。
◇疾
《史记》曰：陈轸适至秦，惠王曰：子去寡人之楚，亦思寡人否，轸对曰：王闻越人庄舄乎，王曰：弗闻，轸曰：庄舄仕楚执珪，有顷而疾，为越声，楚王曰：舄故越之鄙细人也，今仕楚执珪，贵极矣，亦思越不，或对曰：凡人思故，在其疾也，彼思越，即越声，不思越，即楚声，使人往听之，犹尚越声也，今臣虽弃逐之楚，岂能无秦声哉。
《汉书》曰：司马相如疾甚，上曰：可往悉取其书，使往而相如已死，家无遗书，问其妻，对曰：长卿未尝有书也，时时著书，人又取去，长卿未死时，为一卷书，曰：有使来求书，奏之，其遗札言封禅事，所司奏焉，天子异之。
桓谭《新论》曰：余归沛道疾，蒙絮被绛罽裾，乘骍马，宿东亭，亭长疑是贼，发卒夜来，余令吏勿斗，乃相问而去。
又曰：余少时，见杨子云之丽文高论，不自量年少新进，而猥欲逮及，尝激一事，而作小赋，用精思太剧，而立发疹，子云亦言成帝上甘泉，诏召作赋，卒暴，及倦卧，梦其五藏出在地，以手收内，及觉，大少气，疾一岁而亡。
《东观汉记》曰：王良以疾归，一岁，复征至荥阳，疾笃，不任进道，乃过其友人，友人不肯见，曰：不有忠言奇谋，而取大位，何其往来屑屑不惮烦也，遂拒之，良惭，自后连征，辄称疾。
《三辅决录》曰：赵岐初名嘉，年三十馀，有重疾，卧蓐七年，自虑奄忽，乃为遗令，敕兄子，可立一员石于吾墓前，刻之曰：汉有逸民，姓赵名嘉，有志无时，命也奈何，其后疾瘳。
《风俗通》曰：无恙，俗说疾也，凡人相见及书问者，曰：无疾耶，按上古之时，草居路宿，恙噬虫也，食人心，凡相劳问者曰：无恙乎，非为疾也。
又曰：予之祖郴，为汲令，以夏至日，请主簿杜宣，赐酒，时北壁上有悬赤弩，照于杯中，其形如蛇，宣恶之，然不敢不饮，其日便得疾，云蛇入腹，后郴使宣于故处设酒，杯中复有蛇，因谓宣，此乃壁上弩影耳，非有他怪，宣意遂解，甚怡怿。
【诗】梁简文帝卧疾诗曰：沉疴类弩影，积弊似河鱼，讵逢龙子浴，空叹楚王菹。
又喜疾瘳诗曰：朝窗犹掩扇，宿幔未悬钩，逍遥临四注，兼持散九愁，虽同卫子惫，聊喜挚生瘳，灾星夜出境，鸣禽晚去楼，蠲邪无贾服，祅气息梁牛，隔帘荫翠，映水含珠榴，丹经蕴玉笥，玄水出长洲，结友寻方岳，采药访圆丘，神随七星变，貌逐五云留，飞鸿若可驾，轻簪必易抽。
梁刘孝威和简文帝卧疾诗曰：玉躬耗寒暑，群望崇珪璧，仁祀盛黄缣，礼坛优绀席，惫均楚疾愈，俄同宋年益，岂劳诵赋臣，宁用观涛客。
梁朱超道岁晚沉疴诗曰：风将夜共静，空与月俱明，烛滴龙犹伏，炉开凤欲惊。叶飞林失影，冰合涧无声，太息兴床念，宁敢离衣行，唯畏残藤尽，不闻桴鼓鸣。
【赋】晋挚虞疾愈赋曰：余体气不和，饮食渐损，旬有馀日，众疾并除，馈食纤纤而日鲜，体貌廉廉而转损，校朝夕其未殊，验朔望而减本，形容消而憔悴，体质惫而狼狈，内忧深而虑远，乃量餐而度带，讲和缓之馀论，寻越人之遗方，考异同以求中，稽众术而简良，会异端于妙门，乃归奇于涉廛，惟兹药之攸造，宝明中之窅坚，丸以三七为剂，服以四献为程，势终朝而始发，景未仄而身轻，食信宿而异量，体涉旬而告平。
梁裴子野卧疾赋曰：旅闺禁以永久，迫衰老而殷忧，无筋力以为礼，聊卧疾以来休，是时冻雨洒尘，凉阴满室，风索索而傍起，云霏霏而四密，尔乃高歌莫和，旨酒时倾，洗然尚想，何虑何营。
【表】梁简文帝在州羸疾自解表曰：昔违紫复，曾不弱冠，今梦青蒲，逝将已立，原归之谒，不逮宸矜，民请之书，遽降天允，属上党之雄，山西宣将，五校失道，八尉骄贪，一箭而解重围，更成戎阻，九战而绝甬道，翻就丧师，虽王郭不追，朱买难嗣，实以褰襜明目，日夜厉精，地杂黠羌，民多犷俗，人非公孝，欲使任类汝南，勋异伯宗，必须荣逾戊己，州牧良才，实属多士，无令菲薄，徒积妨贤。
【书】梁简文帝答湘东王书曰：暮春美景，风云韶丽，兰叶堪把，沂川可浴，弟邵南寡讼，时辍甘棠之阴，冀州为法，暂止褰襜之务，唐景荐大言之赋，安汰述连环之辩，尽游玩之美，致足乐乎，吾春初卧疾，极成委弊，虽西山白鹿，惧不能愈，子预赤丸，尚忧未振，高卧六安，每思扁鹊之问，静然四屋，念绝修都之香，皇上慈被率土，甘露聿宣，鸣银鼓于宝坊，转金轮于香地，法雷警梦，惠日晖朝，道俗辐凑，远近毕集，独以疾障，致隔闻道，岂止杨仆有关外之伤，周南起留滞之恨。
【序】梁陶景肘后百一方序曰：夫生民之所为大患，莫急乎疾疹，疾疹而弗治，犹救火不以水也，今辇掖左右，师药易寻，郊郭之外，已自难值，况穷村迥陌，遥山绝浦，其间夭枉，焉可胜言，方术之书，卷秩徒繁，拯济盖寡，就欲披览，回惑多端，抱朴此制，实为深益，然尚有阙漏，未尽其善，辄采集补阙，凡一百一首，葛氏序云，可以施于贫家野居，然亦不止如此，今搢绅君子，若常处闲佚，乃可师药有方，脱从禄外邑，将命远途，或祗直禁闱，晨宵闭隔，或羁束戎阵，城垒严阻，忽惊急苍卒，唯拱手相看，孰若便探之枕笥，则可庸竖成医，故备论节度，使晓然无滞。
◇医
《左传》曰：晋侯求医于秦，秦伯使医缓为之，［为犹治也。］未至，公梦二竖子曰：彼良医也，惧伤我，焉逃之，其一曰：居肓之上，膏之下，若我何，［肓，鬲也，心下为膏。］医至曰：疾不可为也，在肓之上，膏之下，攻之不可达，针之不及，药不至焉，公曰：良医也，厚礼而归之。
《列子》曰：龙叔谓文挚曰：吾有疾，子能已乎，文挚即命龙叔背明而立，曰：嘻吾见子之心矣，子心穴孔流通，一孔不达，今圣智为疾者，或由此乎，［事具人部圣篇。］
《史记》曰：扁鹊，姓秦，名越人，时舍客长桑君，遇而奇之，知非常人，及呼扁鹊与语，我有禁方，年老，欲传与公，公无泄，乃出怀中药与扁鹊。
又曰：赵简子疾，五日不知人，召扁鹊，扁鹊入视疾，出曰：昔秦穆公尝如此，七日而寤，居二日半而简子寤。
《魏志》曰：华佗游学徐土，兼晓养性之术，年且百岁，而犹有壮容，时人以为仙，沛相陈珪举孝廉，太尉黄琬辟，皆不就，精于方药，处剂不过数种，心识分铢，不假称量，针亦不过数处，若疾结于内，针药所不能及者，乃先令以酒服麻沸散，既醉，无所觉，因刳破腹背，抽割积聚，若在肠胃，则断截湔洗，除去疾秽，既而缝合，傅以神膏，四五日创愈，一月之间，皆平复。
【赋】晋嵇含寒食散赋曰：余晚有男儿，既生十朔，得吐下积，日羸困危殆，决意与寒食散，未至三旬，几于平复，何矜孺子之坎轲，在孩抱而婴疾，既正方之备陈，亦旁求于众术，穷万道以弗损，渐丁宁而积日，尔乃酌醴操散，商量部分，进不访旧，旁无顾问，伟斯药之入神，建殊功于今世，起孩孺于重困，还精爽于既继。
