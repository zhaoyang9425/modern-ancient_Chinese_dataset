◇宫
《世本》曰：禹作宫。
《释名》曰：宫，穹也，屋见垣上穹隆也。
《方言》曰：吴有馆娃之宫。
《礼记》曰：儒有一亩之宫，环堵之室。
《大戴礼》曰：周时德泽和洽，蒿茂大，以为宫柱者，名曰蒿宫。
《毛诗》曰：定之方中，作于楚宫，揆之以日，作于楚室。
又曰：鼓锺于宫，声闻于外。
《管子》曰：黄帝有合宫，以听政。
《穆天子传》曰：天子升于昆仑之丘，以观帝之宫。
《越绝书》曰：美人宫周五百九十步，土城者，句践所习教美人西施郑旦宫室。
《列子》曰：周穆王时，西胡国有化人来，王执化人之袪，腾而上天，暨化人之宫，构以金银，络以珠玉，出云雨之上，实为清都紫微也。
《孟子》曰：齐宣王见孟子于雪宫。
《吕氏春秋》曰：武王胜殷，靖箕子之宫。
《楚辞》曰：鳞屋兮龙堂，紫贝阙兮朱宫。
《史记》曰：驺子之燕，昭王拥篲先驱，请列弟子之座而受业，筑碣石室，［《太平御览》一百七十三作宫。］亲往师之。
《神异经》曰：东方有宫，青石为墙，高三仞，左右阙高百丈，画以五色，门有银榜，以青石碧镂，题曰天地长男之宫，西方有宫，白石为墙，五色黄门，有金榜而银镂，题曰天地少女之宫，西南方有宫，以金为墙，门有金榜，以银，［《太平御览》一百七十三银下有镂字。］题曰天皇之宫，南方有宫，以赤石为墙，赤铜为门，有银榜，题曰天地中女之宫，北方有宫，以黑石为墙，题曰天地中男之宫，东南有宫，以黄石为墙，以黄碧镂，题曰天地少男之宫，西南有宫，以黄铜为墙，题曰地皇之宫。
《十洲记》曰：青丘山上有紫宫，天真仙女，多游于此。
又曰：方丈山上有琉璃宫。
《列仙传》曰：钩翼夫人，齐人也，右手拳，望色者云，东方有贵人气，及到，姿色甚伟，帝披其手，得一钩，手寻下不拳，故名其宫曰钩翼宫。
《说苑》曰：楚使使聘齐，齐王享之梧宫，使者曰：大哉梧乎，王曰：江海之鱼吞舟，况大国之树也。
《汉武帝故事》曰：上起明光宫，发燕赵美女二千人充之，建章未央长乐三宫，皆辇道相属，悬栋飞阁，不由径路。
《汉书》曰：武帝六年，冬，幸雍回中，春作首山宫。
又曰：上祠神人于郊［《太平御览》一百七十三作交。］门宫，若有向坐拜者，作交门之歌。
又曰：幸河东之明年，正月，凤皇集，设祠于所集处，得玉宝，起步寿宫。
又曰：柏梁灾，越巫勇之乃曰：越俗，有火灾，复起屋，必以火，［太平御览一百七十三作大。］用胜服之，于是起建章宫，为千门万户。
又曰：秦倚曲台之宫，悬衡天下，［衡，秤也，言悬法度于其上也。］
三辅故事曰：桂宫周匝十里，内有光明殿，走狗台，土山萦复道，横北度，从宫中西上城，至神明台。
《三辅黄图》曰：有夜光宫望远宫照台宫蒲萄宫棠梨宫资阳宫长平宫五柞宫。
汉宫阙名曰：长安有长乐宫未央宫长门宫鼓簧宫承光宫林光宫宜，春宫池阳宫长平宫黄山宫望仙宫长杨宫集灵宫万岁宫延寿宫初［《太平御览》一百七十三作祈。］年宫通天宫馺婆［御览作娑。］宫。
《东观汉记》曰：帝遗单于飨赐作乐百戏，上幸离宫临观。
《魏略》曰：大秦国城中有五宫，相去各五十里，宫室皆以水精为柱，食器亦然。
王隐《晋书》曰：高堂隆刻邺宫屋材云，后若干年，当有天子居此宫，惠帝止邺宫，治屋者土剥更泥，始见刻字，计年正合。
【诗】梁简文帝新成安乐宫诗曰：遥看云雾中，刻角映丹虹，珠帘通晓日，金花拂夜风，欲知弦管处，来过安乐宫。
周明帝过旧宫诗曰：玉烛调秋气，金舆历旧宫，还如过白水，更似入新丰，秋潭渍晚菊，寒井落疏桐，举杯延故老，今闻歌大风。
陈阴铿新成安乐宫诗曰：新宫实壮哉，云里望楼台，迢递翔鹍仰，连翩贺雀来，重檐寒露宿，丹井夏莲开，砌石披新锦，梁花画早梅，欲知安乐盛，歌管杂尘埃。
【赋】汉刘歆甘泉宫赋曰：轶陵阴之地室，过阳谷之秋城，回天门而凤举，蹑黄帝之明庭，冠高山而为居，乘昆仑而为宫，按轩辕之旧处，居北辰之闳中，背共工之幽都，向炎帝之祝融，封峦为之东序，缘石阙之天梯，桂木杂而成行，芳盻乡之依依，翡翠孔雀，飞而翱翔，凤皇止而集栖，甘醴涌于中庭兮，激清流之沴沴，黄龙游而蜿蟺兮，神龟沉于玉泥，离宫特观，楼比相连，云起波骇，星布弥山，高峦峻阻，临眺旷衍，深林蒲苇，涌水清泉，芙蓉菡萏，菱荇苹蘩，豫章杂木，梗松柞棫，女贞乌勃，桃李枣檍。
魏卞兰许昌宫赋曰：入南端以北眺，望景福之嵯峨，飞栋列以山峙，长途邈以委他，见栾栌之交错，睹阳马之承阿，转挟臈以相因，若流风之扬波，木无小而不蹐，材靡隐而不华，懿采色而发越，玮巧饰之繁多，双辕承枌，丹梁端直，明窗列布，绮井崱嶷，其阴则有望舒凉室，羲和温房，隆冬御𫄨，盛夏重裳，同一宇之深邃，致寒暑于阴阳，修栏荫于阶砌，崇栋拂乎旻苍，绮组发华，翡翠生光，丹草周隅，灵木成行，非窈窕之至贵，孰能升于斯堂，坐金人于闱闼，列锺虡于广庭，天鹿轩翥以扬怒，师子郁拂而负桢，珍果敷华，兰芷垂荣，百璧照曜，飞响应声，扣角则春气至，弹商则秋风征，历神芝之峻观，幸安昌之巍巍，进鼓舞之秘妓，绝世俗而入微，兴七盘之递奏，观轻捷之翾翾，或迟或速，乍止乍旋，似飞凫之迅疾，若翔龙之游天，赵女抚琴，楚媛清讴，秦筝慷慨，齐舞绝殊，众妓并奏，捔巧骋奇，千变万化，不可胜知，乐戏阕，游观足，登承光，坐华幄，论稽古，反流俗，退虚伪，进敦朴，宝贤良，贱珠玉，岂必世而后仁，在时主之所欲。
魏杨修许昌宫赋曰：于是仪北极以遘撩，希形制乎太微，结云阁之崔嵬，植神木与灵草，纷蓊蔚以参差，尔乃置天台于辰角，列执法于西南，筑旧章之两观，缀长廊之步栏，重闺禁之窈窕，造华盖之幽深，俭则不陋，奢则不盈，黎民子来，不督自成，于是天子乃具法服，戒群僚，锺鼓隐而雷鸣，警跸嘈而响起，晻蔼低佪，天行地止，以入乎新宫，临南轩而向春方，负黼黻之屏风，凭玉几而按图书，想往昔之兴隆。
北齐邢子才新宫赋曰：拟二仪而构路寝，法三山而起翼室，何大厦之眈眈，而斯干之秩秩，岂西京之足伟，故东都之所匹，尔其状也，则朅谲屈奇，澜漫陆离，嵯峨崔嵬，巉岩参差，若密云之乍举，似鹏翼之中垂，布菱华之与莲蒂，咸反植而倒施，若承露而将转，似含风而欲披，土成黼黻，木化蛟螭，布红紫之融泄，间朱黄之赫曦，兽狂顾而犹动，鸟将骞而中疲，木神水怪，海若山祇，千变万化，殊形异宜，阴梁北注，阳鸟南施，百楹列倚，千栌代支，或据险而形固，或居安而势危。
【颂】汉王褒甘泉宫颂曰：甘泉山，天下显敞之名处也，前接大荆，后临北极，左抚仁乡，右望素域，其宫室也，仍〈山截〉嶭而为观，攘抗岸以为阶，壅波澜而鳞坻，驰道列以曲远，览除阁之丽靡，觉堂殿之巍巍，径落莫以差错，编玳瑁之文〈媲"女改木"〉，镂螭龙以造牖，采云气以为楣，神星罗于题鄂，虹蜺往往而绕榱，缦倏忽其无垠，意能了之者谁，窃想圣主之优游，时娱神而款纵，坐凤皇之堂，听和鸾之弄，临麒麟之域，验符瑞之贡，咏中和之歌，读太平之颂。
宋孝武帝巡幸旧宫颂曰：惟皇敬眷，永慕徐京，列装青野，动斩丹廷，荣和首律，景泽开年，林坰发色，川郊列泉，沿溯遥衍，登陟回悬，践域负外，即宫临山，思甲陵寝，欢结枌都，眇怀沛济，勤念宛吾，纳寿遗老，设饮先居，堂序朝秀，廷［全宋文六廷上有充字。］集闾。
梁沈约齐朝丹徒故宫颂曰：圣祖神杰，尧踪汉烈，岳峻雄图，天张武节，坠命既升，霸略将骋，清渭走烽，浊河献警，特峭剑关，凭深桂岭，彝章委阙，礼乐沉河，极压倾构，引溺危波，尽物称瑞，穷灵委和，玄精翼日，丹羽巢阿。
【铭】后汉李尤永安宫铭曰：合欢黄堂，中和是遵，旧庐怀本，新果畅春，候台集道，俾司星辰，丰业广德，以协天人，万福来眇，嘉娱永欣。
【表】梁沈约为柳兖州世隆上旧宫表曰：旧宫蕴灵千古，合祥百代，万祇相祉，八神警室，事超齐甸，义迈谯宫，故能属辇道于天阶，命帝阙于霄路，实宜树阙疏壤，写极上穹，克播徽尘，永光盛烈。
◇阙
《广雅》曰：象魏，阙也。
《释名》曰：阙，阙也，在门两旁，中央阙然为道也。
《周官》曰：太宰以正月悬治法于象魏。
《礼记》曰：昔者仲尼与于蜡宾，事毕，出游于观之上，喟然而叹，仲尼之叹，盖叹鲁也，［郑言观阙也。］
《左传》曰：哀公三年，司铎火，逾公宫，季桓子至，命藏象魏，曰旧章不可忘，［象魏，门阙也，法令悬之，故谓其书为象魏也。］
《文子》曰：老子云，身处江海之上，心在魏阙之下。
《史记》曰：蓬莱方丈瀛洲，此三山在海中，诸仙人不死药皆在焉，黄金白银为阙。
又曰：建章宫东凤阙，高二十丈。
《神异经》曰：东南有石井，其方百丈，上有二石阙，侠东南面，上有蹲熊，有榜著阙，题曰地户。
又曰：东北大荒中，有金阙，高百丈，上有明月珠，径三丈，光照千里，中有金阶，西北入两阙中，名天门。
《十洲记》曰：昆仑山有水精阙。
《列仙［《太平御览》一百七十九作女，此讹。］传》曰：卫灵公与夫人夜坐，闻车声辚辚，至阙而止，过阙复有声，公问夫人曰：知此为谁，夫人曰：此蘧伯玉也，公曰：何以知之，夫人曰：妾闻礼下公门，式路马，今蘧伯玉卫之贤大夫也，敬于事上，必不暗昧废礼，是以知之，公使人视之，果伯玉也。
《三辅旧事》曰：未央宫东有苍龙阙，北有玄武阙。
应劭《汉官仪》曰：高祖既登帝位，鲖阳固始细阳岁遣鸡鸣歌士，常讴于阙下。
汉官典职曰：偃师去宫三十五里，望朱雀阙，其上郁朴与天连。
《魏志》曰：明帝作凌霄阙。
《蜀志》曰：谯周尝闻杜琼曰：昔周征君群，以为当涂高者，魏也，其义何也，琼答曰：魏，阙名也，当涂言高，圣人取类言尔。
《关中记》曰：未央宫东有青龙阙，北有玄武阙，汉书所谓北阙者也，建章宫圆阙，临北道，凤在上，故曰凤阙也，阊阖门内东出，有折风阙，一名别风阙。
王隐《晋书》曰：汉末，博士敦煌侯瑾，善内学，语弟子曰：凉州城西有泉水当竭，当有双阙起其上，魏嘉平中，武威太守起学舍，筑阙于此。
赖［《太平御览》一百七十九作濑，下同。］乡记曰：老子庙前有两石阙，大阙高九尺八寸，下三重石墌，阙边各有子阙。
山谦之《丹阳记》曰：太兴中，议者皆言汉司徒许彧墓阙，可徙施之，王茂弘弗欲，后陪乘出宣阳门，南望牛头山两峰，曰：天阙也，岂烦改作，帝然之。
邓德明《南康记》曰：南康县归义山，去县七百里，下有石城，高数丈，远望嵯峨，灵阙腾空，故老谓之神阙。
【诗】隋江总咏双阙诗曰：象阙连驰道，反宇照方疏，刻凤栖清汉，图龙入紫虚，屡逢膏露洒，几遇祥烟初，竞言百尺丽，宁方万丈馀。
【赋】魏繁钦建章凤阙赋曰：筑双凤之崇阙，表大路以遐通，上规圜以穹隆，下矩折而绳直，长楹森以骈停，修桷揭以舒翼，象玄圃之层楼，肖华盖之丽天，当蒸暑之暖赫，步北楹而周旋，鹪鹏振而不及，岂归雁之能翔，抗神凤以甄甍，似虞庭之锵锵，栌六翮以抚跱，俟高风之清凉，华锺金兽，列在南廷，嘉树蓊𫉁，奇鸟哀鸣，台榭临池，万种千名，周朓辇道，屈绕纡萦。
【铭】后汉李尤阙铭曰：皇上尊严，万姓载依，国都攸处，建设端闱，表树两观，双阙巍巍，梁陆倕石阙铭曰：昔舜格文祖，禹至神宗，周变商俗，汤黜夏政，虽革命殊乎因袭，揖让异于干戈，而晷纬冥合，天人启基，［《文选》五十六作惎。］克明俊德，大庇生民，其揆一也，在齐之季，昏虐君临，威侮五行，怠弃三正，蹐地无归，瞻乌靡讬，我皇帝拯之，乃操斗极，把钩陈，翼百神，提万福，指麾而四海隆平，下车而天下大定，以为象阙之制，其来已远，春秋设旧章之教，经礼垂布宪之文，戴记显游观之言，周史书树阙之梦，北荒明月，西极流精，海岳黄金，河廷紫贝，苍龙玄武之制，铜爵铁凤之工，或以听穷省冤，或以布治悬法，或表正王居，或光崇帝里，晋氏浸弱，宋历威夷，礼经旧典，寂寥无记，鸿规盛烈，堙没罕称，乃假双阙于牛头，讬远图于博望，有欺耳目，无补宪章，惟帝建国，正位辨方，周营洛涘，汉启岐梁，居因业盛，文以化光，爰有象阙，是惟旧章，青盖南洎，黄旗东指，悬法无闻，藏书不纪，大人造物，龙德休否，建此百常，兴兹双起，伟哉偃蹇，状矣巍巍，傍映重叠，上连翠微，布教方显，挟日初晖，悬书有附，委箧如归。
【表】梁沈约上建阙表曰：恭惟哲后，旧章必修，眇瞩前王，后古为贵，伏惟陛下，钦咨故实，率由令典，昔在有晋，经创江左，邦训莫厘，远国多缺，万雉之外，两观弗兴，空指南峰，悬法无所，世历三代，年将二百，非所以经世成务，垂业后昆，天德圆应，宪章自远，诏匠人建兹象阙，俯藉爱礼之心，以申子来之原，式表端闱，仪刑万国，使观风而至，复闻正岁之典，遐想之士，少寄怀古之目。
◇台
《尔雅》曰：四方而高曰台，［积土四方者。］
《山海经》曰：西王母之山，有轩辕台，射者不敢西向，畏轩辕之台，归藏曰：昔者夏后启葬，享神于晋之墟，作为璿台，于水之阳。
《左传》曰：夏后启，有钓台之飨，［在河南阳翟县。］
又曰：楚子成章华之台，以与诸侯落之。
《老子》曰：九层之台，起于累土。
《穆天子传》曰：盛姬，盛伯之子也，［盛国名。］天子赐之上姬之长，乃为之台，是曰重璧之台。
《贾子》曰：翟王使使者之楚，楚王欲夸之，飨客章华之台，三休，乃至于上。
《吕氏春秋》曰：有娀氏有二佚女，为九成台，饮食必以鼓。
王孙子曰：昔卫公坐重华之台，侍御数百，随珠照日，罗衣从风。
《史记》曰：汉武帝起柏梁台，高数十丈。
又曰：寡妇清，其先得丹穴而擅其利，清寡妇也，能守其业，用财自卫，秦始皇以为贞妇而客之，为筑女怀清台。
陆贾《新语》曰：楚灵王作干谿之台，百仞之高，欲登浮云，窥天文。
《新序》曰：魏王将欲为中天之台，许绾负插而入曰：闻大王将为中天之台，原加一力，臣闻天与地相去万九千里，其趾当方一千里，尽王之地，不足为台趾，王默然，罢筑者。
《三辅故事》曰：龙台高六丈，去丰水县五里。
《汉书》曰：文帝尝欲作露台，召工计之，直百金，曰：百金中民十家之产，吾奉先帝宫室，常恐羞之，何以台为。
《三辅宫殿簿》曰：长乐宫有临华台，神仙台。
《博物志》曰：江陵有台甚大，而唯有一柱，众梁皆共此柱。
《魏志》曰：黄初六年，筑东巡台，七年，筑九华台。
晋宫阙名曰：邺有铜雀台织室台。
陈留风俗传曰：浚仪有师旷仓颉城，城上有列仙吹台。
《邺中记》曰：邺城西北立台，皆因城为基趾，中央名铜雀台，北则冰井台。
又曰：西台高六十七丈，上作铜凤，窗皆铜笼，疏云母幌，日之初出，乃流光照曜。
嵩高山记曰：山有玉女台，云汉武帝见三仙玉女，因以名台。
《益州记》曰：雁桥东，有严君平卜处，土台高数丈也。
荆州图记曰：江陵县东有天井台，飞轩光映，背邑面河，寔郊鄽游憩之佳处也。
《幽明录》曰：海中有金台，出水百丈，结构巧丽，穷尽神工，横光岩渚，竦曜星汉。
吴地记曰：吴王阖闾十一年，起台于姑苏山，因山为名，西南去国三十五里，春夏游焉，后夫差复高而饰之，越伐吴，遂见焚，太史公云，余登姑苏，望五湖，五湖去此台二十馀里。
戴延之《西征记》曰：官度台，去青口泽六十里，魏武所造也，破袁绍于此。
杨龙骧洛阳记曰：陵云台高二十三丈，登之见孟津。
邓德明《南康记》曰：雩都君山上，有玉台，方广数丈，周回尽是白石柱，柱自然石覆，如屋形也，四面多松杉，遥眺峨峨，乡像羽人之馆，风雨之后，景气明净，颇闻山上有鼓吹之声，山都木客，为舞唱之节。
《广州记》曰：尉他立台，以朝汉室，圆基千步，直峭百丈，螺道登进，顶上三亩，朔望升拜，号为朝台。
伏琛齐地记曰：秦始皇二十八年，至琅邪，大乐之，留三月，作琅邪台，台亦孤山也，然高显出于众山之上。
【诗】晋陆机拟古诗曰：高台一何峻，迢迢峻而安，绮窗出尘冥，飞阶蹑云端，佳人抚瑶瑟，纤手清且闲，芳音随风结，哀响馥若兰，玉容谁能顾，倾城在一弹。
梁简文帝琴台诗曰：芜阶践昔径，复愁鸣琴游，音容万春态，高名千载留，弱枝生古树，旧石染新流，由来递相叹，逝川终不收。
梁庾肩吾过建昌故台诗曰：鲁国观遗殿，韩城想旧台，仲宣原隰满，子建悲风来，夏莲犹反植，秋窗尚左开，图云仍溜雨，画水即生苔，及君欢四望，知余悲七哀。
陈祖孙登宫殿名登高台诗曰：独有相思意，聊敞凤皇台，莲披香梢上，日明光正来，离鹤将云散，飞花似雪回，遥思竹林友，前窗夜夜开。
【赋】魏文帝登台赋序曰：建安十七年，春游西园，登铜雀台，命余兄弟并作，其词曰：登高台以骋望，好灵雀之丽娴，飞阁嚬其特起，层楼俨以承天，步逍遥以容与，聊游目于西山，溪谷纡以交错，草木郁其相连，风飘飘而吹衣，鸟飞鸣而过前，申踌躇以周览，临城隅之通川。
魏陈王曹植登台赋曰：从明后而嬉游，聊登台以娱情，见太府之广开，观圣德之所营，建高殿之嵯峨，浮双阙乎太清，立冲天之华观，连飞阁乎西城，临漳川之长流，望众果之滋荣，仰春风之和穆，听百鸟之悲鸣，天工坦其既立，家原得而获呈，扬仁化于宇内，尽肃恭于上京，唯桓文之为盛，岂足方乎圣明，休矣美矣，惠泽远扬，翼佐皇家，宁彼四方，同天地之矩量，齐日月之辉光。
晋陆云登台赋曰：永宁中，巡幸邺宫三台，登高有感，乃作赋云，尔乃伫眄瑶轩，流目绮寮，中原方华，绿叶振翘，历玉陛而容与，步兰堂以逍遥，曲房萦而窈眇，长廊邈而萧条，于是聊乐近游，薄言儴佯，绮疏列于东序，朱户立乎西厢，感旧物之咸存，悲昔人之云亡，凭虚槛而远想，审历命于斯堂，于是精疲游倦，白日藏辉，鄙春登之有情，恶荆台之忘归，聊弭节而驾言，帐将逝而徘徊。
晋孙楚韩王台赋曰：酸枣寺门外，夹道左右，有两故台，访诸故老，云韩王听讼观也，望韩王之故台，寻往代之所营，双阙碣以峻峙，贯云气而上征，历千载而特立，显妙观于太清，薄邯郸之丛台，陋楚国之章华，邈岧峣以亢极，岂岑楼之能加，至乃宫观弘敞，增台隐天，伐文梓于万仞，发玉石于三泉，优倡角乌乌之声，蛾眉戏白雪之舞，纷淫衍以低仰，翳修袖而容与，晋卢谌登邺台赋曰：显阳隗其颠隧，文昌鞠而为墟，铜爵陨于台侧，洪锺寝于两除，奚帝王之灵宇，为狐兔之攸居。
【铭】后汉李尤云台铭曰：周氏旧居，惟汉袭因，崇台嶒峻，上拟苍云，垂示亿载，俾率旧章，人修其行，而国其昌。
◇殿
秦始皇本纪曰：始皇作前殿阿房，东西五百步，南北五十丈，上可以坐万人，下可以建五丈旗。
《汉书》曰：宣帝幸河东之明年，凤皇集上林，乃作凤皇殿，以答嘉瑞。
又曰：班伯少受诗于师丹，大将军王凤荐伯，召见，宴昵殿中，诵说有法，拜为中常侍，时上方向学，郑宽中张禹，朝夕入说尚书论语于金华殿中，诏伯受焉。
三辅宫殿名曰：未央宫有麒麟殿椒房殿。
又曰：长乐宫前殿宣德殿通光殿高明殿。
汉宫阁名曰：长安有临华殿神仙殿高门殿朱鸟殿曾城殿宣室殿永明殿凤皇殿飞云殿昭阳殿鸳鸯殿钓台殿合欢殿，萧何曹参韩信并有殿。
《东观汉记》曰：明帝欲起北宫，尚书仆射锺离意上书谏，出为鲁相，后起德阳殿，殿成，百官大会，上谓公卿曰：锺离尚书若在，不得成此殿。
范晔《后汉书》曰：中平三年，复修玉堂殿。
《风俗通》曰：殿堂象东井形，刻作荷菱，菱水物也，所以厌火。
汉官典职曰：德阳殿，周旋容万人，激洛水于殿下。
《魏志》曰：青龙三年秋，洛阳崇华殿灾，改名九龙殿。
《魏略》曰：青龙三年，起太极殿。
洛阳故诸宫名曰：洛阳南宫，有却非殿铜马殿敬法殿清凉殿凤皇殿嘉德殿黄龙殿竹殿。
杨龙骧洛城记曰：显阳殿北有云气殿。
《洛阳宫殿簿》曰：明光徽音式干晖章含章建始仁寿宣光嘉福百福芙蓉九华流圃华光崇光，［并殿名。］
戴延之《西征记》曰：太极殿上有金井栏，金博山，金辘轳，蛟龙负山于井上。又有金师子，在龙下。
挚虞决疑要注曰：凡大殿乃有陛，堂则有阶无陛也，左墄右平者，以文砖相亚次，墄者为阶级也，九锡之礼，纳陛以登，谓受此陛以上。
【赋】后汉李尤德阳殿赋曰：开三阶而参会，错金银于两楹，入青阳而窥总章，历户牖之所经，连璧组之润漫，杂虬文之蜿蜒，尔乃周阁回匝，峻楼临门，朱阙岩岩，嵯峨槩云，青琐禁门，廊庑翼翼，华虫诡异，密采珍缛，达兰林以西通，中方池而特立，果竹郁茂以蓁蓁，鸿雁沛裔而来集，德阳之北，斯曰濯龙，蒲萄安石，蔓延蒙笼，橘柚含桃，甘果成丛，文曜水，光映煌煌。
后汉王延寿，鲁灵光殿赋序曰：鲁灵光殿者，盖景帝程姬之子恭王馀之所立也，遭汉中微，自西京未央建章之殿，盗贼奔突，皆见隳坏，而灵光岿然独存。意者岂非神明依凭支持，以保汉室也，赋曰：瞻彼灵光之为状也，则嵯峨嶵{山隗}岿巍，吁可畏乎其骇人也，岧峣倜傥，丰盈丽博，〈山果〉{山累}敞洞，胶葛兮其无垠也。于是乃历夫大阶，以造其堂，俯仰顾眄，东西周章，彤彩之饰，澔々涆々，飞流烂漫，素璧暠曜以月照，丹柱翕赩而电烻，鸿圹幌以爣阆，瑟萧条以清泠，动滴沥而成响，音雷应其若惊，耳嘈嘈以失听，目矎々而丧精，骈密石与琅玕，齐玉珰与璧瑛，于是详察其栋宇，观其结构，规矩应天，上宪觜陬，崛佹云起，嵚岑离娄，三间四表，八维九隅，万楹丛倚，磊砢相扶，尔乃悬栋结阿，天窗绮疏，发秀吐荣，菡萏披敷，绿圆渊井，反植荷蕖，秀房紫的，窋咤垂珠，云楶藻棁，龙桷雕镂，飞禽走兽，因木生姿，朱鸟舒翼以峙衡，腾蛇蟉虬而绕榱，白鹿子蜺于欂栌。蟠螭宛转而承楣，狡兔跧伏于拊侧，猿猴攀椽而相追，胡人遥集于上楹，俨雅跽而相对，神仙谔谔于栋间，玉女窥窗而下照，图画天地，品类群生，杂物奇怪，山神海灵，写载其状，讬之丹青，千变万化，事各缪形，随色象类，曲得其情，上纪开辟邃古之初，五龙比翼，人皇九头，伏羲麟身，女娲蛇躯，洪荒朴略，厥状睢盱，渐台临池，增曲九城，屹然特立，的尔殊形，高经华盖，仰看天庭，飞陛揭孽，绿云上征，中坐垂景，俯视流星，千门相似，万户如一，岩突洞出，逶迤诘屈，周行数里，仰不见日。
魏何晏景福殿赋曰：立景福之秘殿，备皇居之制度，尔乃丰层覆之眈眈，建高基之堂堂，罗疏柱之汨越，肃坻鄂之锵锵，飞檐翼以轩翥，反宇〈车献〉以高骧，远而望之，若摛朱霞而燿天文，近而察之，若仰崇山而载垂云，尔乃开南端之豁达，张笋虡之轮豳，华锺杌其高悬，悍兽仡其俪陈，尔其结构则修梁彩制，下褰上奇，枅梧复叠，势合形离，赩如蜿虹，赫如奔螭，皎皎白间，离离列钱，晨光内照，流景外烻，金楹齐列，玉舄承跋，青琐银铺，是为闺闼，温房承其东序，凉室据其西遍，开建阳则朱炎艳，启金光则清风臻，清露瀼瀼，渌水浩浩树以嘉木，植以芳草，悠悠玄黄，皑皑白鸟，尔乃文以朱绿，饰以碧丹，点以银黄，烁以琅玕，清风萃而成响，朝日曜而增鲜。
魏韦诞景福殿赋曰：瞻大厦之穹崇，结增构而高骧，修栋迪以虹指，飞甍竦而凤翔，榱桷骈逼以星罗，轩槛曼延而悠长，伏应龙于反宇，乘流苏以飘扬，于是周览升降，流目详观，丛楹负极，飞槛承栾，桁梧绮错，楶棁鳞攒，芙蓉侧植，藻井悬川，望舒凉室，羲和温房，玄冬则暖，炎夏则凉，总寒暑于区宇，制天地之阴阳。又有外城金狄，诡貌殊姿，列于应门，肃有容威，若乃离殿别馆，粲如列星，安昌延休，清宴永宁，美百号之特居，嘉休祥之令名，步雕辇以逍遥，时容与于兰庭。又有教坊讲肆，才士布列，新诗变声，曲调殊别，吟清商之激哇，发角徵与白雪，音感灵以动物，超世俗以独绝，然后御龙舟兮翳翠盖，吴姬擢歌，越女鼓枻，咏采菱之清讴，奏渌水之繁会。
魏夏侯惠景福殿赋曰：周步堂宇，东西眷眄，采色光明，粲烂流延，素壁〈目高〉瀁，赫弈倩练，尔乃察其奇巧，观其微形，嵚崟纡曲，盘牙欹倾，或夭矫而云起，或诘屈而镮萦，众木附枝以连注，栾梧倚亚而相经，若乃仰观绮窗，周览菱荷，流彩的皪，微秀发华，纤茎葳蕤，顺风扬波，含光内燿，婀袅纷葩，曾栌外周，榱桷内附，或因势以连接，或邪诡以盘构，于是乎飞阁连延，驰道四周，高楼承云，列观若浮，挹朝露之华精，漱醴泉之清流。
宋孝武华林清暑殿赋曰：若夫瑶榭未清，琼室流炎，熏风夕烈，炽景晨严，高峦废驾，游衢辍骖，思延寒于夏室，岂徒闻于遗籍，伊凉燠之可变，粤在今之犹昔，密盻林梁，侧眺池篽，起北阜而置悬湖，沿西原而殿清暑，编茅树基，采椽成宇，转流环堂，浮清浃室，辟西棂而鉴斜月，高东轩而望初日，粤乃炎精待戒，青祇将毕，濯禊在辰，风光明密，婉祥鳞于石沼，仪瑞羽于林术，浮觞无届，展乐有时，惟欢洽矣，含歌受辞，歌曰：山怀风兮谷吐泉，清潭邃兮远气宣，符深情兮应遥心，促千里兮测云天。
宋江夏王刘义恭华林清暑殿赋曰：构御暑之清宫，傍测景之西岑，列乔梧以蔽日，树长杨以结阴，醴泉涌于椒室，迅波经于兰庭，业芳芝以争馥，合百草以竞馨，饰丹壤以和璧，加疏楯以连城，至于朱明在运，郁夕嚣晨，寒堂凉结，清观风臻，览兹宇之灵纬，启圣情以寤神，岂宣曲之妄拟，焉甘泉之足陈。
宋何尚之华林清暑殿赋曰：逞绵亘之虹梁，列雕刻之华榱，网户翠钱，青轩丹墀，若乃奥室曲房，深沉冥密，始如易修，终然难悉，动微物而风生，践椒涂而芳质，觞遇成宴，暂游累日，却倚危石，前临濬谷，终始萧森，激清引浊，涌泉灌于基扈，远风生于楹曲，暑虽殷而不炎，气方清而含育，哀鹄唳暮，悲猿啼晓，灵芝被崖，仙华覆沼。
【铭】后汉李尤德阳殿铭曰：皇穹垂象，以示帝王，紫微之则，弘诞弥光，大汉体天，承以德阳，崇弘高丽，苞受万方，内综朝贡，外俟遐荒，陈徐陵太极殿铭曰：夫紫盖黄旗，扬都之王气长久，虎踞龙蟠，金陵之地体贞固，天居爽垲，大寝尊严，高应瑞门，仰模营室，归于有德，譬彼河图，传我休明，义同商鼎，太极殿者，法互［《初学记》二十四作氐。］象冗，［《初学记》作亢。］王者之位以尊，左平右墄，天子之堂为贵，往朝煨烬，多历年所，世道隆平，宜其休复，监军邹子度启称，即日忽有一大梓柱，从流来泊，在后渚岸，嵯峨容与，若汉水之仙槎，摇漾波涛，似新亭之龙刹，孤拔灵山，允彰天贶，昔梁氏承圣，将图缮修，东虏窥江，西胡犯毕，定之方中，亟兴师旅，揆之以日，辄有灾故，是知秦人所止，实汉祖而为宫，吴都佳气，乃元皇而斯宅，千栌赫弈，万栱崚层，植绿芰而动微风，舒丹莲而制流火，甘泉远望，睹正殿之峥嵘，函谷遥看，美皇居之佳丽，信可以齐三光而示宇宙，会万国而朝诸侯，爰命微臣，乃为铭曰：雍畤相望，参差未央，偃师回顾，崔嵬德阳，高扪太一，正睹瑶光，瓘瓘灵柱，赫赫流樟，美矣宫室，嘉哉令日，御扆垂旒，当朝靖跸，乐备韶夏，礼兼文质，帝旅无喧，王旗斯谧，肃肃卿士，邕邕承弼，汉座雕屏，周人槛棂，城隅有勒，殿省皆铭，况复皇寝，宜昭国经，方流典训，永树天廷。
陈沈蜅太极殿铭曰：臣闻在天成象，紫宫所以昭著，在地成形，赤县居其区宇，太极殿者，资两仪之意焉，大壮显其全模，土圭测其正影，周曰路寝，汉称前殿，虽名号参差，其实一也，主上未明求衣，日旰忘食，隳乐坏礼，造次留神，汉陛秦除，莫不葺复，而此殿兴造，累岁未成，外遘戎机，内忧民力，劬劳深虑，荏苒移时，至陈永定，六合既清，五礼稍备，雕楹玉舄，华榱璧珰，揆之有日，而犹一柱，楩楠豫章，地沦外寇，楚材晋用，非复我求，既而新亭前江，有流查甚壮，盘根错节，枝叶葱蒨，津人以闻，正堪时用，于是将作受诏，冬官奉职，百工并作，屡降乘舆，匠石磨砻，必经天旨，俭而不固，泰而不奢，亿兆填填而乐成也，曾未数旬，焕然云构，昔晋朝缮造，文杏有阙，梅梁瑞至，画以摽花，自是迄今。又获神物，即樟树焉，殿之某间即某柱是也，铭曰：轩辕狭堂，夏后卑宫，文来质往，蹇产弥崇，体制八都，开兹万户，灼烁雄梁，徘徊大庑，璧月霄悬，卿云昼聚，岂伊开阳，飞来应柱，嘉辰令月，新寝告成，青槐赤棘，郎将思兵，翠被负扆，百辟公卿，锺鼓八佾，箫韶九成，庸臣再拜，天子万龄。
【表】梁王筠上太极殿表曰：四海为家，义存威重，万国来朝，事惟壮观，宪北辰之居所，正南面之尊贵，绣栭镂槛，延曜光晖，虬柱虹梁，杳冥云雾，非许邺之敢伦，岂雍豫之能拟，且工徒乐业，庶民自竞，不劳永逸，不日而成，信可以宴飨百神，朝觐群后者矣，臣过荷宠荣，禄秩优润，谨率丹款，上夫一千，不足微申凫跃，伏深惭竦。
◇坊
汉宫阙名曰：洛阳故北宫，有九子坊。
晋宫阙名曰：洛阳宫有显昌坊修成坊绥福坊延禄坊休征坊承庆坊桂芬坊椒房坊舒兰坊艺文坊。
王隐《晋书》曰：东宫坊有醉相杀者，中丞奏郎官从事孙铄杖一百，铄奏，东宫是行马内，而推行马外官，为违法令，诏中丞令史各一百。
王珉答徐邈书曰：见傅咸弹孙詹事，或云是宫，或云坊，或云寺，此东宫中别有坊。又中庶子称坊，詹事称寺，寺同于九卿耳，坊是通名，如天朝之称台者也。
【赋】梁萧子范直坊赋曰：余以天监六年，为洗马，十七年，复直中舍之坊，感恩怀旧，凄然而作，岁惟奄茂，清明送风，承恩从官，自府游宫，信吾生之多幸，遭六合之大同，何坊禁之寥阒，对长庭之芜永，门幽幽而重闭，室愔愔而内静，应晓刻而坐朝，听鸣锺而自警，虽生风于蟭螟，终罕曜于阳景，颇留连于九思，恒殷勤于三省，于时也，春果馀英，夏条垂实，殿穹隆而起阴，槐连拳而负日，傍高墉之逦迤，观层扉之郁律，写学宫于洛都，模画堂于汉室，台榭千名，仙灵间出。
