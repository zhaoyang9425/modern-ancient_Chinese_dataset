◇隐逸下
【碑】后汉胡广征士法高卿碑曰：言满天下，发成篇章，行充宇宙，动为仪表，四海英儒，履义君子，企望来臻者，不可胜纪也，翻然凤举，匿燿远遯，名不可得而闻，身难可得而睹，为尧舜所知，不饮洗耳之水，超越青云之上，德逾巢许之右，所谓逃名而名我随，避声而声我追者已，揆君分量，轻宠傲俗，乃百世之师也，其辞曰：邈玄德，膺懿资，弘圣典，研道机，彪童蒙，作世师，辞皇命，确不移，亚鸿崖，超由夷，垂英声，扬景晖。
后汉蔡邕伯夷叔齐碑曰：惟君之质，体清良兮，昔佐殷姬，忠孝彰兮，委国损爵，谏国匡兮，讥武伐纣，欲喻匡兮，时不可救，历运苍兮，追念先侯，受命皇兮，忧怀感兮，虽没不朽，名兮芳兮。
又郭泰碑曰：先生诞膺天衷，聪睿明哲，孝友温恭，仁慈惠敏，夫其器量弘深，姿度广大，浩浩焉，汪汪焉，奥乎不可测已，于时缨緌之徒，绅佩之士，望形表而景附，聆嘉声而响臻者，犹百川之归巨海，鳞介之宗龟龙也，方将蹈鸿崖之遐迹，绍巢许之绝轨，翔区外以舒翼，超天衢以高峙，铭曰：懿乎其纯，确乎其操，洋洋缙绅，言观其高，栖迟秘丘，善诱能教，恭恭［本集作赫赫。］三事，几何其招，委辞名员，［本集作召贡。］保此清妙。
又玄文先生李休碑曰：休少以好学，游心典谟，既综七经。又精群纬，絇深极奥，穷览圣旨，居则玩其辞，动则玩其变，云物不显，必考其占，故能独见前识，以先神意，若古今常难，疑议错谬，前人所希论，后学所不觉，休尽剖判，处约不戚，闻宠不欣，荣不能华，威不能震，有惠云载，惟邦之珍，按典考论，号曰玄文。
又处士圈典碑曰：天真淑性，精微周密，包括道要，致思无形，临殁顾命曰：知我者蔡邕，乃为铭曰：载书休美，俾来昆裔，永有讽诵，以知先生之德，混其若浊，徐然后清，绰其若焕，终其益贞。
又翟先生碑曰：世以仁义为质，学问为业，爰暨先生，固天纵德，应运立言，继期五百，实行形于州里，明哲与圣合契，该通五经，洗洞坟籍，为万里之场圃，九隩之林泽，挹之若江湖，仰之若华光，玄玄焉测之则无源，汪汪焉酌之则不竭，可谓生民之英者已，国失元傅，学失表式，凡百搢绅，哀矣泣血，人百其身，匪云来复，于是乡党乃相与登山伐石而勒铭曰：邈矣先生，厥德孔真，腹心弘道，深高入神，王锡三命，观国之宾，其树富贵，忽若浮云，既不降志，亦不辱身。
魏刘桢处士国文甫碑曰：先生执干灵之贞资，禀神祇之正性，咳笑则孝悌之端著，匍匐则清节之兆见，龆龀以及成人，体无懈容，口无愆辞，兢兢业业，小心思忌，勤让同俦，敬事长老，虽周之乐正子春，汉之江都董相，其饬躬力行，无以尚之，是以长安师其仁，朋友钦其义，闺门推其慈，宗属怀其惠，既乃潜身穷岩，游心载籍，薄世名也，初海内之乱，不视膳羞，十有馀年，忧思泣血，不胜其哀，形销气竭，以建安十七年四月卒，于时龙德逸民，黄发实叟，缀文通儒，有方彦士，莫不拊心长号，如丧同生，咸以为诔所以昭行也，铭所以旌德也，古之君子，既没而令问不亡者，由斯二者也，铭曰：懿矣先生，天授德度，外清内白，如玉之素，逍遥九皋，方回是慕，不计治萃，名与殊路，知我者希，韫椟未酤，丧过乎哀，遘疾不悟，早世永颓，违此荣祚，咨尔末徒，聿修叹故。
齐孔稚珪褚先生百玉碑曰：夫河洛摛宝，神道之功传，华［华下有脱字。］吐秘，仙灵之迹可睹，盖事详于玉牒，理焕于金符，虽冥默难源，显晦异轨，测心观古，可得而言焉，是以子晋笙歌，驭凤于天海，王乔云举，控鹤于玄都，亦有羽化蜕蝉，触影遁形，神翥帝宫，迹留剑杖，游瑶池而不返，宴玄圃以忘归，永嘉恶道者，穷地之险也，欹窦遏日，折石横波，飞浪突云，奔湍急箭，先生攀途跻阻，宿枻涉圻，而衡飚夜鼓，山洪暴激，忽乃崩舟坠壑，一倒千仞，飘地沦篙，翻透无底，徒侣判其冰碎，舟子悲其雹散，危魂中夜，赴阻相寻，方见先生，恬然安席，铭曰：关西升妙，洛右飞英，凤吹金阙，箫歌玉京，绝封万古，乃既先生，先生浩浩，唯神其道，泉石依情，烟霞入抱，秘影穷岫，孤栖幽草，心图上玄，志通大造。
梁元帝隐居先生陶弘景碑曰：昔大和中，有许远游者，乃云霄之胜宾，大虚之选客，先生规同矩合，实踵高步，曩基先构，即驾胥宇，千寻危耸，凭牖以望奔星，百拱高悬，倚棂而观朝日，飞流界道，似天汉之横波，触石起云，若奇峰之出岫，铭曰：肇彼冥默，翻成协赞，身讬外臣，心同有乱，重道遵德，爰积叡衷，顾怀汾射，玺问遥通，朱杨郁起，华构方崇，静台冠月，经榭迎风，嶕峣高栋，育霭修栊，极望山川，周观京陆，碧嶂千岭，清流万谷，景落重崖，烟生岫复。
梁劭陵王萧纶贞白先生陶弘景碑曰：夫夜光结绿，非胠箧之恒珍，逸羽翔鳞，岂园池之近玩，宁期心于远大，盖不知其所以然也，道风与星汉同高，胜气与烟霞共远，深壑危峭，组织烟霞，枕石漱流，山禽无桡，采药耦耕，野兽不乱，朗犹悬镜，郁似贞筠。
梁裴子野刘虬碑曰：受川岳之英灵，有清明之淑性，淡乎若深泉之静，皜乎若寒霜之絜，千仞不足议其高，万顷不足畴其量，在其幼也，孝敬淳深，贯乎幽显，庐乎墓所，而暴兽去之，墟里赖焉，樵苏无犯，及其长也，捧檄动容，薄游下邑，甘露零于丰草，蒲密致于时雍，有以见贤人之行，动天地，感鬼神，明疾乎影响，如斯之者美矣，夫声名籍甚，群公侧席，凿室林皋，面流傍陇，咫尺荆衡，表里巫梦，树蕙滋兰，芜没庭户，平畴翠潋，千里极目，信物外之神区，幽居之胜境，昔许子将谓太丘道广，广则不周，仲举性峻，峻则少纳，峻而纳，广而周，君于二陈，折其中矣，其所修孔氏之学，则儒者师之，所明释氏之教，则净行传之，所著文集，则辞人录之，铭曰：滔滔江汉，实纪南国，笃生居士，高明柔克，瓘瓘其道，巍巍其德，曰仁曰义，惟民惟则，筑室皋壤，考槃郛郭，坐卧山樊，啸歌林薄，亲致甘旨，躬餐上药，优哉游哉，且以行乐，九丘八索，百家群史，西河疑圣，华阴成市，悠哉荆梦，逖矣江𣸣，辎𫐌结辙，羔雁成群，监观令范，式如金玉，君子徽猷，谁其与属，畴咨故老，遵扬实录。
【墓志】梁简文帝征君何先生墓志曰：先生履玉烛之祯气，应大贤之一期，实生而知机，抚尘斯庶，敬非习起，孝乃因心，聚徒教习，学侣成群，与沛国刘𤩽汝南周颙为友，陆琏贺玚之徒，更道北面，永明中，王文宪俭，受诏撰礼，未竟而卒，属在司徒文宣王，王以让先生，因广加刊缉，故以含文燕居，说六典五恩之义，或齐侯所不镇，孟嘉所未知，皆折兹大物，成此良教，小人道长，每讽考槃之诗，君子道消，便执天山之筮，乃毁车挂冠，拂衣东岭，始居若耶，来从秦望，今上经纶天地，权舆鼎业，始征为军谋祭酒，实允文若之举，且光彦先之选。又征特进右光禄大夫，高尚其事，确乎不拔，玄𫄸徒往，束帛虚归，而给白衣尚书禄，固辞不受，卒窆乎其山，正衾在殡，嗤镂器与玉衣，尧典入棺，耻密章及书绶，知与不知，并怀惋怆，咸以人亡素楷，礼坠文章，洙泗颓经，扶风罢学，关西疑圣之德，自此长沦，高松引风之气，于兹永息，余昔在殊方，亟枉翰迹，钦风味道，迄淹岁时，既而位阻桂宫，涂乖咫尺，不获拥经步至，问春卿之疴，徐轮三反，入杜夷之舍，痛祥云之灭采，悲列曜之晞晖，追勒高乡，乃为铭曰：文范高世，玄晏绝伦，复有令德，远之与均，谁与均此，呜呼哲人，第五肥遁，馀轨尚遵，司空开学，其风不泯，传兹孝敬，曰悌且仁，气高琼岳，心虚谷神，括羽儒囿，舟舆席珍，既游慧水，兼引法轮，谈扇犹在，鸣琴尚陈，如何不慭，德素长沦，寂寥岩穴，荒凉渭滨，桥曰只鸡，徐称酹素，余钦夫子，风期夙著，蓄思含毫，传芳写誉，沉楚虽贞，玄泉无曙。
又华阳陶先生墓志曰：若夫真以归空为美，送以无形为贵，不知悦生，大德所以为生，不知恶死，谷神所以不死，妙矣哉，隐显变化，则物莫之测，既而岫开折石，天坠玉棺，银书息简，流珠罢灶，九节丽于空中，千和焚于地下，仙宫有得朋之憙，受学震临谷之悲，余昔在粉壤，早逢汜上之术，今簉元良，屡禀浮丘之教，握留符而恻怆，思化杖而酸情，乃为铭曰：无名曰道，不死为仙，以有元则，兼称稚川，猗欤夫子，受录归玄，梨传苑吏，书因贾舡，郁郁方崖，悠悠洞天，三山白鹤，何时复旋。
梁元帝庾先生承先墓志曰：悠哉掌庾，兴自陶唐，伯舅居晋，连镳渭阳，爰斯厥后，世挺珪璋，乃登灵岳，言遵洞府，乃陟石山，将从轻举，实惟贞吉，实惟退让，皎皎不群，超超高尚，本同寿夭，宁论得丧，诸方未游，佳城已望，蓬生蒋径，钓罢磻谿，槚悲新陇，桃馀故蹊，风翻岭背，月下松西，扬名不朽，高蹈夷齐。
【诔】鲁柳下惠妻柳下惠诔曰：夫子之不伐兮，夫子之不竭兮，三黜终不弊兮，恺悌君子，永能厉兮，嗟兮惜哉，乃下世兮，晋张华烈文先生鲍玄泰诔曰。于铄烈文，续蕤皇祚，夏后基命，灵根已固，杞鄫既微，枝离叶布，爰暨叔牙，世赞齐风，翼桓济管，遂登霸功，越在汉隆，三司并纵，烈考中丞，妙世显名，瓘瓘先生，诞资英俊，淑质清醇，兰芳玉润，抗行崇邈，游心大顺，允文文明，聪昭秀哲，启冥演幽，守文命世，抱道冲虚，执义贞厉，栖迟无闷，不营不拔，［全晋文五十八作忮。］拟志云霄，致命穷达，行为范轨，言成隐括，宜登遐年，弘此徽猷，济济搢绅，永挹清流，取识遗音，目想表仪，孰云玄泰，曾不我知，感伤慷慨，挥涕渗澌，已矣鲍子，宁尔玄阴，振声竹帛，永播徽音。
晋陆机吴贞献处士陆君诔曰：我闻有命，天禄有秩，如斯吉人，而有斯疾，兄弟之恩，离形合气，矧我与君，年相亚逮，绸缪之游，自蒙及朗，孩不贰音，抱或同襁，抚髫并育，携手相长，行焉比迹，诵必共响，庶君偕老，灵根克固，拊翼云霄，双飞天路，人皆年长，君独短祚，谷则同朝，游矣先暮。
晋处士刘参妻王氏夫诔曰：猗猗嘉颖，朝阳方翘，烈风严霜，殒此秀条，璇玑倏忽，四序竞征，清商激宇，蟋蟀吟棂。
宋颜延之陶征士诔曰：夫璇玉致美，不为池湟之宝，桂椒信芳，而非园林之实。
【吊】后汉胡广吊夷齐曰：遭亡辛之昏虐，时缤纷以芜秽，耻降志于污君，溷雷同于荣势，抗浮云之妙志，遂蝉蜕以偕逝，徼六军于河渚，叩王马而虑计，虽忠情而指尤，匪天命之所谓，赖尚父之戒慎，镇左右而不害。
魏王粲吊夷齐文曰：岁旻秋之仲月，从王师以南征，济河津而长驱，逾芒阜之峥嵘，览首阳于东隅，见孤竹之遗灵，心于悒而感怀，意惆怅而不平，望坛宇而遥吊，抑悲古之幽情，知养老之可归，忘除暴之为世，絜己躬以骋志，愆圣哲之大伦，忘旧恶而希古，退采薇以穷居，守圣人之清槩，要既死而不渝，厉清风于贪士，立果志于懦夫，到于今而见称，为作者之表符，虽不同于大道，今尼父之所誉。
魏阮瑀吊伯夷曰：余以王事，适彼洛师，瞻望首阳，敬吊伯夷，东海让国，西山食薇，重德轻身，隐景潜晖，求仁得仁，报之仲尼，没而不朽，身沈名飞。
魏靡［《太平御览》五百九十六作糜。］元吊夷齐曰：少承洪烈，从戎于王，侧闻先生，处于首阳，敢不敬吊，寄之山冈，夫五德更运，天祚靡常，如见绝代之主，必有受命之王，故尧德终于虞舜，禹祚灭于成汤，且夏后之末礼，亦殷氏之所亡，若周武而为失，则帝乙亦有伤，子不弃殷而饿死，何独背周而深藏，是识春香之为馥，而不知秋兰之亦芳也，首阳谁山，而子匿之，彼薇谁菜，而子食之，行周之林，读周之书，弹周之琴，饮周之水，食周之芩，而谤周之主，谓周之淫，是诵周之文，听圣之音，居圣之世，而异圣之心，嗟乎二子，何痛之深。
【祭文】宋谢惠连为学生祭周居士文曰：维君陶造化之纯元，侔先哲之遐踪，体无事于高尚，蹈虚素乎中庸，不臣天子，不事诸侯，公辟弗盻，王命匪酬，穷欢极乐，带索被裘。
【诏】梁沈约为武帝搜访隐逸诏曰：高尚其志，义焕通爻，山林不出，训光惇史，朕听朝晏罢，尚想幽人，蒲玉之礼，伫闻峻节，可班下州郡，博讯巡远，若有道映丘园，事孚高尚，可以弭竞迁浇，还风拯俗，皆以名闻，靡或遗漏，朕将辟衢室而寘几杖，开东序而授衮职，庶令江海无遗，异人必至。
又资给何点诏曰：远趣高情，前王所贵，义兼昔款，倍用兴怀，征士何点，居贞物表，纵心尘外，夷任之风，率由自远，往因素志，颇申宴言，眷彼子陵，情兼惟旧，昔仲虞迈俗，受俸汉朝，安道逸志，不辞晋禄，此盖前代盛轨，往贤所同，可详加资给，并出所，［景宋本梁书何点传，所上有在字，此脱。］曰［景宋本梁书作日，此讹。］契资须，太官别给，人高曜卿，故事同垣下。
【敕】梁沈约为武帝与谢朏敕曰：吾以菲德，属当期运，鉴与吾言，思隆治道，而明不远烛，所蔽者多，实寄贤能，正其寡暗，常谓山林之志，上所宜弘，激贪厉薄，义等为政，自居元首，临对百司，虽复执文经武，各修厥职，群才竞爽，以致和美，而镇风静俗，变教论道，自非箕颖高人，莫膺兹寄，是用虚心侧席，属想清尘，不得不屈兹独往，同此濡足，便望释萝袭衮，出野登朝，必不以濩有惭德，武未尽善，不降其身，不屈其志，使璧帛虚往，蒲轮空归，倾首东路，望兼立表，羲轩邈矣，古今殊事，不获总驾崆峒，依风问道，今方复引领云台，虚己宣室，纡贤之愧，载结寝兴。
又与何胤敕曰：吾猥当期运，膺此乐推，而顾己多蔽，昧于治道，虽复劬劳日昃，思致隆平，而先生遗范，尚蕴方策，息举之用，存乎其人，兼以世道浇暮，诤诈繁起，改俗迁风，良有未易，自非以儒雅弘朝，高尚轨物，则泊流所至，莫知其限，治人之与治身，独善之与兼济，得失去取，为用孰多，吾虽不学，颇好博古，尚想高尘，每怀击节，今世务纷纠，忧责是当，不得不屈道岩阿，共成世美，必望深达往怀，不吝濡足。
【教】江淹为宋建平王聘逸士教曰：府州国纲纪，虽周德之富，犹有渔潭之士，汉教之隆，亦见西山之夫，迹绝云气，意负青天，皆待绛螭骧首，翠虬来仪，是以清风扇百代，馀烈激后生，斯乃王教之助，古人之意焉。
【表】魏桓范荐管宁表曰：臣闻殷汤聘伊尹于畎亩之中，周文进吕尚于渭水之滨，窃见东莞管宁，束修著行，少有令称，州闾之名，亚故太尉华歆，遭乱浮海，远客辽东，于混浊之中，履絜清之节，笃行足以厉俗，清风足以矫世，以箪食瓢饮，过于颜子，漏屋蔽衣，逾于原宪，臣闻唐尧宠许由，虞舜礼支父，夏禹优伯成，文王养夷齐，及汉祖高四皓之名，屈命于商洛之野，史籍叹述，以为美谈，陛下绍五帝之鸿烈，并三王之逸轨，膺期受命，光昭百代，仍有优崇之礼，于大夫管宁，宠以上卿之位，荣以安车之称，斯之为美，当在魏典，流之无穷，明世之高士也，臣以为既加其大，不受其细，可重之以玄𫄸，聘之殊礼矣。
晋皇甫谧让征聘表曰：臣因病抽簪，散发林阜，人纲否闭，鸟兽为群，伏自惟忖，瓶鲊琐器，实非瑚琏之求，稊稗之贱，不中粢盛之用，小人致灾，久婴笃疾，仰迫天威，不能淹留，所苦加笃，不任进路，委身待罪，伏枕叹息，仰惟陛下，留神恕恩，垂怜微命，索隐于傅岩，收钓于渭滨，无令泥滓，久浊清流，臣闻邹子一叹，霜为之降，杞妻一感，城为大崩，以臣况之，乃知精诚不可以贱致，古人言为虚也。
【启】梁何胤答皇太子启曰：胤性爱山泉，情笃鱼鸟，而从鸥未狎，入兽相惊，兼年齿衰暮，荒径榛梗，既无语稼之客，宁有论书之宾，缄嘿畎亩，栖息丘壑，秀木清潭，于兹永已，伏惟明察之德，诞纵自天，忠孝之规，不待因习，犹复留神六经，降意百代，同仁博古，等物簉闻，辟承华而延儒雅，埽黄闼而列文学，嘉美聿宣，无思不劝，胤无解归之谈，屡蒙奖饰之重，匪南皮之旧，每荷存问之恩，衔兹污朽，罔知攸寘。
又梁沈约谢齐竟陵王教撰高士传启曰：窃闻高尚其事，义光爻象，贤者避世，声焕典坟，岂徒激贪勉竞，澡身浴德而已，尔乃大弘义训，百代通风，是以梁鸿苏伯，记远迹于前，叔夜士安，书高麈于后，虽去取异情，群略殊轸，而独行必彰，斥言罔极，贞操与日月俱悬，孤芳随山壑共远，明公得一含道，体二居宗，迹屈岩廊之下，神游江海之上，爱奇商洛，访美东都，盖欲隐显高功，出处同致，巢由与伊旦并流，三辟与四门共轨，肃奉明规，思自罄勖。
【书】后汉张奂与宋季文书曰：揽手迹，知遂遵南山之志，继四贤之踪，时止则止，时行则行，其道光明，奂以鄙固，少复道训，于今五十载矣。
魏桓范与管宁书曰：凿坏而处，养德显仁，尧舜在上，许由在下，箕山之志，于是复显，严平郑真，未足论比，清声远播，顽鄙慕仰，思请见于蓬庐之侧，承训诲于道德之门，厥涂无由，讬思晨风。
魏管宁答桓范书曰：乾道辅诚，诞膺嘉祚，膺受多福，为国蕃维，虽分陕之任，未足比盛，远近□望，何庆如之，昔值险阻，越窜海表，于裔历载，风纲不纪，暨蒙国恩，还践旧土，簿佐多难，恒婴笃疾，愧使区区，展之无偕，泛爱遇隆，远辱纶墨，降尊诱卑，训喻过泰，见得思义，抱以踧踖，不胜来顾，裁因答辱。
晋辛旷与皇甫谧书曰：夫三光悬象，式扬天德，岳渎山泽，广开地道，贤人显进，实兴圣治，故力牧佐黄，而涿鹿之征捷，舜禹翼唐，而滔天之灾殄，阿衡在商，而成汤之功著，姜望入周，而文武之业建，圣人光济四海，欲垂大化者，莫不收才取良，而致股肱，忠贤大才之人，原立名迹，思在利见大人，而主圣时治，此所以应天顺民之神龟，利涉大川之元吉，大晋合天地之中和，经日月之重光，四目视其明，四聪达其听，岩穴出其隐，四门启其蒙，登高阳之八子，御高辛之群龙，俊才在官，时亮天工，鸟兽非君子之俦，九皋无长鸣之鹤，万国黎献，咸仰南风之仁，而抱圣化之隆，此其至治也，而先生固执冲虚，塞渊其心，殉文人之耿介，忘宣尼之所沽，步幽山之穷径，背汉津之明衢，日月遂往，时不我须，此惜寸阴者之所以为惧，而临川者之所怀慨也，窃谓先生降匪石于高冈，回羽仪于皇京，顺震惊而翔抚，奋六翮于天庭，邈禹稷之遐踪，骋大往之夷涂，招不世之洪勋，同先哲之丕模，使瞻仰者所以藉之美也，希藉人六义之一，献斯一篇，惟蒙采览。
又与皇甫谧书曰：伏惟先生，黄中通理，经纶稽古，既好斯文，述而不作，将迈卜商于洙泗之上，超董生于儒林之首，含光烈于千载之前，吐英声于万世之后，亦以盛矣，旷以不敏，感佩厚惠，原附骥尾，抚尘而游，谘睹未因，而西望延企。
晋皇甫谧答辛旷书曰：闻服有素，委心无量，加昔州壤，通门旧仪，虚想之积，过于陵阜，泛爱不遗，猥降德音，清喻烂焕，情义款笃，执诲欣然，若飨太牢，抱佩至眷，铭乎心膂，且箕山之叟，超迹于尧帝之世，首阳之老，抗操于有周之隆，故能名奋百代，使闻之厉节，皆经圣明之论，所以邈世卓时者也，至于鄙薄，才顽行秽，疾夺其志，神迷其心，因讬虚静，遂窃美选，圣上仁聪，亮其辛苦，每自陈诉，辄见宽放，虽大君有命，实小人勿用也，匪敢盘桓，疾与荣竞，巾车顺命，非劣惫所堪也，密云虽兴，知枯木难植，昔人有言，欲之必为之辞，岂来惠之谓矣，猥承告示，欲备七十，木非梧桐，岂敢栖凤，闻命悚灼，如蹈春冰，非苟崇谦，实惧陷坠，幸恕不假，明亮志心。
梁昭明太子与何胤书曰：园公道胜，汉盈屈节，春卿明经，汉庄北面，况乃义兼乎此，而顾揆不肖哉，但经途千里，眇焉莫因，何尝不梦姑胥而郁陶，想具区而杼轴，心往形留，于兹有年载矣，方今朱明在谢，清风戒寒，想摄养得宜，与时休适，耽精义，味玄理，息嚣尘，玩泉石，激扬硕学，诱接后进，志与秋天竞高，理与春泉争溢，乐可言乎，乐可言乎，岂与口厌刍豢，耳聆丝竹者之娱，同年语哉，方今泰阶端平，天下无事，修日养夕，差得从容，每钻阅六经，泛滥百氏，研寻物理，顾略清言，既以自慰，且以自警，而才性有限，思力匪长，热疾愦其神，风眩弊其体，多惭过目，释卷便忘，是以蒙求之怀，于兹弥轸。
梁任昉为昭明太子答何胤书曰：得书，知便远追疏董，超然高蹈，虽朝旨殷勤，而轻棹已远，供践莫申，瞻言增慨，善保嘉猷，比致音息，怀人望古，潸怅久之。又为庾杲之与刘居士虬书曰：自别荆南，迄将二纪，杲之牵滞形有，推迁物保，丈人没志外身，超然独善，虽心路咫尺，而事阻山河，悠悠白云，依然有道，金凉伫运，想恒纳宜，冲明在襟，履候无爽，体道为用，蹈理则和，杲之牵缀疲朽，愧心已多，访德则山林窅然，观道则风云自远，岁暮之期，指涂衡岳，神虚气懋，无待怡和，江湖相望，安事行李，司徒竟陵王，懋于神者，言象所绝，接乎士者，遐迩所宗，锺石非礼乐之本，缨褐岂朝野之谓，想暗投之怀，不以形体为阻，一日通籍梁邸，亲奉话言，梦想清尘，为岁已积，以大人非羔雁所荣，故息蒲币之典，胜寄冥运，谅有风期之迟，君王卜居郊郭，荣［全梁文四十三作萦。］带川阜，显不绚功，晦不摽迹，从容乎人野之间，以穷二者之致，且弘护为心，广孚真俗，思闻系表，共剖众心，妙域筵山河，虚馆带川涘，实望贲然，少詶侧迟，昔东平乐善，旌君大于东合，今王爱素，致吾子于西山，岂不盛欤，百龄飘骤，凝滞自物，千载一朝，为仁由己，且凌雪戒涂，非灭迹之郊，鸿锺在御，岂销声之道，已摽异人之迹，故有同物之劳，夫山水无情，应之以会，爱闲在我，触目萧条，衡岳何亲，锺岭何薄，想弘思有在，不俟繁言。
梁刘孝标与宋玉山元思书曰：驱马金张之馆，飞盖许史之庐，习匡鼎之说诗，骋谷云之雕篆，宾徒波涌，舆轮靡息，当是时也，乐可言哉，然静思夫君，愀焉轸叹，何则，方凿圆枘，鉏铻难从，翔鸟游鱼，蹉跎不狎，是以贾生怀琬琰而挫翮，冯子握玙璠而锻羽，夫［全梁文五十七作天。］诞英逸，独擅民秀，心贞筠箭，德润珪璋，信人［全梁文人下空二字，有脱文。］水镜，一性之镕范，而荆南雅曲，高音鲜和，河西名骥，灭没谁赏，故若先生者，进有三难，退有三乐，窃观先生，未能鸿翔鸾起，腾霞跻汉，将由囿空桑麻，田无负郭，俯眉翕肩，以斯故尔，今贤弟宾从，抗鳞奋翼，或衣绣江塘，或鸣驺洛渚，连骑方驱，击锺乃食，萼跗若是，吾子复何忧哉，唯当纂两仲之微迹，袭二疏之风流，生与渔父同僖，死葬要离墓侧，金石可碎，声华无寂，斯道坦坦，先生幸其勖与。
又陶弘景答谢中书曰：山川之美，古来共谈，高峰入云，清流见底，两岸石壁，五色交晖，青林翠竹，四时俱备，晓雾将歇，猿鸟乱鸣，夕日欲颓，沉鳞竞跃，实是欲界之仙都，自康乐以来，未复有能与其奇者。
又答虞仲书曰：栖六翮于荆枝，望绮云于青汉者，有日于兹矣，而春华来被，草石开鲜，辞动情端，志交衿曲，信知邻德之谈，无虚往牍，夫子虽迹躔朱合，而心期岱岭，岂但散发乎高岫，以将飞霜于绝谷，良为钦哉，野人幸得讬形崇阜，息影长林，每对月流叹，临风轸慨，徒事累可豁，而发容难待，自非齐生死于一致者，孰不心热者乎，举世悠悠，孰云同此，傥遇知己，相与共忧，朅来虞公，兹焉可迈，何为栖栖，空劳鼓缶，迨及暇日，有事还童，不亦皎絜当年，而无忸前修也。
又答赵英才书曰：子架学区中，飞才甸外，不肯埽门觅仕，复懒弹铗求通，故偃蹇园巷，从容郊邑，昔所谓泬宾者，此其是乎，岩下鄙人，守一介之志，非敢蔑荣嗤俗，自致云霞，盖任性灵而直往，保无用以得闲，垅薪井汲，乐有馀欢，切松煮术，此外何务，然亦以天地栋宇，万物同于一化，死生善恶之能闻。
梁沈约答沈麟士书曰：独往之业，虽闻前载，高尘逸轨，罕或共时，未尝不拊袠兴怀，望古遐瞩，尊贤拔俗，遥然沉冥，自远幽贞之操，义高篆策，虽蒋诩不窥城市，郑真名动京师，何远之有，名山既乡内所丰，清川又坐卧可对，不出户庭，而与禽尚齐美哉，约少不自涯，早爱虫鸟，逐食推迁，未谐夙原，冀幽期可讬，克全素履，与尊弋钓泉皋，以慰闲暮，则生平之心，于此遂矣。
梁王僧孺与陈居士书曰：云波遥敻，燕越数千，行云郁术，征禽难使，用隔巾车，未能搦札，引领南望，怅矣心飞，幸因劣薄，怀章贵壤，依然谷口，觉子真之咫尺，静睇岩滩，信子陵之非远，林鹿以入虚白之室，用披蓬蒿之径，禀纷纶之高论，承希微之妙旨，虚往实归，用袪尘惑。
孔德璘［按当作璋，北山移文曰：锺山之英，草堂之灵。］
【论】魏阮籍达庄论曰：天道贵顺，地道贵贞，圣人修之，以建其名，吉凶有分，是非有经，务利高势，恶死重生，故天下安而大功成也，今庄子周，乃齐祸福而一死生，以天地为一物，以万类为一指，无乃徼惑以失真，而自以为诚者也。于是先生乃抚琴容与，慨然而叹，俯而微笑，仰而流盻，嘘吸精神，言其所见，天地名焉，天地者有内，故万物生焉，当其无外，谁谓异乎，当其有内，谁谓殊乎，地沉其燥，天抗其湿，月东出，日西入，故曰：自其异者视之，则肝胆楚越矣，自其同者视之，则万物一体也，以生言之，则物无不寿，推之以死，则物无不夭，自小视之，则万物莫不小，由大观之，则万物莫不大，殇子为寿，彭祖为夭，秋毫为大，泰山为小，故以死生为一贯，是非为一条也，夫至人者，恬于生而静于死，恬生则不惑，死静则神不离生，故能与阴阳化而不易，从天地变而不移，生究其寿，死终其宜，心气平治，消息不亏，故求得者丧，争明者失，无欲者自足，空虚者受实，是以作智造巧者害于物，明是考非者危其身，修饰以显絜者惑于生，畏死而崇生者失其贞。
晋石崇许巢论曰：客有问于余曰：昔许由巢父，距尧之让，逍遥颐神，宝己贵世，司马迁以假讬之言，必无此实，窃以为然，余答之曰：是何言欤，盖闻圣人在位，则群材必举，官才任能，轻重允宜，大任已备，则不抑大材使居小位，小材已极其分，则不以积久而合处过材之位，然则稷播嘉谷，契敷五教，皋陶夔龙，各已授职，其联属之官，必得其材，则必不重载兼置，斯可知也，巢许则元恺之俦，大位已充，则宜敦廉让以励俗，崇无为以化世，然后动静之教备，隐显之功著，故能成巍巍之化，民莫能名，将何疑焉。
晋庾阐郭先生神论曰：夫天地者，阴阳之形魄，变化者，万物之游魂，神籁与无穷并吹，大冶与造运齐根，生资聚气之迹，死寄玄牝之门，视荣辱其犹尘埃，邈高尚而不顾，故能外安恬逸，内体平和，鸣鸟可拊翼而游，猛兽可顿羁而罗，矧乎樵岩之乐，吕梁之波，疾雷破岳，而忧在山河者乎，观夫郭先生之为体也，可谓含真履信，纯朴自然。
晋王叔之遂隐论曰：崇退儒生，问于抱朴丈人曰：请问隐何为者也而生，上古徇之，至今继踵，何哉，丈人曰：夫全朴之道，万物一气，三极湛然，天人无际，岂有朝野之别，隐显之端哉，则夫隐者，于己失者也，平原既开，风流散漫，故隐者所以全其真素，养其浩然之气也。
宋范晔逸民传论曰：尧称则天，而不屈颖阳之高。
梁沈约七贤论曰：嵇生是上智之人，值无妄之日，神才高杰，故为世道所莫容，风邈挺特，荫映于天下，言理吐论，一时所莫能参，属马氏执国，欲以智计倾皇祚，诛鉏胜己，靡或有遗，玄伯太初之徒，并出嵇生之流，咸已就戮，嵇审于此时，非自免之运，若登朝进仕，映迈当时，则受祸之速，过于旋踵，自非霓裳羽带，无用自全，故始以饵术黄精，终于假涂讬化，阮公才器宏广，亦非衰世所容，但容貌风神，不及叔夜，求免世难，如为有涂，若率其恒仪，同物俯仰，迈群独秀，亦不为二马所安，故毁行废礼，以秽其德，崎岖人世，仅然后全，仲容年齿，不齿不悬，风力粗可，慕李文［疑当作季父。］风尚，景而行之，彼嵇阮二生，志存保己，既讬其迹，宜慢其形，慢形之具，非酒莫可，故引满终日，陶兀尽年，酒之为用，非可独酌，宜须用侣，然后成欢，刘伶酒性既深，子期又是饮客，山王二公，悦风而至，相与莫逆，把臂高林，徒得其游，故于野泽，衔杯举樽之致，寰中妙趣，固冥然不睹矣，自嵇阮之外，山向五人，止是风流器度，不为世匠所骇，且人本含情，情性宜有所讬慰，悦当年隐，［句有讹。］萧散怀抱，非五人之与，其谁与哉。
