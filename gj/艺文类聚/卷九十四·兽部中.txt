◇牛
《尔雅》曰：犘牛，［千斤，出巴中，音麻。］犦，［封牛，蒲角反。］犤，［音卑，痺小者。］犩牛，［牛大者，出蜀中。］犝牛，［无角牛。］墨眦牰，［袖音。］黑耳犚，［尉音。］子犊，体长〈牜巿〉，［霈音。］绝有力欣犌，［加音。］《毛诗》曰：尔牛来思，其耳湿湿，［齝而动其耳。］
《左传》曰：介葛卢来朝，礼之，加宴好，葛卢闻牛鸣，曰：是生三牺，皆用之矣，其音云，问之而信。
又曰：秦师伐郑，商人弦高将市于周，遇之，以乘韦先牛十二犒师，曰：寡君闻吾子将师涉于弊邑，敢犒从者。
又曰：鼷鼠食郊牛角，改卜牛，鼷鼠又食其角，乃免牛。
又曰：楚子为陈夏氏乱故，伐陈，杀夏征舒，因县陈，申叔时使于齐，复命，不贺而退，王使让之，对曰：抑人亦有言曰：牵牛以蹊人之田，而夺之牛，牵牛以蹊者，信有罪矣，而夺之牛，罚已重矣，诸侯之从，讨有罪，今县陈，贪其富也，无乃不可乎，王曰：善。
《玄中记》曰：万岁树精为青牛。
《汉书》：［《太平御览》九百作玄中记。］桓帝出游河上，忽有一青牛从河中出，走踢帝，人皆惊走，太尉公［御览公上有何字。］时为殿中将军，有勇力，走逆牛，牛见公，走还河，公以手挽牛左足，右手持斧，斫牛头而杀之，此青牛者，万年之木精也。
《庄子》曰：庖丁为文惠君解牛，曰：臣之刀十九年，所解千牛，而刀刃若新，彼节者有间，而刀刃无厚，以无厚入有间，恢恢乎其于游刃必有馀地，是以十九年，刀刃如新。
又曰：或聘庄子，庄子应其使曰：子见夫牺牛乎，衣以文绣，食以刍菽，及其牵而入于太庙，虽欲为孤犊，其可得乎。
《孟子》曰：齐宣王问曰：齐桓晋文之事，可得闻乎，《孟子》曰：仲尼之徒无道者，未之闻也，臣闻王坐堂上，有牵牛过者，王问之，对曰：将以亹锺，王曰：吾不忍其觳觫而就死，以羊易之，是见牛，未见羊也，此乃仁术，足以王矣。
《吕氏春秋》曰：百里奚未遇时，贩牛于秦，鬻以五羊之皮，公孙枝得而献诸缪公，缪公用之，谋无不当，举必有功。
又曰：昔葛天氏之乐，三人操牛尾，投足以歌八阕。
《史记》曰：骑劫攻即墨，田单取牛千头，衣以五彩，束矛其角，缚火其尾，穿城而出牛，壮士五千，衔枚随其后，牛出火明，所触皆死，壮士因击之，城上士大噪，燕师大败，骑劫死，乘胜追北，三战三克，遂收齐城。
蜀王本纪曰：秦惠王欲伐蜀，乃刻五石牛，置金其后，蜀人见之，以为牛能大便金，牛下有养卒，以为此天牛也，能便金，蜀王以为然，即发卒千人，使五丁力士，拖牛成道，致三枚于成都，秦得道通，石牛力也，后遣丞相张仪等，随石牛道伐蜀。
《汉武内传》曰：封君达，少好道，入鸟鼠山，百馀年还乡里，常乘青牛，故谓为青牛道士。
桓谭《新论》曰：夫畜生贱也，然有尤善者，皆见记识，故马称骅骝骥𫘧，牛誉郭椒丁栎。
谢承《后汉书》曰：刘宽尝行，有人失牛者，乃于路就宽车中认之，宽无所言，下驾步归，有顷，认者得牛而送还，叩头谢曰：惭负长者，宽曰：物有相类，事容脱误，幸劳见归，何为谢也。
《风俗通》曰：秦昭王使李冰为蜀守，开成都两江，溉田万顷，江神岁取童女二人为妇，冰自以其女与神为婚，往至神祠，劝神酒，杯但淡水，［原作澹淡，据冯校本改。］冰厉声责之，因忽不见，良久，有两苍牛斗于岸旁，有间，冰还，流汗，谓官属曰：吾斗大极，不当相助，南向腰中正白者，我绶也，主簿乃刺杀北面者，江神遂死，蜀人慕其气决，凡壮健者，因名冰儿。
《列异传》曰：秦文公伐梓树，梓树化为牛，文公遣骑击之，骑堕地被发，牛畏之，入水不出，没丰水中，秦乃立怒特祠。
《魏略》曰：钜鹿时苗，为寿春令，始之官，乘牸牛，岁馀，牛生一犊，及去，留其犊，谓主簿曰：令来时，本无此犊，是淮南所生也，吏曰：六畜不识父，自当随其母，苗不听。
《蜀志》曰：蒋琬夜梦，有一牛头在门前，流血滂沱，意甚恶之，问占梦赵直，直曰：夫见血者，事分明也，牛角及鼻，公字之象，君位当至公，大吉之征也。
诸葛亮集曰：木牛者，方腹曲头，一脚四足，头入领中，舌著于腹，载多而行少，宜可大用，不可小使，特行者数十，群行二十里也。
张温自理［《太平御览》八百九十九作表。］曰：昔百里奚贤秦缪公，欲干之，缪公好牛，奚因赁养牛，公出游，登车以问百里，百里曰：臣之所长，非养牛者也，乃养民也，视牛察士，乃则贤人也，遂与同车而出。
《博物志》曰：近世有居于海渚，年年八月，有浮槎来，甚大，往反不失于期，此人乃赍粮乘槎而去，忽忽不觉昼夜，奄至一处，有城郭，屋舍宛然，望室中，多见织妇，见一丈夫，牵牛渚次饮之，此人还，以问蜀人严君平，君平曰：某月有客星犯牛斗，即此人到天河也。
曹嘉之《晋纪》曰：羊祜子暨，为青州刺史，牛于州产犊，及暨去职，以官室所生，遗之而去。
《符子》曰：尧以天下让巢父，巢父曰：君之牧天下，亦犹余之牧孤犊，君牧天下，是各有其所牧矣，君焉用惴惴然，以所牧而与余，余无用天下为也，于是牵犊而去。
袁山松宜都山川记曰：自峡口溯江百许里，至黄牛滩，南岸有重山，山顶有石壁，上有人负刀牵黄牛，人迹所绝，莫得究焉。
竺法真登罗山疏曰：增城县南有列渚洲，洲南又有牛潭，北岸有石，周员三丈，渔人见金锁牛，常出水，盘锁此石上，县民张安，钓于石上，蹑得金锁数十寻，俄有物从水中引之，力不能禁，以刃断之，唯得数尺，遂致大富。
《琴操》曰：宁戚饭牛车下，叩角而商歌曰：南山研，白石〈石阑〉，生不逢尧与舜禅，短布单衣裁至骭，长夜冥冥何时旦，齐桓公闻之，举以为相。
【赋】臧道颜𫘝牛赋曰：若乃豪宗戚胤，公侯王后，乘轻御肥，貂蝉耀首，翟翟华貂，铄铄云母，良牸擢足于双岛，名駮叠迹于左右，如贵游踊跃于绝伦，观者嗤妍其好丑，遂慕骏𫘝以相高，精彼奇选之希有，仪体际美．特资高足，名参飞兔，价齐骥𫘧。
【赞】梁刘孝威辟厌青牵画赞曰：泰山怒特，吴渚神牛，气嘘风喷，精回电流，讵牵和鞅，不入裴秋，狡力难京，肆怒横行，朗陵莹角，介葛瞻声，遁仙讬称，妖寇冯名，名震菜区，威陵五都，蓄勇槽侧，息愤场堣，仇览献豆，滕婴进刍，雄儿揩式，悍士规模，曹兴拂采，徐邈成图。
【表】魏陈王曹植上牛表曰：臣闻物以洪珍，细亦或贵，故不见僬侥之微，不知泱漭之泰，不见果下之乘，不别龙马之大，高下相悬，所以致观也，谨奉牛一头，不足追遵大小之制，形少有殊，敢不献上。
【启】梁元帝谢东宫赉蒸栗牛启曰：色似秘府之书，毛类陈王之玉，骍角未奇，莹蹄非贵。
梁刘孝仪谢始兴王赐车牛启曰：下官安于蹑𪨗，习以成性，乘坚驱骏，未所厝心，慈渥无涯，每垂奖饰，无复难载之朋，将申共弊之美，濯龙望水，未足俦光，长门听雷，不能均响。
又谢豫章王赐牛启曰：观其毛角相合，骨像应图，曳流水而生光，骛高限其如接，遂使上阜辍驾，下泽是驱，冯轼修途，既获坐驰之致，驯豢广庭，方念载忧之勖。
【书】梁刘孝威谢南康王𫗵牛书曰：虽复蜀守神牛，秦公怒特，穆王白角，何氏莹蹄，无以逾其劲力，迈其致远，直宿九重，获免疏步，路休三迳，且息徒行，从杞甘泉，方无假于丞相，骑至清庙。又永笑于博阳。
◇驴
楚辞，九怀曰：骥垂两耳，中坂蹉跎，蹇驴服驾，无用日多。
《吴志》曰：诸葛恪父瑾，长面似驴，孙权大会群臣，使人牵一驴入，长捡其面，题曰：诸葛子瑜，恪跪请笔，益两字，恪续其下曰之驴，举坐欢笑，乃以驴赐恪。
《文士传》曰：晋文帝大亲阮籍，恒与谈戏，任其所欲，不迫以职事，籍从容常言，平生曾游东平，乐其土风，原得为东平太守，文帝大悦，即从其意，籍便骑驴，径到郡，至皆坏府舍诸壁鄣，使内外相望，然教令清当，十馀日，便乘驴去。
《晋阳秋》曰：胡威少有志尚，厉操清白，父质，为荆州守，威自京都省之，家贫，无车马僮仆，自驱驴单行，拜见父，停厩中十馀日，辞归，每至客舍，自放驴，取樵爨食。
《世说》曰：王仲宣好驴鸣，既葬，魏文帝临其丧，顾语同游曰：王好驴鸣，可各作一声以送之，赴客皆作驴鸣。
陈武别传曰：武本休屠胡人，常骑驴牧羊，诸家牧竖十数人，或有和歌者，武遂学太山梁甫吟之属。
【文】袁淑排谐，驴山公九锡曰：若乃三军陆迈，粮艰难，谋臣停筭，武夫吟叹，尔乃长鸣上党，［原讹傥，据冯校本改。］慷慨应邗，崎岖千里，荷囊致餐，用捷大勋，历世不刊，斯实尔之功者也，音随时兴，晨夜不默，仰契玄象，俯协漏刻，应更长鸣，豪分不忒，虽挈壶著称，未足比德，斯又尔之智也，若乃六合昏晦，三辰幽冥，犹忆天时，用不废声，斯又尔之明也，青脊隆身，长头广额，修尾后垂，巨耳双磔，斯又尔之相也，嘉麦既熟，寔须精面，负磨回衡，迅若转电，惠我众庶，神祇获荐，斯又尔之能也，尔有济师旅之勋，而加之以众能，是用遣众能中大夫闾丘骡，加尔使衔勒大鸿胪班脚大将军宫亭侯，以杨州之庐江，江州之庐陵，吴国之桐庐，合浦之朱庐，封尔为庐山公。
◇骆扆
华峤《汉书》曰：南单于遣使诣阙，奉蕃称臣，入居于云中，遣使上书，献骆扆二头，文马十疋。
《博物志》曰：敦煌西渡流沙，往外国，济沙千馀里中，无水，时有伏流处，人不能知，骆扆知水脉，过其处，辄停不行，以足踏地，人于所踏处掘之，辄得水。
洛中记曰：有铜扆二枚，在宫之南四会道，头高九尺，头似羊，颈身似马，有肉鞍两个相对。
《异苑》曰：西域苟夷国，山上有石骆扆，腹下出水，以金铁及手承取，即便对过，唯葫芦盛者，则得饮之，令人身体香净而升仙，其国神秘，不可数过。
【赞】晋郭璞橐扆赞曰：扆惟奇畜，肉鞍是被，迅骛流沙，显功绝地，潜识泉源，微乎其智。
◇羊
《尔雅》曰：羚，大羊，［音灵，似羊而大，角员锐，好在山崖间。］羱，如羊，［似羊而大角，出西方。］羊牡羒，［坟音。］牝〈牜羊〉，［〈牜羊〉羊坟首。］夏羊，［黑〈古〉〈历〉。］牡羭，［羭黑班。］羳羊黄腹，未成羊羜，［音伫，诗云肥羜，俗云五月羊。］绝有力奋，羊六尺为羬，［羬羊马尾，今大月支国有大羊，马尾，五咸反，尸子，羊为羬六尺。］
《说文》曰：羊，祥也，象四足角尾之形，孔子曰：牛羊之字以形举，咩，［弭音。］羊鸣也，羔，羊子也，羜，五月生羔也，{敄羊}，［犍。］六月生羊也，羍，［耻达反。］七月生羊也，〈兆〉，［兆音。］羊未卒岁也。
《易》曰：小人用壮，君子用罔，贞厉，羝羊触藩，羸其角。
又曰：兑为羊。
《毛诗》曰：羔羊，鹊巢之功致也，召南之国，化文王之政，在位皆节俭正直，德如羔羊也，羔羊之皮，素丝五紽，退食自公，委蛇委蛇。
又曰：无羊，宣王考牧也，［厉王时，牧人废，宣王复之。］谁谓尔无羊，三百维群，尔羊来思，其角戢戢，［聚其角而息，戢戢然。］
《周礼》曰：宾客则羊人供法羊，羊泠毛则毳膻，［法羊，食饔积膳之羊也，泠泠，长结总也。］
又曰：羊人，掌羊牲，凡祭祀饰羔，祭祀割羊，登其首，［登首，报阳也，升首于室。］凡祈珥供其羊牲，若牧人无牲，则受布于司马，使其买牲而供之，［布，泉也。］
郑氏婚礼谒文赞曰：群而不党，跪乳有家。
《左传》曰：华元杀羊食士，其御羊斟不与，及战，曰：畴昔之羊，子为政，今日之事，我为政，与入郑师，故败。
又曰：楚子围郑，郑伯肉袒牵羊以逆，曰：孤不天，不能事君，使怀怒以及弊邑，孤之罪也。
《论语》曰：子贡欲去告朔之饩羊，子曰：赐也，尔爱其羊，我爱其礼。又曰：叶公语孔子曰：吾党有直躬者，其父攘羊其子证之，孔子曰：吾党之直者，异于是，父为子隐，子为父隐，直在其中矣。
《龙鱼河图》曰：羊有一角，食之杀人。
《周书》曰：子夏曰：桀德衰，夷羊在牧，飞蛤满野。
《家语》曰：季桓子穿井，获如土缶，其中有羊焉，使问仲尼，曰：吾穿井得羊，［家语辨物作犭苟。］何也，对曰：以丘闻羊也，木石之怪，夔魍魉，水之怪，龙罔象，土之怪，坟羊也。
《列子》曰：杨朱见梁惠王，言治天下如运诸掌，王曰：先生有一妻一妾而不能治，三亩之园而不能耘，言治天下何也，曰：君见夫牧羊者乎，百羊为群，使五尺童子，荷箠而随之，欲东而东，欲西而西，使尧牵一羊，舜荷箠而随之，则不能前也。
《庄子》曰：臧与谷二人，相与牧羊，而俱亡其羊，问臧奚事，则挟策读书，问谷奚事，则博塞以游，二人事业不同，其亡羊均也。
《孙卿子》曰：仲尼将为鲁司寇，沈犹氏不敢朝饮其羊。
《史记》曰：宋义下令军中曰：很如羊，贪如狼，不可使者皆斩之。
又曰：卜式者，河西人，式有少弟，式脱身出分，独取畜羊百馀，田宅财物尽与弟，式入山牧十馀岁，羊致千馀，上曰：吾有羊在上林中，欲令子牧之，式乃拜为郎，布衣草𫏋而牧，岁馀，羊肥息，上过其羊，问之，式曰：非独羊也，治民亦犹是也，恶者辄去，无令败群，上以式为奇，拜为缑氏令。
又曰：卢绾与高祖俱学书，相爱，里中贺两家以羊酒。
《地镜图》曰：金百斤已上，至三百斤，精如羊者。
《玄中记》曰：千岁之树，精为青羊。
《春秋繁露》曰：凡贽，卿用羔，羔有角而不用，如好仁者，执之不鸣，杀之不谤，类死义者，羔饮其母，必跪，类知礼者，故羊之为言犹祥，故以为贽。
《列仙传》曰：葛由者，羌人，周成王时，好刻木作羊卖之，一旦骑羊而入蜀，蜀中王侯遣人追之，上绥山，山在峨眉山西南，无［《太平御览》九百零二无上有高字。］极，随之者不得还，皆得仙道，山上有桃，故里谚曰：得绥山一桃，虽不得仙，亦足以豪，山下立祠。
昔有攘羊者，以羊头遗晋叔向，向母埋之不食，后三年，攘羊事发，追捕向家，检羊，骨肉都尽，唯有舌在，国人异之，遂以羊舌为族。
《汉书》曰：苏武往使匈奴，匈奴知武不可降，使北海上无人处牧羝羊，下乳乃得归，武作海上，廪食不至，乃掘野鼠草荄而食之，武杖汉节牧羊，卧起持节，旄尽落。
又曰：路温舒，钜鹿人，父为里监门，使温舒牧羊，温舒取泽中蒲，截以为牒，编用写书。
《东观汉记》曰：甄宇，北海人，建武中，为州从事，征拜博士，每腊，诏书赐博士羊，羊有大小肥瘦，时博士祭酒议，欲杀羊，称分其肉，宇曰：不可。又欲投钩，复耻之，宇因先自取其最瘦者，犹是不复有争讼，后召会，诏问瘦羊甄博士，京师因以号之。
《魏志》曰：杨俊同郡王象，孩少孤特，为人仆隶，年十七八，见使牧羊，而私读书，因获捶楚，俊美其才质，即赎象著家，娉娶立屋，然后与别，象官至散骑常侍。
卫玠少时，乘白羊，于洛阳市，市人观之，咸曰：谁家璧人，于是家闻州党，遂号曰璧人，［本条《太平御览》九百零二作卫玠别传，羊下有车字。］
博物志曰：胡蕙蜀中本无，洛中人有驱羊入蜀者，胡蕙子著羊毛，蜀人取种，因名曰羊负来。又，外国得胡麻豆，或曰戎菽。
王隐《晋书》曰：王尼尝为兵，洛中名士王澄胡母辅之等，赍羊酒诣护军，门吏请见将军，澄等先过尼，炙羊饮酒讫，迳去，将军闻之，与尼长假。
《神仙传》曰：皇初平年十五，家使牧羊，有道士见其良谨，便将至金华山石室中，四十馀年，忽然不复念家，其兄初起，行索初平，历年不得，后见市中有道士，乃问之，道士曰：金华山中有牧羊儿，姓皇字初平，兄乃随道士与初平相见，语毕，问羊何在，在山东，兄往视，但见白石，不见羊，平曰：羊在耳，兄自不见，平乃往，言叱叱羊起，于是白石皆起成羊数万头。
又曰：曹公收左慈，慈走入群羊中，失慈之所在，追者疑化为羊，乃令人数羊，羊本千口，拣之，长一口，知果化为羊，乃谓曰：若是左公者，但出无苦也，有一羊跪云，讵如许，追者欲执之，于是群羊皆跪曰：讵如许，追者乃去。
《搜神记》曰：宣帝时，阴子方者至孝，有二息，尝腊日晨炊，而灶神形见，子方再拜受庆，家有黄羊，因以祠之，自是暴至巨富，子方常言，我子孙必将强大，至识三世，而遂繁昌，故后常至腊日祠灶，而荐黄羊焉。
又曰：南阳宗定伯夜行，忽逢一鬼，鬼问伯为谁，伯欺之曰：我亦鬼也，遂为侣，向宛行倦，因相担，问鬼曰：鬼何畏，曰：鬼唯不喜唾耳，欲至宛，便担鬼著头上，诣宛市，鬼化为羊，伯恐其变，遂唾之，因卖得钱千五百，买者将还系之，明旦见绳在，时人语曰：宗定伯卖鬼，得钱千五百。
《续搜神记》曰：顾霈者，吴之豪士，送客置酒，有一沙门在坐，主人杀羊，羊绳断，便走来，入道人膝中，穿头入袈裟下，道人不能救，即将去杀之，既行炙，主人便先割以啖道人，道人食炙，下喉，便自行道人皮中，痛毒不可忍，呼医来针之，以数针贯三炙，犹动摇，乃破出之，是故一脔肉耳，道人于此得病，作羊鸣，少时便死。
崔豹《古今注》曰：羊一名髯须主簿。
《幽明录》曰：洛下有洞穴，不测，有一妇欲杀夫，推夫下，经多时至底，乃得一穴，匍匐行数十里，渐见明旷，郛郭宫馆，金宝为饰，明逾三光，人皆长三丈，被羽衣，如此九处，至最后所，饥，长人指中庭大柏树，近百围，下有一羊，令跪持羊须，捋之得一珠，长人取之，次亦取，后将令啖，即疗饥，乃问诣九处名，及求住，答云，君不得停，还问张华，当知，乃复行，出交州，还洛问华，华曰：九处地仙，名九馆大，羊为螭［法苑珠林四十一大下有夫字，螭作痴。］龙，初一珠，食之与天地等寿，次者延年，后者充饥而已。
《杂五行书》曰：悬羊头门上，除盗贼。
【赞】晋郭璞羊赞曰：月氏之羊，其类在野，厥高六尺，尾亦如马，何以审之，事见尔雅。
杜预奏事曰：臣前在南，闻魏兴北山有野羊，大者千数百斤，试令求之者，各得一枚，并头角蹄，按其形不与中土羊相似，然是野兽中所希有。
◇狗
《尔雅》曰：犬生三猣，［宗。］二师，一〈犭单斤〉，［旗。］未成毫狗，［狗子未生翰毛。］长喙猃，［力艳。］短喙猲［歇。］獢，［嚣，诗载猃猲獢。］绝有力狣，狣多力，犭尨［尨。］狗也，狗四尺为獒。
《山海经》曰：蜪犬如犬，青色，食人从首始。
《易》曰：兑为狗。
《左传》曰：晋侯饮赵盾［原作遁，据冯校本改。］下同。］酒，伏甲将攻之，其右提弥明知之，趋登曰：臣侍君宴，过三爵，非礼也，遂扶以下，公嗾夫獓焉，明搏而杀之，盾曰：弃人用犬，虽猛何为，斗且出。
又曰：国人逐〈广契〉狗，〈广契〉狗入于华臣氏，国人从之，华臣惧，遂奔陈，［华臣心不自安，见逐狗而惊去。］
又曰：取邾师，邾人愬于晋，晋人来讨，叔孙婼如晋，乃馆诸箕，吏人之与叔孙居于箕者，取其吠狗，弗与，及将归，杀而与之食。
《穆天子传》曰：天子之狗走百里，执虎豹，［言筋力猛。］
《晏子》曰：晏子短，使楚，楚人为门于犬门侧，延晏子，《晏子》曰：使狗国者从狗门入，今使楚王，不当从此门入。
《列子》曰：杨朱之弟曰布，衣素衣而出，天雨，解素衣，衣黑衣而返，其狗迎而吠之，杨布怒，将朴狗，杨朱曰：子无朴矣，子亦犹是也，乡者使汝狗白而往，黑而来，岂能无怪哉，尹《文子》曰：康衢长者，字僮曰善搏，字犬曰善噬，宾客不过其门三年，长者怪而问之，以实对，于是改之，宾客复往。
《楚辞》曰：何少康逐犬，而颠陨厥首，［言少康因猎放犬逐兽，于是舍所宿也。］
又曰：兄有噬犬弟何欲，［兄谓秦伯也，秦伯有犬，弟针欲请。］易之以百两卒无禄。
又曰：岂不郁陶而思君兮，君之门兮九重，猛犬狺狺而迎吠兮，关梁闭而不通。
《吕氏春秋》曰：齐有好猎者，终日不得兽，入则媿其友，推其所以不得兽，狗恶故也，欲得良狗则家贫，家富则求良狗，得狗则数得兽矣，非独猎也，百事皆然。
又曰：昔文王得如黄之狗，宛路之矰，游于云梦，三月不反。
《韩子》曰：宋有酤酒者，斗概甚平，遇客甚谨，为酒甚美，悬帜甚高，然而酒不售，酒酸，怪其故，问所闾长者杨青，青曰：汝狗猛耶，曰：狗猛，狗猛何故不售，曰：人畏焉，或令孺子怀钱挈壶往酤，而狗迎龁之，酒所以酸而不售，夫国亦有猛狗，有道之士怀其术，而欲以明万乘之主，大臣为猛狗，迎而龁之，此人主所以蔽胁，有道之士所以不用也。
《史记》曰：范睢说秦昭王曰：夫以秦而治诸侯，譬若纵韩卢而搏蹇兔也，今闭关十五年，不敢闚兵于山东者，是穰侯为秦谋不忠，而大王之计有所失也。
又曰：高祖诏齐捕蒯通，通至，上曰：若何教淮阴侯反，对曰：然，臣固教之，跖之狗吠尧，尧非不仁，狗固吠非其主，当是时，臣独知韩信，非知陛下也。
《战国策》曰：齐欲伐魏，淳于髡谓齐王曰：韩卢者，天下之壮犬也，东郭兔者，海内之狡兔也，韩卢逐东郭兔，环山者三，腾山者五，兔极于前，犬疲于后，犬兔俱罢死其处，田父获之，无劳倦之苦，而擅其功，今齐魏久相持，以顿其兵，弊其众，臣恐强秦大楚承其后，而有田父之功获，齐王惧，休将士。
《说苑》曰：梁相死，惠子欲之梁，渡河，遽，堕船，船人救之，曰：子欲何之而遽，曰：梁无相，吾欲往相之，船人曰：子居船楫之间而溺，无我则死矣，何能相梁，惠子曰：居广艘长楫之间，则我不如子，至于安国家，全社稷，子不比我，子蒙蒙如未视之狗子耳。
又曰：孟尝君寄客于齐王，三年不见用，故客反见曰：不知臣之罪耶，君之过也，孟尝君曰：寡人闻之，缕因针而入，不因针而急，嫁女因媒而成，不因媒而畜，夫子之才必薄矣，当何怨寡人哉，客曰：臣闻韩氏之卢，天下疾狗也，见兔而指属，则不失兔，望见而放狗，则累世不能得兔，狗非不疾，不能属者罪也。
《汉书》曰：樊哙，沛人也，以屠狗为事。
《汉武故事》曰：公孙卿至东莱，云见一人，长五丈，牵一黄犬，把一黄雀，欲谒天子，因忽不见。
《东观汉记》曰：鲍永少有志操，治欧阳尚书，事后母至孝，妻尝于母前叱犬，而永即去之。
《风俗通》曰：桂阳太守汝南韦叔坚，少时为从事，在家，狗人立行于家中，皆言当杀之，叔坚云，犬马谕君子，狗见人行，效之何伤，叔坚为县令还，解冠榻上，狗戴持走，家人惊愕，复云，误触冠，冠缨挂著耳，狗又上灶，家益怪，复云，儿妇皆在田中，狗何能作怪，遂不肯杀，后数日，狗自暴死，卒无纤芥之异，叔坚至太尉，终于位。
《魏略》曰：丁谧外似疏滥，而内明慧，虽与何晏邓飏等同列，而皆少之，唯以声势屈于曹爽，爽亦敬之，言无不从，故于时谤书，谓台中三狗啀喍不可当，一狗冯默作蛆囊，三狗谓何邓丁也，默者爽小字也，其意言三狗皆欲啮人而畜蛆也。
《华阳国志》曰：雍闿欲降魏，说夷曰：官欲得乌狗三百头膺前尽黑脑三升，汝能得不，夷皆从闿。
《玄中记》曰：狗封氏者，高辛氏有美女，未嫁，犬戎为乱，帝曰：有讨之者，妻以美女，封三百户，帝之狗名槃护，三月而杀犬戎之首来，帝以为不可训民，乃妻以女，流之会稽东南二万一千里，得海中土，方三千里而封之，生男为狗，生女为美女。
《杂五行书》曰：犬生四子，取黄子养之，犬生五子，取青子养之，六子，取赤子养之，七子，取黑养之，八子，取白养之，白犬乌头，令人得财，白犬黑尾，令人世世乘车，黑犬白耳，犬主畜之，令人富贵，黑犬白前两足，宜子孙，黄犬白尾，令人世世衣冠。
孙盛《晋阳秋》曰：王敦败京都之后，梦白犬自天而下噬之。
《搜神记》曰：东越闽中，有庸岭，高数十里，下北隰中，有大蛇，长七八丈，大十馀围，常病都尉及长史，下梦巫觋，欲得啖女童，常八月祭送蛇穴，蛇辄吞之，已用九女，时将乐县李诞，有小女名奇，应募而行，乃请好剑咋蛇犬，作数斛餈，蜜灌之，置穴口，蛇出头，大如囷，目如二尺镜，先啖餈灌，奇便放犬咋蛇，以剑斫杀之，得九女髑髅，越王乃娉奇为后。
又曰：高辛氏有老妇人，居王宫，得耳疾，医为挑治，得一物，大如茧，妇人盛之以瓠，覆之以盘，俄顷而化为犬，其文五色，名盘瓠。
又曰：汉成帝河清元年，长安男子石良刘晋，相与同居，有如人状在其室，击之为狗，去复至，数人被甲持兵弩来，格之或伤，尽狗也，自二月至六月乃止，其于洪范，皆犬祸，言不从之咎也。
又曰：成［按成字衍。］山阳王瑚，字孟琏，为东海兰陵令，夜半时，辄有黑帻白单衣吏，诣县扣合，迎之则忽然不见，如此数年，于外伺之，见一老狗，黑头白躯，至合便为人，杀之乃绝。
《续搜神记》曰：会稽句章民张然，滞役在都，经年不得归，家有少妇，遂与奴私通，然在都，养一狗甚快，名乌龙，后假归，奴与妇欲谋杀然，作饭食，共坐下食，未得啖，奴当户倚，张弓栝箭拔刀，然以盘中肉饭与狗，狗不啖，唯注精舐唇视奴，然亦觉之，奴催食转急，然决计，拍髀大唤曰：乌龙，狗应声伤奴，奴失刀仗倒地，狗遂咋奴头，然因取刀斩奴，以妇付官杀之。
又曰：晋太和中，广陵人杨生，养狗，甚怜爱之，行止与俱，后生饮酒醉，行大泽草中，眠不能动，时冬月野火起，风又猛，狗周章号唤，生醉不觉，前有一坑水，狗便走往水中还，以身洒生左右，草沽［《太平御览》九百零五作沾。］水得著地，火寻过去，生醒，方见之，他日又暗行，堕空井中，狗伸［御览作呻。］吟彻晓，须臾，有人过，怪此狗向井号，往视见生，生曰：君可出我，当厚报君，人曰：以此狗见与，便当相出，生曰：此狗曾活我于已死，不得相与，馀即无惜，人曰：若尔，便不相出，狗因下头目井，生知其意，乃语路人，以狗相与，人乃出之，系狗而去，后五日，狗夜走归。
又曰：休［御览九百零五作林。］虑山下有亭，每过宿者，或病死，常云有十许人男女，合［御览作各。］杂衣，或黑或白，辄来为害，有郅伯夷者，过宿，明烛而坐诵经，至中夜，忽有十馀人来，与伯夷并坐蒲博，伯夷密以镜照之，乃是群犬，因执烛起，阳误以烛烧其衣，作燃毛气，伯夷怀刀，捉一人刺之，初作人唤，遂死成犬，馀悉走去。
又，晋穆哀之世，领军司马济阳蔡咏家狗，夜辄群众相吠，往视便伏，后日使人夜伺，有一狗，著黄衣白帢，长五六尺，众狗共吠之，寻迹定是咏家老黄狗，即打杀之，吠乃止。
秦氏《三秦记》曰：有白鹿原，周平王时，白鹿出此原，原上有狗枷堡，秦襄公时，有天狗来下其上，有贼，天狗吠而护之，故一堡无惧心。
《述征记》曰：彭城东岸有一丘，俗谓之狗葬，或云斯则徐偃王葬后仓者也，未详，古徐国宫人，娠而生开，［按当作卵。］弃之水滨，有狗名后仓，衔而归，〈禹弗〉而成人，遂为徐之嗣君，纯筋无骨，曰偃王，偃王躬行仁义，众附之，得朱弓朱矢之瑞，周穆王命楚灭之，后仓将死，生角尾，实黄龙也。
《述异记》曰：陆机少时，颇好猎，在吴，豪客献快犬，名曰黄耳，机后仕洛，常将自随，此犬黠慧，能解人语。又尝借人三百里外，犬识路自还，一日至家，机羁旅京师，久无家问，因戏语犬曰：我家绝无书信，汝能赍书驰取消息不，犬喜，摇尾作声应之，机试为书，盛以竹筒，系之犬颈，犬出驿路，走向吴，饥则入草，噬肉取饱，每经大水，辄依渡者，弭毛掉尾向之，其人怜爱，因呼上船，裁近岸，犬即腾上速去，先到机家口，衔筒作声示之，机家开筒取书，看毕，犬又伺人作声，如有所求，其家作答书，内筒，复系犬颈，犬既得答，仍驰还洛，计人行程五旬，犬往还裁半月，后犬死，殡之，遣送还葬机村，去机家二百步，聚土为坟，村人呼为黄耳冢。
又曰：宋元嘉中，石玄度家有黄狗，生白雄子，母孕其子，异于常狗，衔食食之，子大，其狗出猎未反，辄门外望之，后玄度病，辄危困，医为处方汤，须白狗肺，市索卒不能得，乃杀所养白狗，以汤供其用，母向子死处，跳踊嗥呼，倒复起，竟日不息，其家煮狗子肉共食之，投骨于地，母辄衔著窟中。
【诗】晋张华诗曰：如黄批狡兔，青骹撮飞雉，鹄鹭皆尽收，凫鹥安足视。
【赋】晋傅玄狗赋曰：何世来贡，作珍皇家，骨相多奇，仪表可嘉，足县钩爪，口含素牙，首类骧螭，尾如螣蛇，细颈阔焜，广前稍后，丰颅促耳，长叉缓口。
魏贾代宗狗赋曰：余处大魏之祚，迸在朔阳，越彼西旅，大犬是获，形体如翦削，像濬如刻画，毛翰紫艳光，双眉如白璧，爪类刀戈，牙如交戟，盼攀而奋怒，挥霍而振掷，譬若天梁折，地柱劈，倒曳白象挫其腰，啮掣六駮折其脊，爪处如钩牙，扌杰创似矛刺。
◇豕
《尔雅》曰：豕子猪，〈豕隋〉豮，灺幼，［最后生者。］奏者豱，［温。］豕生三𫎆，［子公。］二师，一特，［豕生子常多，故取少者名之。］四豴皆白豥，［该。］其迹刻绝有力〈豕厄〉，［枙。］牝豝，［巴。］
《方言》曰：猪，燕朝鲜之间谓之豭，关东西谓之彘，或谓之豕，南楚谓之豨，其子或谓之豚，或谓犭奚，［奚。］吴阳［《太平御览》九百零三作杨。］之间，谓之猪子。
《易》曰：见豕负涂。
又曰：坎为豕。
《毛诗》曰：有豕白蹢，蒸涉波矣。
《论语》曰：阳货欲见孔子，孔子不见，馈孔子豚。
《墨子》曰：孔子穷陈蔡之间，藜蒸不糂，子路烹豚，孔子不问肉所由来，即食之。
《史记》曰：子路性鄙，好勇力，冠雄鸡，佩猳豚，凌暴孔子，孔子设礼，稍诱子路，子路后服，委质，因门人请为弟子。
又曰：窦太后好老子书，召袁固，问老子，固曰：此家人言耳，太后怒曰：安得司空城旦书乎，使固下圈击豕，景帝知太后怒，而固直言无罪，乃假固利兵，下圈刺豕，正中其心，应手而倒，太后默然，乃罢之。
《韩诗外传》曰：孟子少时，东家尝杀猪，孟子问其母曰：东家杀猪，何以为，其母曰：欲啖汝，其母悔失言，曰：吾怀妊是子，席不正不坐，割不正不食，胎教之也，今适有知而欺之，是教之不信也，置东家猪肉以食之，明不欺也。
《汉书》曰：公孙弘，菑川人，少时为狱吏，有罪免，家贫，牧豕海上，四十馀，乃学春秋杂说，年六十，以贤良征，为博士丞相，封平津侯。
又曰：郅都，东海人，景帝时为郎，尝从游上林，贾姬在厕，野彘入厕，上目都，都不行，上乃欲自持兵救贾姬，都伏上前曰：亡一姬，一姬进，天下所少，宁贾姬耶，陛下纵自轻，奈宗庙太后何，上还，彘亦不伤贾姬。
《东观汉记》曰：闽［东观汉记作闵。］仲叔，居安邑，家贫，不能得钱买肉，安邑令候之，问诸子，何饭食，对曰：但食猪肝，屠者或不肯与之，令出敕市，后尝买辄得，仲叔怪问，其子道状如此，乃叹曰：叔岂以口腹累安邑耶，遂去之。
又曰：吴祐，年二十，丧父独居，家无担石，而不受赡遗，常牧豕于长垣泽中，行吟经书，遇父故人，谓之曰：卿二千石子，而杖鞭牧豕，纵子无耻，奈君父何，祐辞谢而已，守志如初。
又曰：梁鸿家贫而尚节，博览无不通，毕乃牧豕于上林苑中，曾误遗火，延及他舍，乃寻访烧者，问所失，悉以豕偿之，其主犹以为少，鸿曰：无他财，原以身居作，主人许，因为执勤不懈，耆老见鸿非恒人，乃共责让主人，而称鸿长者，于是始敬异，悉还其豕，鸿不受，乃去。
《续汉书》曰：曹腾父萌，［魏志一注作节，下同。］以仁厚称，邻人有豕者，与萌豕相类，诣门认之，萌不与争，后所亡豕自还其家，主人大惭，送所认豕，并辞谢萌，萌笑而受之。
张璠汉纪曰：莎车王杀于阗王，于阗大［《太平御览》九百零三大下有人字。］都末出城，见野豕，欲搏之，乃人语曰：无杀我，我为汝杀莎车将军，都末异之，即与兄弟共杀莎车王。
皇甫谧《高士传》曰：孙期，济阴人，少为诸生，治京氏易古文尚书，家贫，事母至孝，牧豕于大泽中，以奉养焉，远人往从其学者，皆执经垄畔以追之，里落化其仁让，黄巾贼起，过其里陌，相约不犯孙先生舍，辟举方正，遣吏赍羊酒请期，期驱豕入草不顾，司徒黄琬特辟，不就，终于家。
董正别传曰：司马徽，字德操，时人呼为水镜，尝有人妄认徽猪，徽便推猪以与之，后数日，亡猪者得其猪，既以猪还徽，乃叩头自责，徽又厚谢之。
《魏志》曰：〈木邑〉娄在扶馀东北，处山林之间，常穴居，大家深九梯，以多为好，土气寒于扶馀，其俗好养猪，食其肉，衣其皮，冬以猪膏涂身，厚数分，以御风寒，夏则裸袒，以大布隐其前后也。
《郭子》曰：刘道真少时，尝鱼钓草泽，善歌啸，闻者莫不留连，有一老妪，识其非常人，甚乐其啸，乃杀〈犭屯〉以进之，道真食〈犭屯〉尽，了不谢，妪见其不饱。又进一〈犭屯〉。又食半，馀半还之，后道真为吏部郎，妪儿为小令史，道真乃超用之，儿不知所由。问母而后知之，于是赍牛酒以诣道真，真笑曰：去，无复相报。
【赞】晋郭璞封豕赞曰：有物贪婪，号曰封豕，荐食无餍，肆其残毁，羿乃饮羽，献帝效技。
又豪彘赞曰：刚鬛之族，号曰豪豨，毛如攒锥，中有激矢，厥体兼资，自为牝牡。
