◇芙蕖
《尔雅》曰：荷，芙蕖，其茎茄，其叶葭，其本蔤，其花菡萏，其实莲，其根藕，其中的，［的，子也。］的中薏，［子中心也。］的莲实。
《广雅》曰：菡萏，芙蓉也。
《周书》曰：薮泽已竭，即莲藕掘。
《毛诗》曰：彼泽之陂，有蒲与荷。
又曰：隰有荷花。
《说文》曰：芰，菱也。
《管子》曰：五沃之土生莲。
真人关令尹喜传曰：真人游时，各各坐莲花之上，一花辄径十丈。
《楚辞》曰：集芙蓉以为裳。
又曰：因芙蓉而为媒，惮褰衣而濡足。
又曰：搴芙蓉兮木末。
又曰：披荷稠之炅炅。
又曰：制芰荷以为衣。
又曰：荷衣兮蕙带。
又曰：芙蓉始发杂芰荷，紫茎屏风文绿波。
洛神赋，灼若芙蓉出绿波。
《文选》：芙蓉散其华。
又曰：神飚自远至，左右芙蓉披。
又曰：菡萏溢金塘。
又曰：鱼戏新荷动。
又曰：神蔡止荷心。
《毛诗义疏》曰：的可磨以为散，轻身益气，令人强健。
《拾遗记》曰：汉昭帝游柳池，有芙蓉，紫色，大如斗，花素叶甘，可食，芬气闻车之内，莲实如珠，宋起居注曰：泰始二年，嘉莲一双，骈花并实，合树同茎。
《宋书》曰：臧质，字文含，［宋书七十四臧质传作含文。］兵败，走入南湖，无食，啖莲，追至，质络颈沈，出鼻，兵见，斩首传京。
《搜神记》曰：王敦在武昌，铃下仪仗生莲花，五六日而落。
又曰：无锡上湖陂，陂吏丁初，雨止，见一少妇人，著青衣，戴伞，呼之不得，自投陂中，是大苍獭，衣伞皆是荷花。
《万岁历》曰：太和二年，乌程县合下生莲花。
顾启期《娄地记》曰：娄门东南有华墩，陂中生千叶莲花，其荷与众莲荷无异，菡萏色白，岂佛经所载者也。
王歆之《神境记》曰：九疑山过半路，皆行竹松下狭路，有清涧，涧中有黄色莲花，芳气竟谷。
《浮图澄传》曰：澄咒钵中青莲花生。
《古今注》曰：一名水且，一名水芝，一名泽芝，一名水花。
《华山记》曰：山顶有池，池中生千叶莲花，服之羽化，因名华山。
【诗】江南可采莲，荷叶何田田，鱼戏荷叶东，鱼戏荷叶西，鱼戏荷叶南，鱼戏荷叶北。
古诗曰：涉江采芙蓉，兰泽多芳草，采之欲遗谁，所思在远道。
晋傅玄歌诗曰：度江南，采莲花，芙蓉增敷，晔若星罗，绿叶映长波，回风容与动纤柯。
又曰：煌煌芙蕖，从风芬葩，照以皎日，灌以清波，阴结其实，阳发其花，金房绿叶，素株翠柯。
晋陆筠芙蕖诗曰：绿房含青实，金条悬白璆，俯仰随风倾，炜烨照清流。
晋张华荷诗曰：荷生绿泉中，碧叶齐如规，回风荡流雾，珠水逐条垂，照灼此金塘，藻曜君玉池，不愁世赏绝，但畏盛明移。
梁简文帝咏芙蓉诗曰：圆花一蒂卷，交叶半心开，影前光照曜，香里蝶徘徊，欣随玉露点，不逐秋风摧。
又采莲诗曰：晚日照空矶，采莲承晚晖，风起湖难度，莲多摘未稀，棹动芙蓉落，船移白鹭飞，荷丝傍绕腕，菱角远牵衣。
梁朱超咏同心芙蓉诗曰：青山丽朝景，玄峰朗夜光，未及清池上，红蕖并出房，日分双带影，风合两花香，鱼惊畏莲折，龟上碍荷长，云雨留轻润，草木应嘉祥，徒歌涉江曲，谁见缉为裳。
梁刘缓咏江南可采莲诗曰：春初北岸涸，夏月南湖通，卷荷舒欲倚，芙蓉生即红，楫小宜回迳，船轻好入丛，钗光逐影乱，衣香随逆风，江南少许地，年年情不穷。
梁刘孝威和采莲诗曰：金锵木兰船，戏采江南莲，莲香隔浦渡，荷叶［原讹芙，据冯校本改。］满江鲜，房垂易入手，柄曲自临盘，露花时湿钏，风茎乍拂钿。
梁吴筠采莲诗曰：锦带杂花钿，罗衣垂绿川，问子今何去，出采江南莲，辽西三千里，欲寄无因缘，原君早旋反，及此荷花鲜。
梁沈约咏芙蓉诗曰：微风摇紫□，轻露拂朱房，中池所以绿，待我泛红光。
又咏新荷应诏曰：勿言草卉贱，幸宅天地中，微根才出浪，短干未摇风，宁知寸心里，蓄紫复含红。
梁江洪咏荷诗曰：泽陂有微草，能花复能实，碧叶憙翻风，红英宜照日，移居玉池上，讬根庶非失，如何霜露交，应与飞蓬匹。
陈祖孙登咏城巉中荷诗曰：白水丽金肩，青荷承日晖，叶似〈王还〉城盖，香乱上桥衣，岸高知水落，影合见菱稀，犹疑涉江处，空望采莲归。
又赋得涉江采芙蓉诗曰：浮照满川涨，芙蓉承落光，人来间花影，衣渡得荷香，桂舟轻不定，菱歌引更长，采采嗟离别，无暇缉为裳。
随殷英童咏采莲诗曰：荡舟无数伴，解缆自相催，汗粉无佣拭，风裙［原字坏，据冯校本补。］随意开，棹移浮荇乱，船进倚荷来，藕丝牵作缕，莲叶捧成杯。
【赋】后汉闵鸿芙蓉赋曰：乃有芙蓉灵草，载育中川，竦修干以陵波，建绿叶之规圆，灼若夜光之在玄岫，赤若太阳之映朝云，乃有阳文修嫮，倾城之色，杨桂枻而来游，玩英华乎水侧，纳嘉实兮倾筐，珥红葩以为饰，盛桃夭而歌诗，申关雎以自敕，嗟留夷与兰芷，听𫛸窸而不鸣，嘉芙蓉之殊伟，讬皇居以发英。
魏陈王曹植芙蓉赋曰：览百卉之英茂，无斯华之独灵，结修根于重壤，泛清流以擢茎，其始荣也，皎若夜光寻扶桑，其扬晖也，晃若九阳出旸谷，芙蓉蹇产，菡萏星属，丝条垂珠，丹荣加绿，焜焜韡韡，烂若龙烛，观者终朝，情犹未足，于是狡童媛女，相与同游，擢素手于罗袖，接红葩于中流。
吴苏彦芙蕖赋曰：伟芙蓉之菡萏，耀炜烨之丹花，舒红采于绿沼，映的皪于朱霞。
晋孙楚莲花赋曰：有自然之丽草，育灵沼之清濑，结根低于重壤，森蔓延以腾迈，尔乃红花电发，晖光烨烨，仰曜朝霞，俯照绿水，潜缃房之奥密兮，含珍藕之甘腴，攒聚星列，纤离相扶。
晋潘岳莲花赋曰：伟玄泽之普衍，嘉植物之并敷，游莫美于春台，华莫盛于芙蕖，于是惠风动，冲气和，眄清池，玩莲花，舒绿叶，挺纤柯，结绿房，列红葩，仰含清液，俯濯素波，修柯婀娜，柔茎苒弱，流风徐转，回波微激，其望之也，晔若皦日烛昆山，其节之也，晃若盈尺映蓝田。
晋夏侯湛芙蓉赋曰：临清池以游览，观芙蓉之丽华，潜灵藕于玄泉，擢修茎乎清波，焕然荫沼，灼尔星罗，若乃回萦外散，菡萏内离，的出艳发，叶恢花披，绿房翠蒂，紫饰红敷，黄螺圆出，垂蕤散舒，缨以金牙，点以素珠，固陂池之丽观，尊终世之特殊，尔乃采淳葩，摘圆质，析碧皮，食素实，味甘滋而清美，同嘉异乎橙橘，参嘉果以作珍，长充御乎口实。
晋潘岳芙蓉赋曰：荫兰池之丰沼，育沃野之上腴，课众荣而比观，焕卓荦而独殊，狎獦云布，窋咤星罗，光拟烛龙，色夺朝霞，丹𪸩拂红，飞鬓垂的，斐披赩赫，散焕熠爚，流芬赋采，风靡云旋，布濩磊落，蔓衍夭闲，发清阳而增媚，润白玉而加鲜。
宋傅亮芙蓉赋曰：考庶卉之珍丽，寔总美于芙蕖，潜幽泉以育藕，披翠莲而挺敷，泛轻荷以冒沼，列红葩而曜除，徼旭露以滋采，靡朝风而肆芳，表丽观于中沚，播郁烈于兰堂，在龙见而萌秀，于火中而结房，岂呈芬于芷蕙，将越味于沙棠，咏三闾之披服，美兰佩而荷裳，伊玄匠之有瞻，悦嘉卉于中渠，既晖映于丹墀，亦纳芳于绮疏。
宋鲍昭芙蓉赋曰：感衣裳于楚赋，咏夏思于陈诗，访群英之艳绝，摽高名于泽芝，青房兮规接，紫的兮图罗，树妖遥之弱干，散菡萏之轻柯，上星光而倒景，下龙鳞而隐波，戏锦鳞而夕映，濯绣羽而景过，结游童之湘吹，起艕妾之□［○本集作吴。］歌，被碧塘之周流，绕金渠之空曲，排积雾而杨芬，镜洞泉而含绿，叶折水而为珠，条集露而成玉，润蓬山之琼膏，晖葱河之银烛，冠五华于仙草，超四照于灵木。
梁简文帝采莲赋曰：望江南兮清且空，对荷华兮丹复红，卧莲叶而覆水，乱高房而出丛，楚王暇日之欢，丽人妖艳之质，且弃垂钓之鱼，未论芳苹之实，唯欲回渡轻船，共采新莲，傍斜山而屡转，乘横流而不前，于是素腕举，红袖长，回巧笑，堕明珰，荷稠刺密，亟牵衣而绾裳，人喧水溅，惜亏朱而坏妆，物色虽晚，徘徊未反，畏风多而榜危，惊舟移而花远，歌曰：常闻蕖可爱，采撷欲为裙，叶滑不留𫄧，心忙无假薰，千春谁与乐，唯有妾随君。
梁元帝采莲赋曰：紫茎兮文波，红莲兮芰荷，绿房兮翠盖，素实兮黄螺，于时妖童媛女，荡舟心许，鹢首徐回，兼传羽杯，棹将移而藻挂，船欲动而萍开，尔其纤腰束素，迁延顾步，夏始春馀，叶嫩花初，恐沾裳而浅笑，畏倾船而敛裾，故以水溅兰桡，芦侵罗衤廌，菊泽未反，梧台迥见，荇湿霑衫，菱长绕钏，泛柏舟而容与，歌采莲于枉渚，歌曰：碧玉小家女，来嫁汝南王，莲花乱脸色，荷叶杂衣香，因持荐君子，原袭芙蓉裳。
梁昭明太子芙蓉赋曰：色兼列采，体繁众号，初荣夏芬，晚花秋曜，兴泽陂之徽章，结江南之流调。
梁江淹莲花赋曰：蕊金光而池色，藕冰折而玉清，戴红莲以吐秀，披终华以舒英，故河北棹歌之姝，江南采菱之女，春水广兮楫潺湲，秋风𫘝兮舟容与，看缥芰兮出波，揽缃莲兮映渚。
【颂】颜延之碧芙蓉颂曰：泽芝芳艳，擅奇水属，练气红荷，比符缥玉，棹丽沧池，飞映云屋，实纪仙方，名书灵躅。
【赞】晋郭璞芙蓉赞曰：芙蓉丽草，一曰泽芝，泛叶云布，映波赮熙，伯阳是食，飨比灵期。
【表】晋范宁为豫章郡守，新淦县听事前陆地，生一莲花，入冬花，十六年，更生四枚，今年复生二十六枚，鲜明可爱。
【启】刘表［按当作孝。］威谢东宫赉藕启曰：色华玉树，味夺琼浆，根出杨池，闻之僮约，子为灵散，得自庄篇，楚后江萍，秦公海枣，凡厥水羞，莫敢相辈。
◇菱
《说文》曰：菱，{艹陵}也。
《广志》曰：钜野大于常{艹陵}，淮汉以南，凶年以菱为蔬，犹以橡为资也。
《周官》曰：冬食{艹陵}藕枣栗杼实。
《国语》曰：屈到嗜芰，有疾，召其宗老而属之曰：祭我必以芰，［屈到，楚卿也，宗老，家臣也，属，讬也。］《楚辞》曰：制芰荷以为衣。
《吕氏春秋》曰：杜厉叔事莒公，自以为不见知，居于海上，夏食菱芡，冬食橡栗，莒公有难，将死之，其友曰：不知故去，今往死之，是知与不知无别也，厉叔曰：吾将以丑后世人主不知其臣者也。
《幽明录》曰：东平吕球，丰财美貌，乘船至曲阿湖，值风不得行，泊菰际，见一少女，乘船采菱，举体皆衣荷叶，因问姑非鬼耶，衣服何至如此，女则有惧色，答云，子不闻荷衣兮蕙带，倏而来兮忽而逝乎，然有惧容，回舟理棹，逡巡而去，球遥射之，即获一獭，向者之船，皆是苹蘩蕰藻之叶，见老母立岸侧，如有所候望，见船过，因问云，君向来，不见湖中采菱女子耶，球云近在后，寻射，复获老獭，居湖次者，咸云，湖中常有采菱女，容色过人，有时至人家，结好者甚众。
【诗】梁简文帝采菱诗曰：菱花落复含，桑女罢新蚕，桂棹浮星艇，徘徊莲叶南。
梁费昶采菱诗曰：妾家五湖口，采菱五湖侧，玉面不关妆，双眉本翠色，日斜天欲暮，风生浪未息。
梁江淹采菱诗曰：秋日心容与，涉水望碧莲，紫菱亦可采，试以缓愁年，参差万叶下，泛漾百流前，高采溢通壑，香氛丽广川，歌出棹女曲，舞入江南弦。
梁陆罩采菱诗曰：参差杂荇枝，田田竞荷密，转叶任香风，舒花影流日，戏鸟波中荡，游鱼菱下出，不与文王嗜，羞持比萍实。
梁江洪采菱诗曰：风生绿叶聚，波动紫茎开，含花复含实，正待佳人来。
又曰：白日和清风，轻云杂高树，忽然当此时，采菱复相遇。
【启】梁庾肩吾谢赉菱启曰：上林紫水，杂蕰藻而俱浮，云梦清池，间芙蓉而外发，珍逾百味，来荐昼盘，恩重千金，遂沾菲席，凌霜朱橘，愧此开颜，含露蒲桃，惭其不饣肙。
◇蒲
《山海经》曰：孟于之山，其上多蒲。
《尔雅》曰：莞，符离，其上蒚，［今水中莞蒲，可作席也。］
《毛诗》曰：彼泽之陂，有蒲与菅。
又曰：鱼在在藻，依于其蒲。
《左传》曰：齐侯泽之雚蒲，舟鲛守之，不与民共。
又曰：臧文仲妾织蒲。
古歌曰：蒲叶何离离。
《离骚》曰：抽蒲兮陈坐，援英兮为盖。
《文选》：新蒲含紫茸。
又曰：新蒲节转促。
《史记》，［冯校本云，史记不书献蒲事，今见文选潘安仁西征赋野蒲变而为脯注。］赵高将为乱，先设验，献蒲以为脯，惑二世，有言蒲者，诛之。
《汉书》：路温舒父为里监门，使温舒牧羊，乃取泽中蒲，截以为牒，编用写书。
又曰：元帝疾，时史丹以亲密侍疾，唯上独寝，直入卧内，顿首伏青蒲上，［青，绿，蒲，席也。又以蒲青为席，铺地也。］《东观汉记》曰：刘宽迁南阳太守，温仁多恕，吏民有过，但用蒲鞭罚之，示辱而已。
《秦记》曰：符洪之先，居武都，家生蒲，长五丈，状如竹，咸异之，谓之蒲家，因以氏焉，洪后以谶文草付应王，遂改姓苻［原讹符，据冯校本改。］氏。
《续述征记》曰：乌常沉湖［齐人谓湖为沉。］中，有九十台，皆生结蒲，云秦始皇游此台，结蒲系马，自此蒲生则结。
《幽明录》曰：河东常丑奴，将一小儿，湖边拔蒲，暮恒宿空田舍中，时日向暝，见一少女子，姿容极美，乘小船，载莼，迳前投丑奴舍寄住，因卧，觉有臊气，女已知人意，便求出户，变为獭。
【诗】古诗曰：青蒲绿蒂，生我池中。
齐谢朓咏蒲诗曰：离离水上蒲，结水散为珠，初萌实雕俎，暮蕊杂椒涂，所嗟堂上曲，遂铄黄金躯。
梁元帝赋得蒲生我池中诗曰：池中种蒲叶，叶影荫池滨，未好中宫荐，行堪隐士轮，为书聊可截，匹柳复宜春，瑞叶生符苑，镂璧献周人。
◇萍
《尔雅》曰：苹，萍也，其大者曰苹。
《周礼》曰：谷雨一日，萍始生，萍不生，阴气增盈。
《秋官》曰：萍氏，掌禁川游者，萍草无根，取名不沈溺。
《异术》曰：万年血为萍。
古诗曰：泛泛江汉萍，漂荡水无根。
《江赋》曰：萍实时出而漂泳。
《东都赋》：发苹藻潜鱼。
《风赋》：起青苹之末。
何晏诗曰：原为绿苹草，讬身寄清池。
刘灵曰：俯观万物，扰扰焉如水之载浮萍。
王逸曰：自比如萍，随水浮游。
《本草经》曰：水萍一名水华，味辛寒，治暴热，身痒下水，乌鬓发，久服轻身，一名水帘。
《毛诗》曰：于以采苹，南涧之滨。
《礼记月令》曰：季春之月，萍始生。
《吕氏春秋》曰：菜之美者，昆仑之苹。
《家语》曰：楚昭王渡江，江中有物，大如斗，圆而赤，直触王舟，舟人取之，问群臣，莫能识之，使问孔子，孔子曰：此谓萍实，可剖而食之，吉祥也，唯霸者能获焉，王遂食，大美。又遣问孔子，何以知之，子曰：吾昔过陈，闻童谣曰：楚王渡江得萍实，大如斗，赤如日，剖而食之甜如蜜，吾是以知之。
《淮南子》曰：夫萍树根于水，木树根于土。
【诗】晋司马彪萍诗曰：泛泛江汉萍，飘荡永无根。
梁庾肩吾赋得池萍诗曰：风翻乍青紫，浪起时疏密，本欲叹无根，还惊能有实。
【赋】晋夏侯湛浮萍赋曰：步长渠以游目，览随波之微草，既纷潎以澄茂，羌孤生于灵沼，罔纤根以自滋，乃逸荡乎波表，散圆叶以舒形，发翠采以含缥，荫修鱼之华鳞，翳兰池之清潦，既澹淡以顺流。又雍容以随风，有缠薄于崖侧，或回滞乎湍中，纷上下而靡常，漂往来其无穷，停不安处，行无定轨，流息则宁，涛扰则动，浮轻善移，势危易荡。
晋苏彦浮萍赋曰：余尝泛舟游观，鼓楫川湖，睹浮萍之飘浪，乃触水而自居，体任适以应会，亦随遇而靡构，伊弱卉之无心，合至理之冥符。
【赞】郭璞萍赞曰：萍之在水，犹卉植地，靡见其布，漠尔鳞被，物无常讬，孰知所寄。
【论】晋杜恕笃论曰：夫萍与菱之浮，相似也，菱植根，萍随波，是以尧舜叹巧言乱德，仲尼恶紫之夺朱。
◇苔
《尔雅》曰：藫，石衣也。
《说文》曰：苔，水衣也。
《淮南子》曰：穷谷之污，生青苔。
《风土记》曰：石发，水衣也，青绿色，皆生于石。
游名山志曰：石篢［《太平御览》一千作箦，按据御览四十七引贺循会稽记，当作篑。］山，缘崖而上，高百许丈，里悉青苔，无别草木。
《古今注》：苔或紫或青，一名员藓，一名绿钱，一名绿藓。
《拾遗记》曰：晋武帝时，租梨园［《太平御览》一千作祖梨国。］献蔓苔，亦曰金苔，亦曰夜明苔。
江文通诗曰：青苔日夜黄。
江赋，绿苔𩭹髿乎研上，［研，石也。］
江淹青苔赋，凿山楹为室，有老苔焉。
天台山赋，践莓苔之滑石。
古诗，青苔依空墙。
【诗】梁沈约咏青苔诗曰：缘阶已漠漠，泛水复绵绵，微根知欲断，轻丝似更联。
梁庾肩吾新苔诗曰：随潮染岸石，逐脉聚浮查，徒令阿谷丽，停筐不汰沙。
【赋】江淹青苔赋曰：嗟青苔之依依，无色类而可方，必居闲而就寂，似幽意而深伤，故其处石则松栝交阴，泉雨长注，横涧俯视，崩壁仰顾，若其在水，则镜带湖沼，绵匝池林，春塘秀色，阳乌好音，乃生水而摇荡，遂出波而沉淫。
◇菰
《说文》曰：蒋，菰也。
《广雅》曰：蒋菰，其米谓之雕胡。
《广志》曰：菰可以为席，温于蒲，生南方。
《庄子》曰：孔子之楚，舍于蚁丘之蒋。
《礼记》曰：十月收水泽之赋。
江赋曰：泛泛之游蒋。
吴都赋，菰穗雕胡，菰子作饼。
宋玉之，［《太平御览》九百九十九作赋曰二字。］主人女为炊雕胡饭。
【诗】梁沈约咏菰诗曰：结根布洲渚，垂叶满皋泽，匹彼露葵羹，可以留上客。
◇荻
《尔雅》曰：菼，薍也，［似苇而小。］
《毛诗》曰：蒹葭苍苍，白露为霜。
《诗疏义》曰：薍或谓之荻，至秋坚成，谓之雚也。
焦赣《易林》：剥之坤曰：从风纵火，荻芝俱死。
《汉书》曰：董偃见宠馆陶公主，安陵袁叔谓偃曰：顾成广远，无宿宫。又有荻竹藉田，足下何不白主，献长门园于上，此上所欲也。
《抱朴子》曰：吴世有姚光者，有火术，吴主身临试之，积荻数千束，光坐其上。又以数千束荻累之，因猛风燔之，火尽，光端坐灰中，振衣而起。
晋中兴书征祥说曰：童谣云，官家养芦化成荻，芦生不止自成积，是时卢循窃据广州，国未能讨，因而用之，是官养之芦也，荻犹敌也。
《毛诗》：敦彼行苇，牛羊勿践履。
又曰：谁谓河广，一苇航之。
又曰：有漼者渊，雚苇淠淠。
《礼记》曰：七月纳材苇。
《吕氏春秋》：季秋之月，命虞人材苇供国。
搜神记，朽苇化蛩也。
《毛诗》曰：毳衣如菼，［菼，芦荻也。］
又八月雚苇。
《异苑》曰：卢龙将攻京师，谣曰：十丈瓦屋，芦作柱，薤作栏。
郭璞奏曰：不宜禁荻地，礼云，名山大泽不封，盖欲以民通财共利，不独专之也。
【诗】梁元帝赋得春荻诗曰：翠菼玉池前，遥映江南莲，非秋无有眊，未烧不生烟。
【诏】宋武帝诏曰：少府前岁所封诸洲芦荻，可开以利民。
◇蓍
《逸礼》曰：天子之蓍九尺炁诸侯七尺，大夫五尺，士三尺，蓍千岁三百茎者，先知也。
《史记》曰：天下和平，蓍茎长一丈，其聚生百茎，共根，今世取蓍，八十茎，长八尺，即难得矣，得六十茎，长八尺，即可用。
洪范五行曰：蓍之言为耆也，百年一本生百茎，此草木之寿，亦知吉凶者，圣人以问鬼神。
《淮南子》曰：上有丛蓍，下有伏龟。
【诗】梁范筠咏蓍诗曰：数奇不可偶，性直谁能纡，祯蔡伏灵异，祥云降温腴。
【赋】晋傅玄蓍赋曰：春迈衡德于青阳，混百卉而萌生，逮朱夏而修茂，暨商秋而坚贞，虽离霜而未雕，与潜龟乎通灵，于是原极以道，极形以度，以类万物之情，以通天下之故，岂唯终始于事业，乃参天而倚数，弃原野之萧条，升云阶而内御，运兹茎于掌握，爻象形而星布，信钩深而致远，实开物而成务。
◇茗
《尔雅》曰：槚，苦茶，［早采者为茶，晚采者为茗。］
《吴志》曰：孙皓每飨宴坐席，无能否，每率以七升为限，虽不悉入口，皆浇灌取尽，韦曜饮酒不过二升，初见礼异，密赐茶茗以当酒。
吴兴记曰：乌程县西有温山，出御荈。
《续搜神记》曰：晋孝武帝世，宣城人秦精，尝入武昌山中采茗，忽见一人，身长一丈，通体皆毛，精见之大怖，毛人径牵其臂，将至山曲大丛茗处，放之便去，须臾复来，乃探怀中橘与精，精甚怖，负茗而归。
《异苑》曰：剡县陈务妻，少寡，与二儿为居，宅中先有古冢，每日作茗抟，辄先以著坟上，二子患之，曰：古墓何知，徒以劳意，欲掘除之，母苦禁乃止，夜即梦见一人，自说没来三百馀年，谬蒙惠泽，贤二子恒欲见毁，相赖保护，虽潜壤与朽骨，敢忘翳桑之报，明日晨兴，于外屋得钱十万，似久埋者，而贯皆新，提还告其儿，并有惭色，自是设馔愈谨。
【赋】晋杜育荈赋曰：灵山惟岳，奇产所锺，厥生荈草，弥谷被岗，承丰壤之滋润，受甘灵之霄降，月惟初秋，农功少休，结偶同旅，是采是求，水则〈山氏〉方之注，挹彼清流，器泽陶简，出自东隅，酌之以匏，取式公刘，惟兹初成，沬沉华浮，焕如积雪，晔若春敷。
◇茅
《尔雅》曰：蔌杜，茅也。
《说文》曰：菅，茅也。
《易》曰：拔茅连茹，以其汇，征吉。
茅苹一名茹子。
又曰：藉用白茅，无咎，天官甸师，祭祀供萧茅。
《尚书·禹贡》曰：荆州包匦菁茅。
《毛诗》曰：白华菅兮，白茅束兮。
又曰：野有死麕，白茅苞之。
又曰：昼尔于茅，宵尔索绹。
《左传》曰：齐侯伐楚，谓楚曰：尔贡苞茅不入，王祭不供，无以缩酒，寡人是征。
典录曰：武王伐殷，微子启肉袒面缚，牵羊把茅，膝行而前。
《六韬》曰：吕尚坐茅而渔。
尹《文子》曰：尧为天子，土阶三尺，茅茨不翦。
《尸子》曰：殷汤救旱，素车白马，身婴白茅，以身为牲。
《庄子》曰：小巫见大巫，拔茅而弃，此其所以终身弗如。
《离骚》曰：索灵茅以蓬莼。
又曰：兰芷变而不芬兮，荃蕙化而为茅。
《史记·封禅书》曰：管仲说桓公云，古之封禅，江淮间，一茅三节，所以为藉也。
吴录《地理志》曰：桂阳郴县，有菁茅，可染布，零陵有香茅，任土贡之。
沈约《宋书》曰：有三脊茅，生石头西岸，江夏王义恭，累表劝封禅，上甚悦。
【诗】梁简文帝香茅诗曰：铜律与鸣琴，俱称类君子，岂若江淮间，发叶超众美，珍同自牧归，茅因汇征起，岂独迈秦蘅，方知蔑沅芷。
梁定襄侯萧祗咏香茅诗曰：𫛸窸芳不歇，霜繁绿更滋，擢本同三脊，流芳有四时，粗根缩酒易，结解舞蚕迟，终当入楚贡，岂羡咏陈诗。
◇蓬
《毛诗》曰：彼茁者蓬。
又曰：首如飞蓬。
芜城赋，蔌蔌风威，孤蓬自振，惊沙坐飞。
《列子》曰：见百岁髑髅，搴蓬而指之。
《曾子》曰：蓬生麻中，不扶自直，白沙在泥，与之皆黑。
《商君书》曰：今夫飞蓬，飘风而行千里，乘风之势也。
《礼》曰：桑弧蓬矢。
《庄子》曰：斥鷃翱翔蓬蒿之间。
古诗，转蓬离本根，飘之畏长风。
又曰：孤蓬转霜根。
《离骚》：蓬艾亲人，御于茅［《太平御览》九百九十七作第。］兮。
鲁哀公失国，［按本条《太平御览》九百九十七作晏子，此脱书名。又按哀晏子春秋作昭。］走齐，公问焉，曰：子之年甚少矣，道至于此乎，吾少之时，多爱我者，吾体［御览作礼。］不亲，人多谏者，吾忘［御览作忌。］不能用，是内无弼，外无辅，辅弼无人，谄谀甚众，譬之犹秋蓬也，孤其根本，密其枝叶。
《尚书大传》曰：子夏作壤室，编蓬户，弹琴瑟其中，以歌先王之风，淮南子曰：见飞蓬转而知为车。
《三辅决录》曰：张仲蔚，平陵人也，与同郡魏景卿，俱隐身不仕，所居蓬蒿没人。
【诗】魏曹植诗曰：转蓬离本根，飘飖随长风，何意回飚举，吹我入云中，高高上无极，天路安可穷，类此流宕子，捐躯远从戎，毛褐不掩形，薇藿常不充，去去莫复道，沉忧令人老。
晋司马彪诗曰：百草应节生，含气有深浅，秋蓬独何辜，飘飖随风转，长飚台飞薄，吹我之四远，搔首望故株，邈然无由反。
◇艾
《尔雅》曰：艾，冰台也。
《毛诗》曰：彼采艾兮，一日不见，如三岁兮。
《庄子》曰：越王子搜，逃乎丹穴，越国无君，求王子搜不得，从之丹穴，不肯出，越人薰之以艾。
崔寔月令曰：三月可采艾。
博物志，削冰至圆以向日，以艾于后承其影，得火。
《孟子》曰：七年之病，求三年之艾。
《楚辞》曰：萧艾于箧笥，谓蕙芷而不香。
《离骚》曰：扈服艾以盈腰兮，谓幽兰其不可佩。
又曰：何昔日之芳草兮，今直为此艾。
汉武内传，西王母神仙次药，有灵丛艾。
【赋】孔璠之艾赋曰：良药弗达，妙针莫宣，奇艾急病，靡身挺烟，治匪君臣，得用神火，振淹固于一烂，气绝息乎无假，淳建投而招祟，钳椒梼而贻祸，伊兹艾之淑粹，仍索质于中野，嗟乎贞灰与邪烬迭御，芳烟与苦兰竞薰，是以艾正而贱，兰妖而珍，故言尧则桀对，举兰则艾因。
【赞】孔璠之艾赞曰：蔼蔼灵艾，蔚彼修坂，混区群卉，理深用远。
◇藤
《尔雅》曰：诸虑，山櫐，［今江东呼櫐为藤，藤似葛而粗大也。］
广雅曰：藟，藤也。
《毛诗》曰：南有樛木，葛藟累之。
《山海经》曰：卑山其上多櫐，［今狸豆之属。］
南方草物状曰：浮沉藤，生子大如齑瓯，正月华色，仍连著实，十月臈月熟，色赤，生食之甜酢，生交阯九真，含兰子藤，生缘树木，正二月花色，四五月熟，实如{莉木}，赤如雄鸡冠，取生食之，味淡泊，出交阯合浦，野聚藤，缘树木，二月花色，仍连著实，五六月熟，子大如羹瓯。俚民煮食，其味甜酢，出苍梧，{艹椒}藤生金封山，俚人往往卖之，其色正赤，出兴古。
裴氏《广州记》曰：土人伐船为业，随树所在，就以成槽，皆去水难远，动有数里，山生草，名为膏藤，津汁软滑，无物能比，以此导地，牵之如流，亦五六丈舡，数人便运。
《临海异物志》曰：锺藤，附树作根，软弱，须缘树而作，藤既缠裹，树便死，且有恶汁，尤令速朽也，藤盛成树，若木自然，大者或至十围。
又曰：{艹椒}藤，围数寸，重于竹，可以为杖蔑，以缚船，及以为席，胜于竹也。
王歆始兴记曰：晋中朝，有质子将归，忽有人寄其书，告曰：吾家在观亭，亭庙石间有悬藤，君至叩藤，家人自出，归者如其言，果有二人出水取书，并曰：江伯令君前，入水，见屋舍甚丽，今俗咸言观亭有江伯神也。
顾微《广州记》曰：{艹椒}［《太平御览》九百九十五作科。］藤，如栟闾，叶疏破，皮青，多棘刺，高五六丈者，如五六寸竹，小者如笔管竹，类有十许种，续游，［御览作断。］草藤也，一曰诺藤，二［御览作一。］曰水藤，山行渴，则断取汁饮之，治人体有损绝，沐则长发，去地一丈断之，辄更生根至地，永不死。
《异苑》曰：永阳县有山，壁立千仞，岩上有石室，路右名为神农窟，窟前百药，丛茂，莫不毕备。又别有异藤，花形似菱菜，朝紫，中绿，晡黄，暮青，夜赤，五色迭耀。
【诗】梁简文帝咏藤诗曰：纤条寄乔木，弱影掣风斜，标春抽晓翠，出雾挂悬花。
◇菜蔬
《毛诗》曰：其蔌维何，惟笋及蒲。
又曰：我有旨蓄，亦以御冬。
《尔雅》曰：菜谓之蔬，不熟曰馑。
周礼，春官曰：春入学，舍采合舞。
《礼记》曰：仲秋之月，乃命有司，趣民务蓄菜。
《论语》曰：虽蔬食，菜羹瓜祭，必斋如也。
《孔丛子》曰：菜谓之蔬。
《庄子》曰：颜回不茹荤三月。
《吕氏春秋》曰：菜之美者，寿木之华，赤木之叶，馀瞀之南，有菜名嘉树，其色若碧。
汉书西域传曰：罽宾地温和，冬食生菜。
《魏志》曰：倭国地温和，冬夏食生菜。
《汉武内传》曰：西王母曰：仙之上药，有碧海之琅菜。
王充《论衡》曰：董仲舒读春秋，三年不窥园菜。
《孝子传》曰：洛阳公辇水作浆，兼以给过者，公补𪨗，不取其直，天神化为书生，问公何不种菜，曰：无种，即遗数升，公种之，化为白璧，馀皆为钱，公得以娶妇。
大夫有污猪之宫，虽有美菜，有义之士不食。
庄子，宣尼穷于陈蔡之间，颜回择菜。
《文选》：野有菜蔬之色。
《仪礼》曰：婚礼，舅姑既没，则妇三月乃奠菜蔬，盖用待告。
《汉书》：张竦曰：古叛逆之国，潴其宫室，以为污池，名曰凶墟，虽生菜蔬而民不食。
菜之美者，具区之菁。
范宣挑菜，伤指，大啼曰：身体发肤，不敢毁伤，故啼。
蜀都赋，五肉七菜，胜掩腥臊。
《广州先贤传》：丁密，苍梧人，非家织布不衣，非己耕种菜果不食。
杜兰香别传曰：香降张硕，赍瓦榼酒，七子樏，樏多菜而无他味，亦有世间常菜，辄有三种色，或丹或紫，一物与海蛤相象，并有非时菜，硕云，食之亦不甘，然一食七八日不饥。
【启】梁皇太子谢敕赉河南菜启曰：海水无波，来因九译，周原泽洽，味备百羞，尧韭未俦，姬歜非喻。
又谢敕赉大菘启曰：吴愧千里之莼，蜀惭七菜之赋，是知泮宫采茆，空入鲁诗，流火烹葵，徒传豳曲。
◇葵
《说文》曰：葵，菜也。
七启曰：芳孤精择，［《文选》三十四作粺。］霜蓄霜葵。
《文选》：青青园中葵，凝露待日晞。
又言，譬如后园葵，有叶待秋霜。
又曰：无以肉食资，取笑葵与藿。
豳风曰：七月烹葵及菽。
《左传》：仲尼曰：鲍庄子之智不如葵，葵犹能卫其足，［庄子居乱，不能危行言逊，以致刖足。］
《师旷占》曰：黄帝问师旷，曰：欲知牛马贵贱，秋葵下小葵生，牛马贵，大葵不虫，牛马贱。
《史记》曰：公仪休为鲁相，食葵而美，拔其园葵弃之。
《韩诗外传》曰：鲁监门女婴，相从绩，中夜泣曰：卫世子不肖，是以泣，其偶问其故，曰：宋司马得罪于宋，出奔于鲁，马佚，食吾园葵，是岁亡利一半，由是观之，祸福相及也。
《列女传》曰：鲁漆室女倚柱而啸，邻妇曰：欲嫁乎，曰：吾忧鲁君老而太子少也，妇曰：此鲁大夫之忧，女曰：昔晋客舍吾家，系马于园，马佚，践吾园葵，使吾终岁不厌葵味。
《列仙传》曰：丁次都，不知何许人，为辽东丁氏作人，丁氏常使买葵，冬得生葵，问何得此葵，云从日南买来。
《异苑》曰：符坚将欲南师，梦葵生城内，明以问妇，妇曰：若征军远出，难为将也。
《博物志》曰：陈葵子微炒，令爆咤，散著熟地中，遍踏之，朝种暮生，远不过宿。
北齐彭城王攸在郡，王氏种葵三亩，被人盗之，王密令书葵叶，明旦市看之，遂得偷者。
【诗】古诗，采葵莫伤根，伤根葵不生，结友莫羞贫，羞贫友不成。
晋陆机园葵诗曰：种葵北园中，葵生郁萋萋，朝荣东北倾，夕颖西南晞，灵露垂鲜泽，朗日耀其晖，时逝和风戢，岁暮伤飚飞，曾露无温液，严霜有凝威，幸蒙高墉德，玄景荫素蕤，丰条并春盛，落叶后秋衰，庆彼晚雕福，忘此孤生悲。
又诗曰：翩翩晚雕葵，孤生寄北蕃，被蒙复露惠，微躯后时残，庇足同一智，生理各万端，不若闻道易，但伤知命难。
◇荠
《尔雅》曰：{艹折}蓂，大荠，［似荠，叶细。］
又曰：蒫，荠实。
《说文》曰：荠草可食也。
《毛诗》曰：谁谓荼苦，其甘如荠。
《礼记》曰：孟夏之月，靡草死，［荠，亭历之属也。］
《淮南子》曰：荠夌［《太平御览》九百八十作麦，下条同。］冬生而夏死。
《抱朴子》曰：荠夌大{艹秝}，仲夏而枯。
【赋】夏侯湛赋曰：寒冬之日，余登乎城，跬步北园，睹众草之萎悴，览林果之零残，悲纤条之槁摧，愍枯叶之飘殚，见芳荠之时生，被畦畴而独繁，钻重冰而挺茂，蒙严霜以发鲜，舍盛阳而弗萌，在太阴而斯育，永安性于猛寒，羌无宁乎暖燠，齐精气于款冻，均贞固乎松竹。
齐卞伯玉荠赋曰：终风扫于暮节，霜露交于杪秋，有萋萋之绿荠，方滋繁于中丘，《礼记》曰：凡进食之礼，葱渫处末。
又曰：脍春用葱，脂用葱，为君子择葱薤，如［《太平御览》九百七十七作必。］绝其本末。
《尔雅》茖，山葱，细茎大叶。
刘向别传［《太平御览》九百八十作录。］曰：都尉有种葱书，曹公既与先生言，细人觇之，见其拔葱，［按曹公以下，《太平御览》九百七十七引，作华阳国志，当另条。］
《庄子》曰：徐无鬼见武侯曰：先生居山林，厌葱韭，今老欲甘酒肉之味耶。
又曰：春月饮酒加葱，以通五脏。
《春秋元命包》曰：天门山上有葱，所种畦泷悉着，行人拔取者悉绝，若精神而求，即不拔自出，奇异辛香。
《汉书》：龚遂劝民，令人一口，种五十本葱，一畦韭，百本薤。
《西河旧事》曰：葱岭在敦煌西八十里，其山高大，上生葱，故曰葱岭。
《列仙传》曰：阮丘，蛆山上种葱百馀年，乃去。
《晋令》曰：居洛阳内，园菜欲课以当［三字《太平御览》九百七十七作以当课，此倒。］者，耳［御览作听，此讹。］其引长流，灌紫葱，丁各三亩。
《东观汉记》曰：孔奋，字君鱼，为姑臧长，时天下乱，河西独安，臧长居数月，辄致资产，奋在姑臧四年，财物不增，唯老母妻子但菜食，或谓奋曰：置脂膏中，亦不能自润。
《汉武内传》曰：西王母曰：仙人上药，有玄都绮葱。
邵信臣曰：臣太官种冬葱，生不时之物，有伤于人也。
◇蓼
《尔雅》曰：蔷虞蓼，［虞泽蓼也。］
《诗》曰：予又集于蓼，［言辛苦也。］《离骚》曰：蓼虫不能从乎葵菜。
吴氏《本草》曰：蓼实一名天蓼，一名野蓼，一名泽蓼。
《礼记》曰：鹑鸡羹𫛪酿之蓼。
刘向别录曰：尹都尉书，有种蓼篇，《吴越春秋》曰：越王念吴，欲复怨，非一旦也，苦思劳心，夜以接日，卧则切之以蓼。
魏《文子》曰：蓼虫在蓼则生，在芥则死，非蓼仁而芥贼也，本不可失。
古诗曰：苏蓼出沟渠。
【赋】汉孔臧蓼虫赋曰：季夏既望，暑往凉还，逍遥讽诵，遂居东园，周旋览观，憩乎南蕃，睹兹芪蓼，纷葩吐荣，猗那随风，绿叶厉茎，爰有蠕虫，厥状似螟，群聚其间，食之以生，于是寤物讬事，推况乎人，幼长斯蓼，莫或知辛，膏粱之子，岂曰不云，苟非德义，不以为家，安逸无心，如禽兽何，逸必致骄，骄必致亡，匪唯辛苦，乃丁大殃。
