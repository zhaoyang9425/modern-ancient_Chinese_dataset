◇舞
《尔雅》曰：婆娑，舞也，［舞者之容也。］
《尚书》曰：苗民逆命，帝乃诞敷文德，舞干羽于两阶，七旬有苗格。
乐纬曰：武王承命兴师，渡盟津，前歌后舞。
《周官》曰：乐师掌教国子六舞，凡舞有帗舞，有羽舞，有旄舞，有干舞。
《礼记》曰：治民劳者，舞行缀远，治民逸者，舞行缀短，故观其舞，知其德，［民德薄，故舞劳人少。］
又曰：以禘礼祀周公于太庙，朱干玉戚，冕而舞大武。
《毛诗》曰：舍其坐迁，屡舞仙仙，侧弁之俄，屡舞傞傞。
《左传》曰：考仲子之宫，将万焉，公问羽数于众仲，对曰：天子用八，诸侯用六，大夫四，士二，夫舞，所以节八音而行八风也。
《楚辞》曰：二八齐容起郑舞，衽若交竽抚案下。
又曰：翾飞兮翠曾，［曾，舞也，言舞工巧似翠鸟之举。］展诗兮会舞。
《韩子》曰：长袖善舞，多钱善贾。
《淮南子》曰：今鼓舞者，身若秋药被风，［药，白芷也，被风言其弱也。］《汉书》曰：孝武李夫人，本以倡进，兄延年，知音善歌舞，延年侍上起舞，歌曰：北方有佳人，绝世而独立，一顾倾人城，再顾倾人国，宁不知倾国与［原坏，据冯校本改。］倾城，佳人难再得，平阳公主因言延年女弟，上召见，实妙丽善舞，由是幸，生昌邑哀王。
又曰：高祖庙奏武德文始五行之舞，武德者，象天下乐己行武以除乱也，文始者，本舜韶舞也，高祖更名曰文始，示不相袭。
范晔《后汉书》曰：蔡邕坐上章事徙，及归，将就还路，五原太守王智饯之，酒酣，智起舞，属邕，邕不为报，智者中常侍王甫之弟，智衔之，密告邕，怨于囚放，谤讪朝廷，邕虑卒不免祸，乃亡命江海，远迹吴会。
《吕氏春秋》曰：陶唐氏之始，阴多滞伏，民气壅阏，故为作舞，以宣导之。
《家语》曰：子路戎服见孔子，拔剑而舞曰：古之君子，固以剑自卫乎，孔子曰：古之君子，忠以为质，仁以为卫。
蔡邕《月令章句》曰：乐容曰舞，有俯仰张翕，行缀长短之制。
三巴记曰：阆中有渝水，賨民锐气喜舞，高祖乐其猛锐，数观其舞，使乐人习之，故名巴渝舞。
魏名臣奏，王朗表曰：凡音乐以舞为主，自黄帝云门，至周大武，皆大庙舞乐名也，乐所以乐君之德，舞所以象君之功。
《吴书》曰：陶谦为舒令，郡守张磐，耻为之下，磐舞，属谦，谦不为起，强之乃舞，舞不转，磐曰：不当转耶，曰：转则胜人。
又曰：陆逊破曹休，上与群僚大会，酒酣，命逊舞，解所著白鼯子裘赐之。
【诗】宋南平王白纻舞曲曰：仙仙徐动何盈盈，玉腕俱凝若云行，佳人举袖曜青蛾，掺掺擢手映鲜罗，状似明月泛云河，体如轻风动流波。
梁简文帝咏舞诗曰：娇情因曲动，弱步逐风吹，悬钗随舞落，飞袖低鬟垂。
又咏舞诗曰：戚里多妖丽，重娉蔑燕馀，逐节工新舞，娇态似凌虚，纳［内音。］花承俵概，垂翠逐珰舒，扇开衫影乱，巾度履行疏，徒劳交甫忆，自有专城居。
又咏舞诗曰：可怜称二八，逐节似飞鸿，悬胜河阳伎，暗与淮南同，入行看履进，转面望鬟空，腕动苕华玉，衫随如意风，上客何须起，啼乌未肯终。
梁刘遵应令咏舞诗曰：倡女多艳色，入选尽华年，举腕嫌衫重，回腰觉态妍，情绕阳春吹，影逐相思弦，履度开裙俵，鬓转匝花钿，所愁馀曲罢，为欲在君前。
梁王训应令咏舞诗曰：新妆本绝世，妙舞亦如仙，倾腰逐韵管，敛色听张弦，袖轻风易入，钗重步难前，笑态千金动，衣香十里传，将持比飞燕，定当谁可怜。
梁杨曒咏舞诗曰：红颜自燕赵，妙妓迈阳阿，就行齐逐唱，赴节暗相和，折腰送馀曲，敛袖待新歌，嚬容生翠羽，曼睇出横波，虽称赵飞燕，比此讵成多。
梁庾肩吾咏舞诗曰：飞鸟袖始拂，啼乌曲未终，聊因断续唱，试讬往还风。
梁刘孝仪和舞诗曰：回履裾香散，飘衫钏响传，低钗依促管，曼睇入繁弦。
又和诗曰：转袖随歌发，顿履赴弦馀，度行过接手，回身乍敛裾。
又舞就行诗曰：依歌移弱步，傍烛艳新妆，徐来翻应节，乱去反成行。
周庾信咏舞诗曰：洞房花烛明，燕馀双舞轻，顿履疏随节，低鬟逐上声，步转行初进，衫飘曲未成，鸾回镜欲满，鹤顾市应倾，已曾天上学，讵是世中生。
陈徐陵咏舞诗曰：十五属平阳，因来入建章，主家能教舞，城中巧旦［原作且，据冯校本改。］妆，低鬟向绮席，举袖拂花黄，烛送空回影，衫传箧里香，当由好留客，故作舞衣长。
【赋】后汉傅毅舞赋曰：楚襄王既游云梦，将置酒宴饮，谓宋玉曰：寡人欲觞群臣，何以娱之，玉曰：臣闻激楚结风阳阿之舞，材人之穷观，天下之至妙，噫可进乎，王曰：试为寡人赋之，玉曰：唯唯，郑女出进，二八徐侍，姣服极丽，姁媮致态，貌嫽妙以妖冶，红颜烨其杨华，眉〈女连〉娟以增绕，目流睇而横波，珠翠的皪而照曜，华袿飞髾而杂纤罗，顾形影，自整装，顺微风，挥若芳，动朱唇，纡清阳，亢音高歌，为乐之方，其始兴也，若俯若仰，若来若往，雍容惆怅，不可为象，罗衣从风，长袖交横，骆驿飞散，飒遝合并，绰约闲靡，机迅体轻，于是合场递进，安步而俟，埒材角妙，夸容乃理，轶态横出，瑰姿谲起，回身还入，迫于急节，纡形赴远，漼以摧折，纤縠俄飞，缤焱若绝，体如游龙，袖如素蜺，迁延微笑，退复次列，观者称丽，莫不怡悦。
后汉张衡舞赋曰：昔客有观舞于淮南者，美而赋之曰：音乐陈兮旨酒施，击灵鼓兮吹参差，叛淫衍兮漫陆离，于是饮者皆醉，日亦既昃，美人兴而将舞，乃修容而改袭，服罗縠之杂错，申绸缪以自饰，拊者啾其齐列，盘鼓焕以骈罗，抗修袖以翳面兮，展清声而长歌，歌曰：惊雄逝兮孤雌翔，临归风兮思故乡，搦纤腰而互折，嬛倾倚兮低昂，增芙蓉之红花兮，光的皪以发扬，腾〈目雩〉目以顾眄，盼烂烂以流光，连翩骆驿，乍续乍绝，裾似飞燕，袖如回雪，于是粉黛施兮玉质粲，珠簪挺兮缁发乱，然后整笄揽发，被纤垂萦，同服骈奏，合体齐声，进退无差，若影追形。
梁简文帝舞赋曰：酌蒲桃，坐柘观，命妙舞，征清弹，丱发初笄，参差俱集，信身轻而钗重，亦腰羸而带急，响玉砌而迟前，度金扉而斜入，似断霞之照彩，若飞鸾之相及，既相看而绵视，亦含姿而俱立，于是徐鸣娇节，薄动轻金，奏巴渝之丽曲，唱碣石之清音，扇才移而动步，鞞轻宣而逐吟，尔乃优游容豫，顾眄徘徊，强纡颜而失笑，乍杂怨而成猜，或低昂而失侣，乃归飞而相附，或前异而始同，乍初离而后赴，不迟不疾，若轻若重，盻鼓微吟，回巾自拥，发乱难持，簪低易捧，牵恃其思，怀娇知宠。
◇歌
《说文》曰：咏，歌，曰［曰上疑脱又字。］独歌谓之谣，讴，齐歌也。
蔡邕《月令章句》曰：乐声曰歌。
《山海经》曰：帝俊八子，是始为歌，［帝俊，帝舜也。］
又曰：夏后氏开，上三嫔于天，得九辩与九［《太平御览》五百七十二，九下有歌字。］以下。
《毛诗序》曰：情动于中而形于言，言之不足，故嗟叹之，嗟叹之不足，故咏歌之。
《穆天子传》曰：天子东游于黄泽，宿于曲洛，洛水之曲也，使宫乐谣［宫乐，典乐者。］曰：黄之纮，其马歕沙，［音普问反。］黄之泽，其马歕玉。
《列子》曰：薛谈学讴于秦青，未穷青之伎，自谓尽之，遂辞归，秦青弗止，饯于交衢拊节悲歌，声震林木，响遏行云，薛谈乃谢求反，终身不敢言归，秦青顾其友曰：昔韩娥东之齐，匮粮，过雍门，鬻歌假食，既去，馀响绕梁，三日不绝。
《孟子》曰：昔王豹处于淇，而河西善讴，绵驹处于高唐，而齐右善歌。
襄阳耆旧传曰：宋玉识音而善文，襄王好乐而爱赋，既美其才，而憎其似屈原也，乃谓之曰：子盍从楚之俗，使楚人贵子之德乎，对曰：昔楚有善歌者，王其闻与，始而曰下里巴人，国中唱而和之者数万人，中而曰阳阿采菱，国中唱而和之者数百人，既而曰阳菱［《初学记》十五作阿。］白露，朝日鱼丽，含商吐角，绝节赴曲，国中唱而和之者，不过数人，盖其曲弥高，其和弥寡。
《吕氏春秋》曰：昔葛天氏之乐，三人操牛尾，捉足以歌八阕。
又曰：帝喾氏命咸黑作为唐歌，尧命质效山谷之音以作歌，汤命伊尹作为大濩，歌晨露。
《淮南子》曰：易道良马，使人欲驰，饮酒而乐，使人欲歌。
又曰：［瓠梁之歌，可随也。］其所歌者不可为，瓠梁，古善歌之人也。
刘向别录曰：有丽人歌赋，汉兴以来，善雅歌者，鲁人虞公，发声清哀，盖动梁尘。
《汉书》曰：孝武南巡狩，至于盛唐，自浔阳浮江，亲射蛟江中，获之，舳舻千里，薄𪭢阳而出，作盛唐𪭢阳之歌。
又曰：武帝思念李夫人不已，方士齐人少翁，言能致其神，乃夜设灯烛帏幄，而令帝居他帐，遥见望好女，如夫人之貌，而不得就视，愈益悲感，为作诗，令乐府诸音家弦歌之，曰：是耶非耶，立而望之，偏，娜娜何冉冉其来迟。
又曰：张释之为中郎将，从行至灞陵，是时慎夫人从，上指视慎夫人新丰道曰：此是邯郸道也，使慎夫人鼓瑟，上倚瑟而歌。
《汉武内传》曰：西王母命侍女安法婴，歌玄云曲，上元夫人自弹云林之瑟，乃歌步玄之曲曰：渌景清飚起，云盖映朱葩，兰房辟琳阙，碧室启琼沙。
郑缉之东阳记曰：歌山在吴宁县，故老相传云，昔有人乘船从下过，见一女子谷汲，乃登此山，负水行歌，姿态甚妍，而莫知所由，故名歌山。
虞舜作歌曰：元首明哉，股肱良哉，庶事康哉。
又歌曰：元首丛脞哉，股肱惰哉，万事堕哉。
又歌曰：南风之薰兮，可以解吾民之愠兮，南风之时兮，可阜吾民之财兮。
又卿云歌曰：卿云烂兮，礼缦缦兮，日月光华，旦或旦兮，八伯咸进，稽首曰：明明上天，烂然星辰，日月［《太平御览》五百七十一月下有光字。］华，弘兮［御览作予。］一人，帝乃再歌曰：日月有常，星辰有行，四时从经，万姓允诚，于予论乐，配天之灵。
周穆天子觞西王母于瑶池之上，西王母为天子谣曰：白云在天，山陵自出，道里悠远，山川间之，将子无死，尚能复来，天子答曰：予归东土，和治诸夏，万民平均，吾顾见汝，比及三年，将复而野。
齐宁戚扣牛角歌曰：沧浪之水白石粲，中有鲤鱼长尺半，毂布单衣裁至骭，清朝饭牛至夜半，黄犊上坂且休息，吾将舍汝相齐国。
又燕荆轲萧萧歌曰：燕太子丹使荆轲刺秦王，丹祖送于易水之上，高渐离击筑，荆轲歌，宋意和之曰：风萧萧兮易水寒，壮士一去不复还。
汉高祖大风歌曰：高祖还过沛，留置酒沛宫，悉召故人父老子弟佐相酒，发沛中儿，得百二十人，教之歌，酒酣，上击筑自歌曰：大风起兮云飞扬，威加海内兮归故乡，安得猛士兮守四方。
汉武临河决，悼功之不成，乃歌曰：瓠子决兮将奈何，浩浩洋洋，虑殚为河，殚为河兮，地不得宁，功无已□［汉书沟洫志作时。］兮吾山平，吾山平兮钜鹿［汉书作野。］溢，鱼弗郁兮迫冬日。
汉司马相如琴歌曰：相如游临邛，富人卓王孙家，有女文君，新寡，窃于壁见之，相如因以琴歌挑之曰：凤兮凤兮归故乡，游遨四海求其皇，有艳淑女在此房，何缘交接为鸳鸯，凤兮凤兮从我栖，得讬字尾永为妃，交情通体心和谐，中夜相从知者谁。
汉乌孙公主歌曰：吾家嫁我兮天一方，远讬异国乌孙王，穹庐为室兮毡为墙，肉为食兮酪为浆，居常思土心内伤，原为黄鹤兮还故乡。
后汉章帝时童谣曰：城中好高髻，四方高一尺，城中好大眉，四方且半额，城中好广袖，四方用疋帛。
后汉桓帝时童谣曰：城上乌，尾毕逋，公为吏，儿为徒，一徒死，百乘车，车班兰，至河间，姹女能数钱，银为室，金为堂，户上膴々舂黄粱，下有鼓，我欲击之丞相怒。
晋刘琨扶风歌曰：系马长松下，废鞍高岳头，烈烈悲风起，泠泠涧水流，鹿游我前，猴戏我侧，资粮既以乏，薇蕨安足食，惟昔李愆期，寄在匈奴庭，忠信反获罪，汉武不见明。
晋陆机百年歌曰：一十时，颜如蕣华晔有晖，体如飘风行如飞，终朝出游薄暮归，六情逸豫心无违，清酒将炙奈乐何，清酒将炙奈乐何。
二十时，肤彩津泽人理成，美目淑貌灼有荣，光车骏马游都城，高谈雅步何盈盈，清酒将炙奈乐何，清酒将炙奈乐何。
三十时，行成名立有令闻，力可扛鼎志干云，食如漏卮气如熏，辞家观国综典文，清酒将炙奈乐何，清酒将炙奈乐何。
四十时，体力克壮志方刚，跨州越郡还帝乡，出入承明拥大珰，清酒将炙奈乐何，清酒将炙奈乐何。
五十时，荷旄杖节镇邦家，鼓锺嘈囋赵女歌，罗衣綷粲金翠华，言笑雅舞相经过，清酒将炙奈乐何，清酒将炙奈乐何。
六十时，年亦耆艾业亦隆，骖驾四牡入紫宫，轩冕纳那翠云中，子孙昌盛家道丰，清酒将炙奈乐何，清酒将炙奈乐何。
七十时，精爽颇损膂力愆，清水明镜不欲观，临乐对酒转无欢，揽形修发独长叹。
八十时，明已损，聪去耳，前言往行不复纪，辞官致禄归桑梓，安车驷马入旧里，乐事告终忧事始。
九十时，日告耽瘁月告衰，形体虽是志意非，言多谬误心多悲，子孙朝拜或问谁，指景玩日虑安危，感念平生泪交挥。
百岁时，盈数已登肌肉单，四支百节还相患，目若浊镜口垂涎，呼吸嚬蹙反侧难，茵褥滋味不复安。
晋傅玄燕人美兮歌曰：燕人美兮赵女佳，其室则迩兮限增崖，云为车兮风为马，玉在泥兮兰在野，云无期兮风有止，思多端兮谁能理。
晋王献之情人桃叶歌曰：桃叶复桃叶，桃叶连桃根，相怜两乐事，独使我缠绵。
桃叶复桃叶，渡江不用楫，但渡无所苦，我自楫迎汝。
桃叶答王团扇歌曰：七宝画团扇，粲烂明月光，与郎却暄暑，相忆莫相忘，青青林中竹，可作白团扇，动摇郎玉手，因风讬方便，团扇复向谁，侍许自障面，憔悴无复理，羞与郎相见。
齐陆□［明本作垂，按玉台新咏九作厥，当作厥。］李夫人及贵人歌曰：别车桂席尘，豹尾香烟灭，彤殿向蘼芜，青蒲复萎绝，坐萎绝，对蘼芜，临玉阶，泣长涂，寡鹤羁雌飞且止，雕梁翠壁网蜘蛛，洞房明月夜，对此泪如珠。
晋孙绰情人诗曰：碧玉破瓜时，相为情颠倒，感郎不羞难，回身就郎抱。
宋鲍昭白纻辞歌曰：朱唇动，素袖举，洛阳少童邯郸女，古称渌水今白纻，催弦急管为君舞，穷秋九月荷叶黄，北风驱鹰天雨霜，夜长酒多乐未央，春风澹荡使思多，天色净渌气妍和，含桃红萼兰紫芽，朝日灼烁发园花，卷幌结帷罗玉筵，齐讴秦吹卢女弦，千金雇笑买芳年，桂宫柏寝拟天居，朱爵文窗韬碧疏，雕屏匼匝组帐舒，秦筝赵瑟挟笙竽，垂珰散緌盈玉除，停觞不语欲谁须。
又中兴歌曰：中兴太平运，化清四海乐，星星照玉台，紫烟游凤阁，碧楼含夜月，紫殿争朝光，采墀散兰麝，风起自生芳，三五容色满，四五妙容歇，已输春日观，分随秋光没。
宋谢庄明堂歌辞曰：履艮宅中宇，司绳总四方，裁化偏寒烛，布政周炎凉，景丽条可结，霜明冰可折，凯风扇朱辰，白云流素节，右歌明堂黄帝辞，［五言，依土数。］
参映夕，驷昭晨，云乘震，司青春，萌动达，万品新。
润无际，泽无垠，右歌青帝辞，［三言，依木数。］
龙精初见大火中，朱光北至圭景同，庶物盛长咸殷阜，恩覃四溟被九有，右歌赤帝辞，［七言，依火数。］
百川如镜天地爽且明，云冲气举盛德在素精，右歌白帝辞。［九言，依金数。］
岁既暮，日既驰，灵乘坎德司规，玄云合晦鸟归，白雪繁亘天涯，右歌黑帝辞，［六言，依水数。］
齐谢朓郊庙歌辞，歌青帝，［木生数三。］营翼日，鸟殷霄，凝冰泮，玄蛰昭，景汤汤，风习习，夷女歌，东皇集。
歌赤帝，［火成数七。］惟此夏德德恢恢，两龙在御炎精来，族云蓊郁温风煽，兴雨祁祁委苗遍。
歌黄帝，土数五，禀火自明敏，资金挺刚克，凉燠资成化，群方载厚德。
歌白帝，金数九，帝悦于兑执矩固司藏，百川牧［乐府诗集三作收。］潦精景应徂商，嘉树离披榆关命宾鸟，夜光如霜秋风方袅袅。
歌黑帝，［水数六。］霜锺鸣冥陵起，星回天月穷纪，听严风来不息，望玄云黝无色。
齐王融明王歌辞曰：明王日月照，至乐天地和，幸息云门吹，复歇咸池歌，桂序金匏转，瑶轩丝石罗，露凝嘉草秀，烟度醴泉波。
又曰：圣君应昌历，景祚启休期，海荡万川集，山崖百草滋，大哉君为后，何羡唐虞时。
又曰：湛露改寒司，交𣲗变阳旭，琼袖藻晨红，瑶塘，污初渌，日霁沙溆明，风泉暗华烛，遵渚泛兰觞，乘漪舞清曲。
又曰：炎光销玉殿，凉风吹凤楼，金华妆翠羽，鹢首画龙舟，荆姬采菱曲，越女江南讴，良时时一遇，佳人难再求。
梁武帝春歌曰：阶上香入怀，庭中花照眼，春心一如此，情来不自限。
夏歌曰：江南莲花水，红光复碧色，同丝有同藕，异心无异意。
秋歌曰：绣带合欢给，锦衣连理文，怀情入夜月，含笑出朝云。
团扇歌曰：手中白团扇，净如秋圆月，清风任动生，娇香乘意发。
襄阳白铜隄歌曰：龙马紫金鞍，翠毦白玉羁，照曜双阙下，知是襄阳儿。
梁沈约郊庙歌黄帝辞曰：郁彼中坛，含灵阐化，回环气象，轮无辍驾。
歌青帝辞曰：帝位在震，龙德司春，开元布泽，含和上人。
歌赤帝辞曰：炎光在离，火为盛德，执礼昭训，持衡授则。
歌白帝辞曰：神在秋方，帝居西颢，允兹金德，裁成万宝。
歌黑帝辞曰：德盛浮水，玄冥纪节，阴降阳腾，气凝象闭。
元会歌辞，皇帝出入奏皇雅，歌诗三曲，五言，［二郊太庙明堂同用。］帝德实广运，车书靡不宾，执瑁朝群后，垂旒御百神。
华盖拂紫微，钩陈绕太一，容裔被缇组，参差罗罘罼。
清跸朝万宇，端冕临正阳，春句［隋书音乐志作青絇。］黄金𫄷，衮衣文绣裳。
皇太子出入奏胤雅，歌诗一曲，四言，自昔殷代，哲王世有，降及周成，惟器是守，上天乃眷，大梁既受，灼灼重明，仰承元首，上寿酒奏分［隋书音乐志作介。］雅，诗一曲，五言，百福四象初，万寿三元始，拜献惟衮职，同心协卿士，北极永无穷，南山安足拟。
又襄阳白铜鞮歌曰：分手桃林崖，望别岘山头，若欲寄音信，汉水向东流。
又春白纻歌曰：兰叶参差桃半红，飞芳舞縠戏春风，如娇如怨状不同，含笑流盻满堂中，翡翠群飞飞不息，原在云间长比翼，佩服堇［乐府诗集五十六作瑶。］草驻容色，舜日尧年欢无极。
夏白纻歌曰：朱火灼烁照佳人，含情送意遥相亲，嫣然一转乱心神，非子之故欲谁因。
秋白纻歌曰：白露欲凝草已黄，金琯玉柱响洞房，双心一影俱回翔，吐情寄君君莫忘。
冬白纻歌曰：寒闺昼密罗幌垂，娇容丽色心相知，双去双还誓不移，长袖拂面为君施。
梁刘孝威行幸甘泉歌曰：汉家迎夏毕，避暑甘泉宫，栈车鸣里鼓，驷马驾相风，校尉乌丸骑，待诏娄烦弓，后旌犹五柞，前笳度九颙，才人豹尾内，御酒属车中，辇回百子阁，扇动七轮风，鸣锺休卫士，披图占后宫，材官但校猎，凉风戏射熊。
古东飞伯劳等歌曰：东飞伯劳西飞燕，黄姑织女时相见，谁家女儿对门居，开华发色照里闾，南窗北牖挂明光，罗帷绮帐脂粉香，女儿年几十五六，窈窕无双颜如玉，三春已暮花随风，空留可怜与谁同。
古，［古下疑有脱文。］河中之水向东流，洛阳女儿名莫愁，莫愁十三能织绮，十四采桑东陌头，十五嫁为卢家妇，十六生儿字阿侯，卢家兰室桂为梁，中有郁金苏合香，头上金钗十二行，足下丝履五文章，珊瑚挂镜烂生光，平头奴子提履箱，人生富贵何所望，恨不嫁与东家王。
【赋】袁山松歌赋曰：朱唇不启，皓齿不离，清气独转，妍弄潜移，或似停而不留，或如疾而不驰。
【笺】魏繁钦与太子笺曰：都尉薛访车子，年始十四，能啭喉引声，与葭同音，乃知天壤之所生，诚有自然之妙物，潜气内转，哀音外激，大不抗越，细不幽散，声悲奋笳，曲美常均，及与黄门鼓吹温胡，迭唱迭和，喉所发音，无不响应，遗声抑扬，不可胜穷，暨其清激悲吟，杂以怨慕，咏北狄之遐征，奏胡马之长思，是时凉风拂衽，背山临谿，莫不泫泣陨涕，悲怀慷慨，窃惟圣体，兼爱好奇，是以先白。
魏文帝答曰：披书欢笑，不能自胜，奇才妙伎，何其善也，顷守土［《太平御览》五百七十三作守宫王，按当作守宫士。］孙世，有女曰琐，年始九岁，梦与神通，寤而悲吟，哀声激切，涉历六载，于今十五，近者督将具以状闻，是日博延众贤，遂奏名倡，曲极数弹，欢情未逞，乃令从官，引内世女，须臾而至，厥状甚美，素颜玄发，皓齿丹唇，详而问之，云善歌舞，于是提袂徐进，扬蛾微眺，芳声清激，逸足横集，然后循容饰妆，改曲变度，斯可谓声协锺石，气应风律，今之妙舞，莫巧于绛树，清歌莫善［《太平御览》三百八十一，《初学记》十九作激。］于宋臈，岂能乱［全三国文七乱上有上字。］灵祇，下变庶物，漂悠风云，横厉无方，若斯也哉，固非车子喉啭长吟所能逮也，吾练色知声，雅应此选，谨卜良日，纳之闲房。
【启】梁沈约谢齐竟陵王宋永明乐歌曰：凤采鸾章，霞鲜锦缛，觌宝河宗，未必比丽，观乐帝所，远有惭德，虽日月在天，理绝称咏，而徘徊光景，不能自息。
