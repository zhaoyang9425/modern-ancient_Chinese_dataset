◇头
《说文》曰：首，头也。
《释名》曰：头，独也，体高而独也，首，始也。
《黄帝素问》曰：头者精明之主也。
《易说卦》曰：干为首。
《毛诗》曰：螓首蛾眉。
《礼斗威仪》曰：君乘火而王，其民锐头，君乘水而王，其民大头。
《春秋元命苞》曰：头者，神所居，上圆象天。
《晏子》曰：汤长头而髯鬓。
《史记》曰：蔺相如为赵使秦，持璧却立倚柱，谓秦王曰：赵王斋戒五日，使臣奉璧，今大王见臣，礼节甚倨，得璧传之美人以戏弄，故臣复取璧，大王必欲急臣，臣头今与璧俱碎于柱矣。
《汉书》曰：陈遵长八尺馀，长头大鼻，容貌甚伟。
帝系谱曰：神农牛首，结绳而治，伏羲人头蛇身。
严尤三将叙曰：赵孝成王曰：谁能当武安君，平原君曰：渑池之会，臣察武安君，小头而锐，瞳子白黑分明，视瞻不转，小头而锐，断敢行也，目黑白分，见事明也，视瞻不转，执志强也，可与持久，难与争锋，廉颇足以当之。
《东观汉记》曰：彭宠与吴汉围隗嚣于西城，敕彭书曰：西城若下，便可将兵南击蜀虏，人苦不知足，既平陇，重望蜀，每一发兵，头鬓为白。
《魏志》曰：辰韩国儿生，以石押其头，欲其扁扁，今辰韩人皆扁头。
《搜神记》曰：南方有落［《太平御览》三百六十四落下有头字。］民，吴时，将军朱桓一婢，每夜卧后，头辄飞去，或从狗窦，或从天窗中出入，以耳为翼，将晓复还，数数如此，傍人怪之，夜照视，唯有身无头，其体微冷，乃蒙之以被，至晓头还，碍被不得安，再三堕地，而其体气急疾，若将死者，乃去被，头复起附，得安，复瞑如常人。
《神仙传》曰：曹公捕左慈，数日得之，便断头，以白曹公，公大喜曰：果慈头，定视，是一束茅尔。
洞林曰：郭璞为左尉周恭卜云，君且堕马伤头，尉后乘马行，黄昏，坂下犊车触马，马惊，头打石上，流血殆死。
《秦记》曰：符坚祖洪，见坚状濬，欲令头坚腹软，字之曰坚头。
《幽明录》曰：河东贾弼之，义熙中，为琅琊府参军，夜梦有一人，面查靤［防老反。］甚，多鬓大鼻〈目闲〉目，请之曰：爱君之濬，欲易头，可乎，乃于梦中许易，明朝起，自不觉，而人悉惊走藏，云那汉何处来，弼取镜自看，方知怪异，因还家，家人悉惊，入内，妇女走藏，云那得男子，弼坐自陈说，后能半面笑，两足手口各捉一笔，俱书，辞意皆美，此为异也，馀并如先。
【文】晋张敏头责子羽文曰：太原温长仁，颍川荀景伯，范阳张茂先，上郡刘文生，南阳邹润甫，河南郑冽，［据下及世说排调篇，当是郑诩，诩字思渊，渊字坏作冽。又脱思字。］余友有秦生者，虽有姊夫之尊，少而狎之，同时昵好张荀之徒，继踵登朝，而此贤身处陋巷，屡沽而无善价，为之慨然。又怪诸贤身己既在位，曾无伐木嘤鸣之声。又违王贡弹冠之义，故因秦生容貌之盛，为头责之文以戏之，并嘲六子，头责子羽曰：吾讬为子头，万有馀日矣，大块禀我以精，造我以形，我为子莳发肤，置鼻耳，安眉须，捶牙齿，眸子摛光，双权隆起，每至出入人间，遨游市里，行者僻易，坐者竦跽，如此者故我形之足伟也，子冠冕弗戴，金银弗佩，旨味弗尝，食粟茹菜，子遇我如雠，我视子如仇，居常不乐，两者俱忧，何其鄙哉，子欲为仁贤耶，当如皋陶后稷巫咸伊陟，保乂王家，永见封殖，子欲为名高耶，则当如许由子臧卞随务光，洗耳逃禄，千载流芳，子欲为游说耶，则当如陈轸蒯通陆生邓公，转祸为福，含辞从容，子欲为恬淡耶，则当如老聃之守一，庄周之自逸，廓然离俗，志凌云日，子欲为隐遯耶，则当如荣期之带索，渔父之儳灂，栖迟神丘，垂饵巨壑，今子上不希道德，中不效儒墨，块然穷贱，守此愚惑，察子之情，观子之志，退不能为处士，进无望乎三事，而徒玩日劳形，习为常人之所喜，对曰：吾以天幸，为子所寄，今子欲使吾为忠耶，则当如子胥屈平，欲使吾为信耶，则当杀身而成名，欲使吾为介节耶，赴水火以全贞，此四者，子之所忌，故吾不敢造意，头曰：吾欲告苶菀匝慓裕曶澶］以优游，而与虮虱同性，不听我谋，悲哉，俱御人体，而独为子头，且拟人其伦，谕子侪偶，子曾不如太原温颙，颍川荀禹，［世说作宇。］范阳张华，上郡刘许，南阳邹湛，河南郑诩，此数子或謇吃无宫，［宫下有商字，此脱。］或尫陋希言语，或淹伊多姿态，或驒𫘬［上阤，下奚。］少智谞，或口如含胶饴，或头如巾齑杵，而犹以文采可观，意思详序，攀龙附凤，并登天府，岂若夫子，徒令唇口腐烂，手足霑濡哉，居有事之世，而耻为权谋，譬犹凿地抱瓮，难以求富，嗟乎子羽，何异牢槛之熊，深阱之虎，石间饿蟹，灶中之鼠，事力虽多，而见功甚少，宜其蹉跼煎蹙，至老无所希也。
◇目
《易说卦》曰：离为目。
《山海经》曰：一臂国，为人一目，中其面而居。
《毛诗》曰：美目盼兮。
《左传》曰：宋华父督，见孔父之妻，目逆而送之。
又曰：睅其目，皤其腹，［事具讴谣篇。］
《春秋孔演图》曰：苍颉四目，是谓并明。
又舜重瞳子，是谓重明。
《孙卿子》曰：尧舜三眸子。
《孝经援神契》曰：伏牺大目。
《老子》曰：五色令人目盲。
胡非子曰：目见百步之外，而不能见其眦。
《庄子》曰：温伯雪适齐，舍于鲁，仲尼见之而不言，子路问焉，仲尼曰：若夫人者，目击而道存矣。
又曰：孔子见老聃而语仁义，老聃曰：夫播糠眯目，则天地四方易位矣，夫仁义翻然，乃愦吾心，乱莫大焉。
《孟子》曰：伯夷目不视恶色。
《慎子》曰：离朱之明，察毫末于百步之外，下水尺，不能见浅深，非目不明，其势难睹也。
《尸子》曰：使目在足下，则不可以视，《楚辞》曰：娱光眇视目增波。
又曰：蛾眉曼睩目腾光。
又曰：帝子降兮北渚，目眇眇兮愁予。
又曰：满堂兮美人，忽独与余兮目成。
《孙卿子》曰：厌目而视者，视一以为两也。
《韩子》曰：田驷欺邹君，邹君将杀之，田驷恐，告惠子，惠子见邹君曰：有人见君，则镴其一目，奚如，君曰：我必杀之，惠子曰：瞽镴两目，君奚弗杀，驷东欺齐侯，南欺荆王，驷之于欺人瞽也，君奚怨，乃弗杀。
《淮南子》曰：夫目察秋毫之末，而耳不闻雷霆之音，耳调玉石之声，而目不见太山之高，何则，小有所志，而大有所忘也。
《孔丛子》曰：夫子适周，见苌弘，言终退，苌弘语刘文公曰：吾观仲尼，有圣人之表，其状河目而隆颡，是黄帝之形濬也，史记曰：吴王赐子胥属镂之剑以死，子胥仰天叹曰：抉吾眼，著吴东门上，以观越寇之入灭吴也，乃自刭。
《汉书》曰：东方朔上书，臣朔目若悬珠，齿如编贝。
《东观汉记》曰：马援眉目如画。
郑玄《别传》曰：玄秀眉明目。
《竹林七贤》论曰：王戎眸子洞彻，视日而眼明不亏。
《濑乡记》曰：老子大目。
【诗】梁刘孝绰咏眼诗曰：含娇〈目曼〉已合，离怨动还开，欲知密中意，浮光逐笑回。
【箴】宋谢惠连目箴曰：气之清明，双眸善识，唯道是视，瞻彼正直。
【铭】齐竟陵王萧子良眼铭曰：惟正是视，玄黄匪惑，非礼不观，仪形是则，慎尔所觌，无愆斯德。
◇耳
《樊氏相法》曰：耳门不容麦，百岁。
《相书》曰：耳门小，富而吝。
《淮南子》曰：禹耳三漏，是谓大通，兴利除害，决江疏河。
《老子》曰：五音令人耳聋。
《孟子》曰：伯夷耳不听恶声。
《史记》曰：韩信使人言于汉王，齐反复之国，不为假王镇之，其势不定，汉王大怒，张良陈平，蹑汉王之足，附耳语曰：汉方不利，宁能禁信王乎，因立之。
范晔《后汉书》曰：珠崖儋耳，其渠帅耳垂肩三寸。
《列仙传》曰：务光，夏时人，耳长七寸，阳都女，耳细而长，众皆言此天人也。
《列士传》曰：燕丹使田光往候荆轲，值其醉，唾其耳中，轲觉曰：此出口入耳之言，必大事也，则往见光。
《蜀志》曰：先主长七尺五寸，垂臂下膝，顾，自见其耳。
《英雄记》曰：曹公擒吕布，布顾刘备曰：玄德，卿为上坐客，我为降虏，绳缚我急，独不可一言耶，操曰：缚虎不得不急，曹公欲缓之，备曰：不可，公不见布事丁建阳董太师乎，操憾［明本作颔，《太平御览》三百六十六作领。］之，布目备曰：大耳儿最叵信。
魏书，荀攸年七八岁，父衢曾醉，误伤攸耳，而攸出入游戏，常避护，不欲令衢见也，衢后闻之，乃惊，其夙智如此。
《抱朴子》曰：老君耳长七寸。
《濑乡记》曰：老子耳有三门。
《楚辞》曰：曾颊倚耳曲眉规。
樊氏相法曰：人耳囷长寸三分，寿百二十岁，一寸，寿百岁，如豆，生即死耳，门前有仙人杖，四理一百岁，三理八十，二理六十。
【赋】晋祖台之荀子耳赋曰：夫恶劳而希逸，寔万物之至诚，何斯耳之不辰，讬荀子而宅形，在瘠土而长勤，无须臾之闲宁，预清谈而闭塞，开鄙秽而聪明，竭微听于门阁，采群下之风声。
【铭】齐竟陵王萧子良耳铭曰：惟耳是听，仁爱是闻，详察巧言，离辩异群，无迷邪谄，炫惑莫分。
◇口
《易·说卦》曰：兑为口。
《礼记》曰：数诮无为口容。
又曰：口容止。
又曰：负剑辟咡，诏之则掩口而对。
又曰：赵文子，其言呐呐然，如不出诸其口。
《孝经》曰：口无择言。
《孝经援神契》曰：舜大口。
又曰：孔子海口含海，［《太平御览》三百六十七作泽。］
《老子》曰：五味令人口爽。
《庄子》曰：公孙龙问于魏牟曰：吾闻庄子之言，芒焉异之，牟曰：子独不闻坎井之蛙谓东海之鳖曰：坎井之乐，亦至矣，子奚不来入观乎，鳖左足未入，而右膝已絷矣，公孙龙口呿而不合，舌举而不下。
《史记》曰：秦始皇游于会稽，渡浙江，项梁与籍俱观，籍曰：彼可取而代也，梁掩其口曰：无妄言，诛族矣。
又曰：邓公见景帝曰：吴王为反数十年矣，发怒削地，以诛错为名，其意非在错也，且臣恐天下之士，噤口不敢复言。
《鬼谷子》曰：口者机关也，所以开闭情意也。
又曰：口可以食，不可以言。
《说苑》曰：常枞有疾，《老子》曰：先生疾甚，无遗教语弟子乎，常枞乃张其口示《老子》曰：舌存乎，曰：存，岂非以软耶，齿亡乎，曰：亡，岂非以刚耶，常枞曰：天下事尽矣。
又曰：恶言不过口，苛言不留耳，口者，关也，舌者，机也，出言不审，驷马不能追也。
《汉书》曰：汉王击魏豹，问郦食其曰：魏大将谁也，曰：柏直，汉王曰：是口尚乳臭。
又曰：周昌曰：臣口不能言，心知其不可。
又曰：杨雄口吃，不能戏谈。
应劭《汉官》曰：侍中刁存，年老口臭，帝赐鸡舌香，令含之。
杜恕《体论》曰：束修之业，其上在于不言，其次莫如寡知也，故谚曰：使口如鼻，至老不失。
《养生经》曰：军营之中有甘泉，［军营，口也，甘泉，唾也。］
养生要尹氏内解曰：口为华池。
《相书》曰：欲知人多口舌，当视其口如鸟喙，言语皆聚此多舌人也。
《相书杂要》曰：口大容手，赤如朱丹，贵且寿。
《濑乡记》曰：老子方口。
《吴录》曰：孙权方颐大口，目有精光。
【箴】宋谢惠连口箴曰：宣纳之由，沄伊枢机，唯舌是出，驰驷安追，差牦千里，君子慎微，何用口爽，信在际肺¨
【诫】晋傅玄口诫曰：勿谓何有炁积怨致咎，勿曰不传，伏流成川，蚁孔溃河，流穴倾山。
【铭】齐竟陵王萧子良口铭曰：惟口是慎，慎乎语笑，三缄是戒，事重周庙，戒之戒之，无贻厥诮。
◇舌
《山海经》曰：反舌国，其人反舌。
《吕氏春秋》曰：善为君者，蛮夷反舌，殊俗异习，皆服德厚也。
《庄子》曰：公孙龙口呿而不合，舌举而不下。
《燕丹子》曰：荆轲之燕，太子曰：田先生今无恙乎，轲曰：光临送轲之时，言太子戒以国事，耻以丈夫而不见信，向轲吞舌而死矣。
《史记》曰：平原君已定从而归，至于赵，曰：毛先生以三寸之舌，强于百万之师。
又曰：留侯曰：家世相韩，韩灭，不爱万金之资，为韩报雠强秦，天下振动，今以三寸舌，为帝者之师，封万户，位列侯，此布衣之极，于良足矣。
又曰：张仪尝从楚相饮，已而楚相亡璧，门下意仪盗璧，共执仪，掠笞数百，不服，释之，其妻曰：子无读书游说，安得此辱乎，仪张口曰：视吾舌尚在否，妻曰：在也，仪曰：足矣。
《说苑》曰：韩平子问叔向曰：刚与软孰坚，对曰：臣年八十矣，齿再堕而舌尚在。
《神异经》曰：东荒山中，有大石室，东王公居之，长一丈，头发皓白，鸟面人形而虎尾，恒与一玉女更投壶。
《汉书》：蒯通谓韩信曰：郦生一士，伏轼掉三寸舌，下齐七十城。
《英雄记》曰：曹操与刘备密言，备泄之于袁绍，绍知操有图己之意，操自咋其舌流血，以失言戒后世。
《搜神记》曰：永嘉中有天竺胡人，能断舌，先吐舌示宾客，然后刀截，血流覆地，乃取置器中，传示人，取舌还含，有顷如故。
《郭子》曰：殷仲堪云，三日不读道德经，觉舌本间强。
沈约《宋书》曰：南郭［宋书作郡。］王义宣，生而舌短涩言。
《相书》曰：舌如绛赤者，贤人也。
《相书杂要》曰：吐舌及鼻三公。
【赋】梁简文帝舌赋曰：奚兹先生问于何斯逸士曰：夫三端所贵，三寸著名，故微言传乎往记，妙说表乎丹青，鲁谈笑而军却，王言咏而瑞隆，陆有千金之富，周为一说之功，复有构扇之端，谗谀之迹，艳紫凌朱，飞黄妒白，吾将欲废便辟之交，远巧佞之友，殄张仪之馀，歼苏秦之后，粉虞卿之白璧，碎汉王之玉斗，然后浮伪可息，淳风不朽。
【论】晋张韩不用舌论曰：论者以为心气相驱，因舌而言，卷舌翕气，安得畅理，余以留意于言，不如留意于不言，徒知无舌之通心，未尽有舌之必通心也，仲尼云，天何言哉，四时行焉，夫子之文章，可得而闻也，夫子之言性与天道，不可得而闻，是谓至精，愈不可闻，枢机之发，主乎荣辱，祸言相寻，召福甚希，丧元灭族，没有馀哀，三缄告慎，铭在金人，留侯不得已而掉三寸，亦反初服而效神仙，灵龟启兆于有识，前却可通于千年，鹦鹉猩猩，鼓弄于笼罗，财无一介之存，普天地之与人物，亦何屑于有言哉。
◇发
《归藏启筮》曰：共工人面蛇身，朱发。
《左传》曰：齐侯田于莒，卢蒲嫳见，泣且请曰：余之发如此种种，余奚能为，［种种，短也。］公曰：吾告二子，子尾欲复之，子雅不可，曰：彼其发短而心甚长，其或寝处我矣，子雅放卢蒲嫳于北燕。
又曰：昔有仍氏女生，鬒黑［美发为鬒。］而甚美，光可以鉴，名曰玄妻，乐正后夔取之。
《礼斗威仪》曰：君乘木而王，为人美发。
《吕氏春秋》曰：昔者殷旱五年，汤乃以身祷，剪发自以为牺，用祈福于上帝。
《韩子》曰：文公之时，宰人上炙而发绕之，文公召宰人而诮之，宰人曰：臣有死罪三，援砺砥刀，利犹干将，切肉断而发不绝，臣之罪一也，援锥贯脔，而不见发，臣之罪二也，奉炙炉炭，肉尽赤红，炙熟而发不焦，臣之罪三也，堂下得微有嫉臣者乎，公乃召其下而诮之，果然，乃诛之。
又曰：燕李季好远出，其妻有士，季至，士在内，妻患之，妾曰：令公子倮而解发，直出门，吾属详不见也，公子从其计，疾走出门，季曰：是何人也，家室皆曰无有，季曰吾见鬼，为之奈何，妇曰：取五姓之水浴之，季曰：诺，乃浴。
《家语》曰：颜回二十发白。
《史记》曰：蔺相如持璧，却立倚柱，怒发上冲冠。
《汉书》曰：苏武留匈奴十九年，始以强壮出，及还，鬓发尽白。
淮南《万毕术》曰：理发灶前，妇安夫家。
又曰：用麻子中人，桐叶米汁煮之，沐二十日，发长。
《东观汉记》曰：明德后美发，为四起大髻，但以发成尚有馀，绕髻三匝。
又曰：和喜皇后，六岁，诸兄持后发，后曰：身体发肤，受之父母，不敢毁伤，孝之始也，奈何弄人发乎。
《曹瞒传》曰：太祖尝行经麦中，令卒士无败麦，犯者死，骑士皆下马持麦以相付，时太祖马腾入麦中，太祖曰：制法而自犯之，何以帅下，然孤为军帅，不可杀，请自刑，因援剑割发以置地。
王隐《晋书》曰：陶侃为吏，鄱阳孝廉与亲友过侃宿，母截发以供宾，诸客叹曰：非此母，不生此子也。
【诗】梁何逊白发诗曰：丝白不难染，蓬生本易扶，唯此星星发，独与众中殊。
【赋】晋左思白发赋曰：星星白发，生于鬓垂，虽非青蝇，秽我光仪，策名观国，以此见疵，将拔将镊，好爵是縻，白发将拔，惄然自诉，禀命不幸，值君年暮，逼迫秋霜，生而皓素，始览明镜，惕然见恶，朝生昼拔，何罪之故，予观橘柚，一〈目高〉一瞱，贵其素华，匪尚绿叶，原戢子之手，摄子之镊，咨尔白发，观世之途，靡不追荣，贵华贱枯，赫赫阊阖，蔼蔼紫庐，弱冠来仕，童髫献谟，甘罗乘轸，子奇剖符，英英终贾，高论云衢，拔白就黑，此自在吾，白发临欲拔，瞋目号呼，何我之冤，何子之误，甘罗自以辩惠见称，不以发黑而名著，贾生自以良才见异，不以乌鬓而后举，闻之先民，国用老成，二老归周，周道肃清，四皓佐汉，汉德光明，何必去我，然后要荣，咨尔白发，事故有以，尔之所言，非不有理，曩贵耆耋，今薄旧齿，皤皤荣期，皓首田里，虽有二毛，河清难俟，随时之变，见叹孔子，发乃辞尽，誓以固穷，昔临玉颜，今从飞蓬，发肤至昵，尚不克终，聊用拟辞，比之国风。
【序】晋稽含白首赋序曰：余年二十七，始有白发生于左鬓，斯乃衰悴之标证，弃捐之大渐也，蒲衣幼齿，作弼夏后，汉之贾邓，弱冠从政，独以垂立之年，白首无闻，壮志衄于芜涂，忠贞抗于棘路，睹将衰而有川上之感，观趣舍而抱慷慨之叹。
◇髑髅
《说文》曰：髑髅，顶也。
《广雅》曰：颡颅谓之髑髅。
《庄子》曰：庄子使楚，见空髑髅，击以马捶而问曰：夫子贪生失理而为此乎，将有冻馁之患而为此乎，语卒，援髑髅，枕而卧，髑髅见梦曰：夫死无君于上，无臣于下，亦无四时之事，与天地为春秋，虽南面帝王，乐不能过也。
《魏略》曰：王忠先因饥啖人，五官将与共从驾出行，过冢［原讹家，据冯校本改。］间，无何，令取道边死人髑髅系著忠马鞍上，以为戏笑。
盛弘之《荆州记》曰：长沙蒲圻县，有吕蒙冢，冢中有一髑髅，极大，蒙形既长伟，疑即蒙髑髅也。
《广州记》曰：卢循袭广州，风火夜发，奔免者数千而已，循除诸烧骨，数得髑髅三万馀，于江南洲上作大坑葬之，今名共冢。
《南州异物志》曰：乌浒人，髑髅破之，以饮酒。
《续搜神记》曰：永嘉五年，张荣为高平戍逻主，时遭曹嶷贼寇乱，人民［○原民字坏，据《太平御览》三百七十四补。］皆坞垒自保固，见山中火起，飞埃绝烂［御览作爓。］十馀丈，树颠大焱，响动山谷，久闻人马铠甲声，谓嶷贼上，人皆惶恐，并严出，将欲击之，引骑到山下，无有人，但见碎火来晒人，袍铠马毛{髟葛}皆烧，于是军人走还，明日往视山中，无燃火处，唯见髑髅百头，布散在山中。
【赋】后汉张衡髑髅赋曰：张平子将游目于九野，观化于八方，顾见髑髅，委于路旁，平子怅然而问之，子将并粮推命，以夭逝乎，本丧此土，流迁来乎，为是上知，为是下愚，答曰：吾宋人也，姓庄名周，游心方外，不能自修，公子何以问之，对曰：我欲告之于五岳，祷之于神祇，起子素骨，反子四支，髑髅曰：死为休息，生为役劳，冬之冰凝，何如春冰之消，况我已化，与道逍遥，与阴阳同其流，元气合其朴，云汉为川池，星宿为珠玉，雷电为鼓扇，日月为灯烛，合体自然，无情无欲，不行而至，不疾而速。
晋吕安髑髅赋曰：踌躇增愁，言游旧乡，惟遇髑髅，在彼路傍，余乃俯仰咤叹，告于昊苍，此独何人，命不永长，身销原野，骨曝大荒，余将殡子时服，与子严装，殓以棺椁，迁彼幽堂，于是髑髅蠢如，精灵感应，若在若无，斐然见形，温色素肤，昔以无良，行违皇干，来游此土，天夺我年，令我全肤消灭，白骨连翩，四支摧藏于草莽，孤魂悲悼乎黄泉，余乃感其苦酸，哂其所说，念尔荼毒，形神断绝，今宅子后土，以为永列，相与异路，于是便别。
【说】魏陈王曹植髑髅说曰：曹子游乎陂塘之滨，步乎蓁秽之薮，萧条潜虚，经幽践阻，顾见髑髅，块然独居，于是伏轼而问之曰：子将结缨首剑，殉国君乎，将被坚执锐，毙三军乎，将婴兹固疾，命殒倾乎，将寿终数极，归幽冥乎，叩遗骸而叹息，哀白骨之无灵，慕严周之适楚，傥讬梦以通情，于是伻若有来，怳若有存，影见容隐，厉响而言曰：子何国之君子乎，既枉舆驾，愍其枯朽，不惜咳唾之音，慰以苦言，子则辩于辞矣，然未达幽冥之情，识死生之说也，夫死之为言归也，归也者，归于道也，道也者，身以无形为主，故能与化推移，阴阳不能更，四节不能亏，是故洞于纤微之域，通于恍惚之庭，望之不见其象，听之不闻其声，挹之不冲，满之不盈，吹之不凋，嘘之不荣，激之不流，凝之不停，寥落冥漠，与道相拘，偃然长寝，乐莫是逾，曹子曰：予将请之上帝，求诸神灵，使司命辍籍，反子骸形，于是髑髅长呻廓眦曰：甚矣，何子之难语也，昔太素氏不仁，无故劳我以形，苦我以生，今也幸变而之死，是反吾真也，何子之好劳，而我之好逸，子则行矣，余将归于太虚，于是言卒响绝，神光雾除，顾将旋轸，乃命仆夫，拂以玄尘，覆以缟巾，爰将藏彼路滨，壅以丹土，翳以绿榛，夫存亡之异势，乃宣尼之所陈，何神凭之虚对，云死生之必均。
◇胆
《黄帝素问》曰：胆者，中正之官，断决出焉。
《吴越春秋》曰：越王欲报怨，悬胆于户，出入尝之，［事具水部水篇。］
魏志曰：乐进，字文谦，容貌短小，以胆烈从太祖。
又曰：袁绍在黎阳，将南度，程昱守甄城，太祖欲益其兵，昱不肯，曰：袁绍拥十万众，见昱兵少，必轻易不攻，若益昱兵，过则不可，攻之必克，徒两损其势，原公无疑，太祖从之，绍闻昱兵少，果不往，太祖曰：程昱之胆，过于贲育。
《吴志》曰：吕蒙病笃，孙权问曰：卿如不起，谁可代者，对曰：朱然，胆守有馀，愚以为可任。
《管辂别传》曰：辂年十五，琅琊太守单子春，雅有才度，欲见辂，辂造之，客百馀人，有能言之士，辂谓子春曰：府君名士，加有雄贵之资，辂既年少，胆未坚刚，若欲相观，惧失精神，请先饮酒三斗，然后而言，子春大喜，酌三斗，独使饮之，于是辂人人答对，言皆有馀。
刘琨书曰：胆识坚定，临难无苟免之意。
《世说》曰：姜维死时见剖，胆大如斗。
【论】魏嵇康明胆论曰：有吕子春者，精义味道，研核是非，以为人有胆可无明，有明便有胆矣，嵇先生以为明胆殊用，不能相生，论曰：夫元气陶铄，众生禀焉，赋受有多少，故才性有昏明，唯至人，特锺纯美，兼周外内，无不毕备，降此已往，盖阙如也，或明于见物，或勇于决断，人情贪廉，各有所止，譬诸草木，区以别矣，兼之者博于物，偏受者守其分，故吾谓明胆异气，不能相生，明以见事，胆以决断，专明无胆，虽见不断，专胆无明，则违理失机。
