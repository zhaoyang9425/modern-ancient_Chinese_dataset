◇巡守
《礼》注［《太平御览》五百三十七作礼记逸礼。］曰：王者必制巡守之礼何，尊天重民也，所以五年一巡守何，五岁再闰，天道大备，王者恩亦当竟也，所以至四岳者，盛得之，［御览作盛德之山，此有讹脱。］四方之中，能兴云致雨也。
又曰：［按此礼记王制文。］天子五年一巡守，二月东巡守，至于岱宗，柴而望祀山川，觐诸侯，问百年者，就见之，命太师陈诗，以观民风，命市纳贾，以观民之好恶。
《易》曰：先王以省方，观民设教。
《尚书》曰：岁二月，东巡守，至于岱宗，柴。
《传》曰：天子非展义不巡守，注云，巡守所以布德展义。
《周礼》曰：职方氏，掌天下之图，王巡守，则戒于四方，考职事，无不敬戒。
《风俗通》曰：巡者，循也，守者，守也，道德太平，恐远近不同化，幽隐有不得所者，故自躬亲行之。
《白虎通》曰：巡守所以时出何，当承宗庙，故不逾也，以夏之中月，同律度，得其中也。
《越绝书》曰：禹巡守大越，见耆老，纳诗书，审铨衡，平斗斛。
《汉书》曰：元封五年冬，行南巡，至于盛唐，望祠虞舜于九疑，登天柱山，自寻阳浮江，亲射蛟江中，获之，舳舻千里，薄枞阳而出，作盛唐枞阳之歌。
《东观汉记》曰：章帝东巡，至岱宗，祀五帝于汶上。
黄帝太一察［《初学记》十三，《太平御览》五百三十七作密。］推曰：欲先知巡之年，当视太一与白［《初学记》，御览作天目。］在四维之岁，为狩。
蔡邕《独断》曰：巡守校猎还，公卿以下陈雒阳亭前街，上乘舆到，公卿以下拜，天子下车，公卿亲识颜色，然后还宫，古语曰：在宫惟下，唯此时施行。
挚虞新礼仪曰：魏元氏巡守故事新礼，守方岳，柴望告至，设〈土匮〉，［明本作壝，下同。］诸侯之觐者乃挚，皆如仪，而不建旗，臣虞谨按，觐礼天子各建其旗，旗章所以殊爵命，视等威也，诗称君子至止，言观其旗，宜定新礼，建旗如旧。
三齐略记曰：尧山在广固城西七里，尧巡守所登，遂以为名，山顶立祠，祠边有柏树，枯而复生，不知几代树也。
【诗】隋虞世基和幸江都尉［文苑英华作虞世南和幸江都尉诗。］诗曰：南国行周化，稽山秘夏图，百王岂殊轨，千载协前谋，肆觐遵时豫，顺动悦来苏，安流进玉舳，戒道翼金吾，龙旗焕辰象，凤吹溢川途，封唐昔敷锡，分陕被荆吴，沐道咸知让，慕义久成都，冬律初飞管，阳乌正衔芦，严飚肃林薄，暖景澹江湖，鸿私浃幽远，厚泽润凋枯，虞琴起歌咏，汉筑动巴歈，多幸霑行苇，无庸类散樗。
又曰：［《初学记》十三作虞茂奉和幸江都应诏诗。］巡游光帝典，征吉乃文先，泽国翔宸驾，水府泛楼船，七华萦长薄，三翼亘通川，夙兴大昕始，求衣昧旦前，澄澜浮晓色，遥林卷宿烟，晨霞稍含景，落月渐亏弦，回塘响歌吹，极浦望旌旃，方陪觐东后，登封禅肃然。
【赋】汉杨雄甘泉赋曰：孝成帝时，客有荐雄文似相如者，上方祀甘泉泰畤，雄从上甘泉，故述斯赋，惟汉十世，将郊上玄，乃命群僚，星陈而天行，诏招摇与太阴兮，伏钩陈使当兵，八神奔而警跸兮，飞蒙茸而走陆梁，猋骇云迅，奋以方攘，半散照烂，粲以成章，于是帅尔阴闭，霅然阳开，流星旄以电烛兮，咸翠盖而鸾旗，临高衍之嵱嵸，超纡谲之清澄，据𫐉轩而周流，忽軮轧而无垠，翠玉树之青葱，璧马犀之璘〈王扁〉，历倒景而绝飞梁，浮蠛蠓而撇天，曳虹彩之流离，飏翠气之宛延，排玉户而飏金铺，发兰蕙与芎䓖，靡薜荔而为席，折琼枝以为芳，吸青云之流霞，饮若木之露英，集乎礼神之囿，登乎颂祇之堂，攀璇玑而下视，行游目乎三危，玉女亡所眺其清𪾦，宓妃曾不得施其蛾眉，于是钦柴宗祈，燎薰皇天，樵蒸焜上，配藜四施，选巫咸兮叫帝阍，开天庭兮延群神，由是事毕功弘，回车而归，登长平兮雷鼓磕，度三蛮兮偈棠梨，云飞扬兮雨雱霈，于胥德兮丽万世，乱曰：崇崇圜丘，隆隐天兮，增宫参差，骈嵯峨兮，上天之縡，杳旭卉兮，圣皇穆穆，信厥对兮，来祗郊禋，神所依兮，辉光炫燿，降厥福兮，子子孙孙，长无极兮。
又幸河东赋曰：其三月，将祭后土，上乃帅群臣，横大河，凑汾阴，既祭毕，登历观，陟西岳，以望八荒，迹殷周之墟，眇然以思唐虞之风，雄以为临川羡鱼，不如归而结网，还，上河东赋以劝，其辞曰：伊年暮春，将瘗后土，礼灵祇，谒汾阴于东郊，乃抚翠凤之驾，驰光影之乘，棹奔星之流旃，攫天狼之威弧，奋电鞭，骖雷辎，鸣洪锺，建逐旗，羲和司日，颜伦奉舆，乐往昔之遗风，喜虞舜之所耕，瞰帝唐之嵩高兮，盻隆周之大宁，叱风伯于南北，呵雨师于西东，参天地而独立，廓荡荡其无双。
【颂】后汉班固东巡颂曰：窃见巡狩岱宗，上稽帝尧，中述世宗，遵奉世祖，礼仪备具，动自圣心，是以明神屡应，休征仍降，不胜狂简之情，谨上岱宗颂一篇曰：若稽古在汉迪哲，聿修厥德，宪章丕烈，翿六龙，较五辂，齐百僚，陶质素，命南重以司历，厥中月之六辰，备天官之列卫，盛舆服而东巡。
又南巡颂曰：惟汉再命，系叶十一，帝典协景，和则天经，郊高宗，光六幽，通神明，既禘祖于西都。又将祫于南庭，是时圣上运天官之法驾，凭列宿而赞元。
后汉崔骃东巡颂曰：伊汉中兴三叶，于皇惟烈，允迪厥伦，矩坤度以范物，规干则以陶钧，于是考上帝以质中，总列宿于北辰，开太微，敞禁庭，延儒林以谘询岱岳之事，于时典司耆耇，载华抱实，逌尔而造曰：盛乎大汉，世增其德，此神人之所庶［《初学记》十三作庆。］幸，海内之所想思，颂有乔山之征，典有徂岳之巡，时迈其邦，民斯攸勤，不亦宜哉，乃命太仆，训六驺，闲路马，戒师徒，于是乘舆登天灵之威路，驾太一之象车，升九龙之华旗，建扫霓之旌旄，裒胡耇之元老，赏孝行之畯农。
后汉马融东巡颂曰：允迪在昔，绍烈陶唐，殷天衷，充摇光，若时则，运琼衡，敷六典，经八成，肆类乎上帝，实柴乎三辰，禋祀乎六宗，祗燎乎群神，遂发号群司，申戒百工，卜筮称吉，蓍龟袭从，南征□□，冯相告祥，清夷道而后行，曜四国而扬光，展圣义于巡狩，喜圻畤而咏八荒，指宗岳以为期，固岱神之所望，散斋既毕，越翼良辰，棫槱增构，烈火燔燃，晖光四炀，焱烂薄天，萧香肆升，青烟冒云，珪璋瓘瓘，牺牲絜纯，郁鬯宗彝，明水玄樽，空桑孤竹，咸池云门，六八匝变，神祇并存。
【诰】后汉张衡东巡诰曰：惟二月初吉，帝将狩于岱岳，展义省方，观民设教，率群宾，备法驾，以祖于东门，届于灵宫，是日也，有凤双集于台，壬辰，祀上帝于明堂，帝曰：咨予不材，为天地主，栗栗翘翘，百僚万机，心之谓矣，孰朕之劳，上帝有灵，不替朕命，诞敢不祗承，凡庶与祭于坛墠之位者曰：怀尔邦君，寔原先帝，载厥太宗，以左右朕躬，群臣曰：帝道横被，旁行海表，一人有韪，万民赖之，从巡助祭者，兹惟嘉瑞，乃歌曰：皇皇者凤，通玄知时，萃于山趾，与帝邀期，吉事有祥，惟汉之祺，帝曰：朕不敢当，亦不敢蔽天之吉命。
◇籍田
《说文》曰：帝籍千亩者，使民如借，故谓之籍。
《毛诗》曰：载芟，春籍田而祈社稷也。
《周官》曰：上春，诏王后帅六宫之人，而生穜稑之种，而献之于王。
又曰：甸师，率其属而耕耨王籍，以时入之，以供粢盛。
《礼记》曰：孟春之月，天子乃以元日，祈谷于上帝，天子亲载耒耜，帅三公九卿，诸侯大夫，躬耕帝籍，天子三推，三公五推，卿诸侯九推，庶人终亩，反，乃执爵于太寝，命曰劳酒。
又曰：天子耕于南郊，诸侯于东郊。
又曰：天子为籍千亩，冕而朱纮，躬执耒，以事天地山川，以为醴酪粢盛，于是乎取之，敬之至也，诸侯百亩，冕而青纮。
梁五礼籍田仪注曰：其田东去宫八里，远十六里，为千亩，天子耒耜一具，九卿耒耜九具，立方坛，以祠先农。
应劭《汉官仪》曰：天子升坛，公卿耕讫，啬夫下种，籍田千亩，亦曰帝籍，亦曰亲耕，亦曰王籍。
又曰：东耕之日，亲率公卿，戴青帻，载青车，驾苍马，公卿以下，车驾如常法。
五经要义曰：天子籍田千亩，孟冬启蛰，既郊之后，率公卿大夫而亲耕焉，所以先百姓而致孝敬。
《国语》曰：宣王即位，不籍千亩，虢文公谏曰：夫民之大事在农，上帝之粢盛，于是乎出，民之蕃庶，于是乎生，先时九日，太史告稷曰：阳气俱蒸，土膏其动，稷［原作即，据冯校本改。］以告王，王即御事，王耕一拨，班三之，庶人终乎千亩，王不听，师败于姜戎也。
《论衡》曰：立春东耕，为土象人，男女各二，执耒鉏钱，或立土牛，象人土牛未毕而耕也，从气应时，示帅下也。
汉书文帝诏曰：夫农天下之本，其籍田，朕亲率耕，以给宗庙粢盛。
《东观汉记》曰：永平十三年二月，耕籍田毕，赐观者食，有一诸生前言，善哉文王之遇太公也，上书版曰：生非太公，予亦非文王。
【诗】宋颜延之侍东耕诗曰：题封经地域，辰角丽天部，浮蔼起青坛，沉腴发绀耦，草服荐同穗，黄冠献嘉寿。
宋谢庄侍东耕诗曰：肃镳奉晨发，恭带厕朝闻，仙乡降朱蔼，神郊起青云，阴台承寒采，阳树迎初薰，观德欣临籍，瞻道乐游汾。
梁武帝籍田诗曰：寅宾始出日，律中方星鸟，仁化洽孩虫，德令禁胎夭，耕籍乘月映，遗滞指秋杪，年丰廉让多，岁薄礼节少。
梁简文帝和诗曰：礼经闻往说，观宝著遐篇，岂如春路动，祈谷重民天，三春润榆荚，七月待鸣蝉，鳐鱼显嘉瑞，铜雀应丰年，不劳郑国雨，无荣邺令田。
陈张正见从籍田应衡阳王教作诗曰：帝京惟赤县，神居应紫微，涂山万国仰，沧海百川归，东郊事平秩，仲月祀灵威，含光开早扇，阊阖启朝扉，［其一。］
洛城锺漏息，灵台云雾卷，森森虎戟前，蔼蔼銮旗转，属车游绛阙，风乌度丹𪩘，帐殿幸金舆，旌门拥玉辇，［其二。］
玉辇带非烟，金舆映绿川，雨师清远路，风伯静遥天，分渠通沃野，激水入公田，草发青坛外，花飞苍玉前，［其三。］
苍玉临珪璧，青坛躬帝籍，冒橛乃三推，齐衡均百辟，兰场俨芝驾，桂圃芳瑶席，山禽韵管弦，野兽和锺石，［其四。］
锺石既相和，江海复无波，梁客簪裾盛，陈王文雅多，修涂参弱骀，乔木间轻萝，幸承温吹末，击壤自为歌，［其五。］
【赋】晋潘岳籍田赋曰：伊晋之四年正月，皇帝亲率群后籍于千亩之甸，礼也，于是乃使甸师清畿，野庐扫路，封人〈土匮〉宫，掌舍设枑，青坛蔚其岳立，翠幕点以云布，沃野坟腴，膏壤平砥，清洛浊渠，引流激水，葱犗服于缥轭，绀辕缀于黛耜，俨储驾于廛左，俟万乘之躬履，袭春服之萋萋，接游车之辚辚，森奉璋以阶列，望皇轩而肃震，若湛露之晞朝阳，似众星之拱北辰，于是前驱鱼丽，属车辚萃，阊阖洞启，参涂方驷，常伯陪乘，太仆秉辔，后妃献穜稑之种，司农撰播植之器，天子乃御玉辇，荫华盖，冲牙铮鎗，绡纨綷纟蔡，表朱玄于离坎，飞青镐于震兑。中黄晔以发晖，方采纺其繁会，震震填填，以幸乎藉田，蝉冕颎以灼灼，碧色肃其芊芊，似夜光之剖荆璞，若茂松之依山巅，于是我皇，乃降灵坛，抚御耦，三推而舍，庶人终亩，贵贱以班，或五或九，蹑踵侧肩，椅裳连袂，黄尘为之四合，阳光为之潜翳，动容发音，而观者莫不抃舞乎康衢，讴吟乎圣世，有邑老田父，进而称曰：盖损益随时，理有常然，高以下为基，民以食为天，九土之宜弗任，四人之务不一，展三时之弘务，致仓廪之盈溢，固尧汤之用心，而存救之要术，若乃庙祧有事，祝宗诹日，黍稷馨香，旨酒嘉栗，古人有言曰：昔者明王以孝治天下，其或继之者希矣，逮我皇晋，实光斯道，仪形孚于万国，爱敬尽于祖考。
宋任豫籍田赋曰：瞻望圭景，咫尺三川，缅彼帝籍，百有馀年，映至德于盛位，俪列晷于微辰，纡汾阳以昧旦，信尧心而禹勤，史奉载耜之礼，民奏举趾之歌，膏壤千亩，与式既同，区势平易，畎陌修通，提携丘泽，眺岭面松。
隋江总劳酒赋曰：在阳春之仲序，览具物之芳菲，帅公卿而播百谷，亲耒耜而命三推，开青坛于回甸，列翠幕于清沂，乃遵执爵之典，爰降食苹之宴，豁朱鸟之高窗，启黄龙之抗殿，奏帝鸿之万舞，动钧天之九变，顾曲私之亭育，递寒暑而徂迁，谬陈力而策骀，岂酬恩于暮年。
【文】齐谢朓为随王粲东耕文曰：谷躔星景，穑表踖先，八政奚首，六府兹宣，獘嗟非国，登颂有年，一夫惑怠，望岁谁天。
梁元帝祭东耕文曰：三农九谷，为政所先，万箱亿庾，是曰民天，系称斫耜，书美厥田，花开杏树，冻解新泉，当使黍稷莫莫，民翳胥乐，甘雨祁祁，遂及我私，我私之熟，表里禔福，禔福中田，岁取十千，是藨是衮，登颂有年。
【启】梁元帝庆东耕启曰：伏惟陛下，敬授民时，造幄籍圃，汉之元凤，未足捧羁，晋之太始，非堪扶毂，但承明侍从，即事未由，周南留滞，伏深恋仰。
【论】魏陈王曹植籍田论曰：春耕于籍田，郎中令侍寡人焉，顾而谓之曰：昔者神农氏始尝万草，教民种植，今寡人之兴此田，将欲以拟乎治国，非徒娱耳目而已也，夫营畴万亩，厥田上上，经以大陌，带以横阡，此亦寡人之封疆也，日殄没而归馆，晨未昕而即野，此亦寡人之先下也，菽雚特畴，禾黍异田，此亦寡人之政理也，及其息沸涌，庇重阴，怀有虞，抚素琴，此寡人之所习乐也，兰蕙荃蘅，植之近畴，此亦寡人之所亲贤也，藜蓬臭蔚，弃之乎远疆，此亦寡人之所远佞也，若年丰岁登，果茂菜滋，则臣仆小大，咸取验焉。
又曰：封人有能以轻凿修钩，去树之蝎者，树得以繁茂，中舍人曰：不识天下者亦有蝎乎，寡人告人曰：昔三苗共工鲧驩兜，非尧之蝎与，问曰：诸侯之国，亦有蝎乎，寡人告之曰：齐之诸田，晋之六卿，鲁之三桓，非诸侯之蝎与，然三国无轻凿修钩之任，终于齐篡鲁弱，晋国以分，不亦痛乎，曰：不识为君子者亦有蝎乎，寡人告之曰：固有之也，富而慢，贵而骄，残仁贼义，甘财悦色，亦君子之蝎乎，天子勤耘以收一国，大夫勤耘以收世禄，君子勤耘以显令德，夫农者始于种，终于获，泽既时矣，苗既美矣，弃而不耘，则故为荒畴，盖丰年者期于必收，譬修道亦期于没身也。
◇社稷
《孝经纬》曰：社，土地之主也，土地阔不可尽敬，故封土为社，以报功也，稷，五谷之长也，谷众不可遍祭，故立稷神以祭之。
《礼记》曰：夫圣王之制礼也，法施于民则祀之，以劳定国则祀之，能御大灾则祀之，能扞大患则祀之，是故厉山氏之有天下也，其子曰柱，能殖百谷，夏之衰也，周弃继之，故祀以为稷，共工氏之霸九州也，其子曰后土，能平九州，故祀以为社。
又曰：社祭土而主阴气也，君南向，于北墉下，答阴之义也，［墙谓之墉，北墉，社内地也。］日用甲，用日之始也，［国中之神，莫贵于社。］天子大社，必受霜露风雨，以达天地之气也，是故丧国之社屋之，不受天阳也，薄社北墉，使阴明也，社所以神，地之道也，地载物，天垂象，取财于地，取法于天，是以尊天而亲地也。
又曰：王为神群姓立社，曰太社，自立社，曰王社，诸侯为百姓立社，曰国社，自为立曰侯社，大夫以下置社。
《左传》曰：魏献子问于蔡墨曰：社稷五祀，谁氏之五官也，对曰：少皞有四叔，曰重，曰该，曰修，曰熙，实能金木及水，使重为句芒，该为蓐收，修及熙为玄冥，此其三祀也，颛顼氏有四［左传昭二十九年四字无。］子，曰黎，为祝融，共工氏有子，曰句龙，为后土，此其二祀也，后土为社稷，田正也，有烈山氏之子，曰柱，为稷，自夏以上祀之，周弃亦为稷，自商以来祀之。
又曰：宋使邾文公用鄫子于次睢之社，欲以属东夷，司马子鱼曰：古者六畜不相为用，小事不用大牲，况敢用人乎，祭祀以为人，民，神之主，用人，其谁飨之。
《尚书》曰：海岱及淮，惟徐州，厥贡惟土五色，王者封五色土以为社，建诸侯，则割方色土立社，焘以黄土，苴以白茅，茅取其絜，黄取王者覆四方也。
又曰：汤既胜夏，欲迁其社，不可，汤承尧舜禅之后，顺天应人，逆取顺守，而有惭德，故革命创制，改正易服，委宜［《初学记》十三作变置。］社稷，以稷代无及句龙者，故不可而止。
又曰：越翼日戊午，乃社于新邑，牛羊豕各一，注云，告社稷用太牢也。
《周书》曰：诸侯受命于周，乃建立太社于国中，其〈土匮〉，东青土，南赤土，西白土，北骊土，中央焘以黄土，将建诸侯，凿取方一面之土，苴以白茅，以土封之，故曰列土于周也。
《周官》曰：小宗伯，掌建国之神位，右社稷，大宗伯，掌以血祭祭社稷。
又曰：封人设王之社壝，为畿，封而树之，注云，壝，坛也。
公羊传曰：日有食之，鼓用牲于社，求乎阴道也，以朱丝营社，或曰胁之，或曰暗恐犯之，故营也。
尚书逸篇曰：北社惟松惟柏，南社为梓，西社为槐。
《白虎通》曰：王者所以有社稷何，为天地报功也，社稷所以有树何，所以表功也。
《淮南子》曰：禹劳天下，故死而为社，周弃作稼穑，死而为稷。
又曰：夫穷乡之社，叩瓮拊缺，相和而歌曰：以为乐也，常试为之，击建鼓，撞巨锺，乃始知夫瓮缺之足羞也，夫至道之论，亦学者之建鼓也，芜乡之社，易为黍肉，芜国之稷，易为求福。
《庄子》曰：匠石之齐，至于曲辕，见栎社树，其大蔽牛，其高临山，十仞而后有枝，其可以为舟者旁十数，观者如市。
《论语》曰：哀公问社于宰我，宰我对曰：夏后氏以松，殷人以柏，周人以栗。
《论衡》曰：亡国之社，屋其上，栈其下，绝于天地，夫春秋藩社，周以为戒。
《汉书》曰：高祖时，天下已定，诏御史，宜于丰治枌榆社，尝以春羊彘祀之。
又曰：社者土地，宗庙王者所居，稷者百谷之王，所以奉宗庙，共粢盛，人所食以生活也，王者莫不尊重，亲祭者为之主礼。
《毛诗》曰：乃立冢土。
又曰：以御田祖，以祈甘雨。
《汉书》曰：汉兴，礼仪稍定，已有官社，未立官稷，遂于官社后立官稷，以夏禹配飨官社，后稷配食官稷，徐州牧岁贡五色土各一斗。
又曰：陈平既娶张氏女，资用益饶，游道日广，里中社，平为之宰，分肉食甚均，里父老曰：善陈孺子之为宰，平曰：嗟乎，使平得宰天下，亦如此肉矣。
又曰：栾布，吴军时，以功封为俞侯，燕齐之间，皆为立社，号曰栾公社。
又曰：［本条《太平御览》五百三十二作博物志。］周之正月受社牲之首，以出种于帝籍，蚕人受社雍祭，以沐蚕种，上辛，乃射里社［御览作黑牲。］于帝郊，以祈来年之丰。
汉旧事曰：天子太社，以五土为坛，封诸侯者，取其土，苴以白茅，授之，各以其所封方色，立社于其国，故曰受茅土。
《搜神记》曰：中兴初，有应妪者，生四子，而尽［《初学记》十三作昼。］见神光照社，初探试之，乃得黄金，自是诸子官学，并有芳名，至玚七世显，云云。
戴延之《西征记》曰：洛阳建春门外迎道北，有白社，董威辇所住也，去门二里，白社有牛马市，即嵇公临刑处也。
伍辑之《从征记》曰：临沂厚丘间，有次雎里社，常以人祭，襄公使邾子用鄫子处，相承雇贫人，命斋絜，祭时缚着社前，如见牲牺，魏初乃止。
荆州图记曰：郑［字有讹。］县东百步，有县故城，县南里名伍伯村，有白榆连理树，异根合条，高四丈馀，土民奉为社。
湛方生盟文曰：仰推先王建社之义，俯从诗人匍伏之仪，遂艺树立坛，结誓明神。
【赋】晋张华朽社赋曰：高柏桥南大道傍，有古槐树，盖数百年木也，余少居近之，后去，行路遇之，则已朽，意有缅然，辄为之赋，因以言衰盛之理云尔，伊兹，槐之挺植，于京路之东隅，得讬尊于田主，据爽垲以高居，垂重阴于道周，临大路之通衢，飨春秋之所报，应丰胙于无射，历汉京之康乐，逾丧乱之横逆，朱夏当阳，蓊蔼萧森，征夫云会，行旅归心，輶轩停盖，轻舆讬阴，吉人向风而袪袂，王孙清啸而启襟，晞甘棠之广覆，褊乔木之无阴。
【颂】魏陈王曹植社颂曰：于惟太社，官名后土，是曰句龙，功著仁古，德配帝皇，实为灵主，克明播植，农正曰柱，尊以作稷，丰年是兴，义与社同，方神北宇，建国承家，莫不修叙。
宋何承天社颂曰：余以永初三年八月大社，聊为此文，实惟阴祇，稷为谷元，率育万类，协灵昊干，霸德方将，世号共工，厥有才子，寔曰句龙，称物平赋，百姓喜雍，唐尧救灾，决河流江，弃亦播植，作乂万邦，克配二祀，以报勤庸，勤庸伊何，厚载生民，仓廪既实，神节斯因，人亦有言，物用思人，矧乃大德，功被陶钧，岂伊百世，万代不泯，蒸哉帝王，肇建皇极，体国经野，设官分职，瓘瓘二社，列干比殖，岁云其秋，晷漏均程，牲牢既絜，嘉荐惟馨。
◇朝会
《礼记》曰：天子无事与诸侯相见，曰朝，［事具征伐篇。］
《周礼》曰：春见曰朝，夏见曰宗，秋见曰觐，冬见曰遇，时见曰会，殷见曰同。
又曰：王执镇圭，［以四镇山为饰。］公执桓圭，侯执信圭，信即身也，谓圭上作人身，伯执躬圭，亦身，子执谷璧，［谷以养人，璧上作谷。］男执蒲璧，［蒲者所以为席，以安人，为璧上作蒲草文。］孤执皮帛，卿执羔，大夫执雁，士执雉，庶人执鹜，工商执鸡。
又曰：春朝诸侯而图天下之事，注云，图，考绩也。
传曰：凡朝以正班爵之义，会以训上下之则。
又曰：宣十四年，孟献子言于公曰：臣闻小国之免于大国也，聘而献物，于是庭实旅百，朝而献功，注云，献其国，若征伐之功于牧伯也。
又曰：子产相郑伯如楚，侨闻大适小，有五美，宥其罪戾，赦其过失，救其灾患，赏其德刑，教其不及。
又曰：䓕启彊对楚子曰：朝聘有圭，享𫖯有璋，小有述职，大有巡功。
又曰：叔向曰：明王之制，使诸侯岁聘以志业，间朝以讲礼，再朝而会以示威，再会而盟，以著昭明，志业于好，讲礼于等，示威于众，昭明于神。
又曰：庄公二十三年，夏，公如齐观社，非礼也，曹刿谏曰：夫礼所以整民也，故会以训上下之则，制财用之节，朝以正班爵之义，帅长幼之序。
《孟子》曰：诸侯朝天子曰述职，一不朝则贬其爵，二不朝则削其地，三不朝则六师移之。
挚虞决疑要注曰：汉制，会于建始殿，晋制，大会于太极殿，小会于东堂，会则五时服，庭设金石，武贲旄头，文衣绣［《太平御览》五百三十九作鹖。］尾。
又曰：宴之与会，威仪不同也，会随五时朝服，庭设金石，旄头之［御览作文。］衣鹖尾以列陛，宴则服常服，设丝竹之乐，宿卫列仗，会［御览会上有大字。］于太极殿，小会于东堂。
《白虎通》曰：凡臣见君，必有贽，贽者，质也，致己质诚也，公侯以玉为贽者，取其燥不轻，湿不重也，大夫以雁为贽者，取其飞成行，立成列也，士以野鸡，使其不可诱之以食，胁之以威，毕死不可畜也。又诸侯相聘，为相尊敬也，朝聘天子，更以所尊，考礼正刑一德，以尊天子也。
又曰：聘者，缘臣子欲知其君父无恙。又当奉土地所生珍物以助祭，是以皆行聘礼。
又曰：朝，备文德而明礼义也。
《春秋说题辞》曰：诸侯执政各来朝，讲文德礼让，制法四方。
《尚书》曰：既月，乃日觐四岳群牧，注云，既，尽也，觐，见也，言舜日尽正月，乃见群牧。
《谷梁传》曰：滕侯薛侯来朝，天子无事，诸侯朝正也，考礼修德，所以尊天子也。
又曰：六年，五服一朝。又六年，王乃时巡，考制度于四岳，诸侯各朝于方岳，大明黜陟，注云，觐四方诸侯，各于其方岳之下，大明考绩。
《汉书》曰：汉王已并天下，诸侯共尊为皇帝，于是叔孙通就其仪，汉七年，长乐宫成，诸侯群臣朝十月，皇帝辇出房，百官执戟传警，引诸侯王以次奉贺，觞九行，谒者言罢酒，御史举不如仪者，引去，竟朝置酒，无敢喧哗失礼，上曰：吾乃今日知为皇帝之贵也，拜通为太常。
《汉官仪》曰：正月旦，天子幸德阳殿，临轩，公卿大夫百官，各陪位朝贺，蛮貊胡羌朝贡毕，见属郡计吏，皆陪觐，宗室诸刘杂会，皆冠两梁冠，皂单衣，既定上寿，计吏中庭北向坐，太官上食，赐群臣酒食，作九宾，撤乐。
又曰：大将军三公朝会，天子为起，住入，太常住车曰：皇帝为群公起，天子坐，方前进。
又曰：尚书令御史中丞司隶，朝会各独席，故京师曰三独坐。
《魏志》曰：黄初元年，郭淮奉使贺文帝践阼，而道路疾故，计远近为稽留，及群臣懽会，帝责之曰：昔禹会诸侯于涂山，防风后至，便行大戮，今溥天同庆，而最留迟，何也，对曰：臣闻五帝先教，导民以德，夏后氏衰，始用刑辟，今臣遭虞舜之世，是以自知免于防风之戮也，帝悦。
晋《起居注》曰：武帝太康元年诏曰：江表初平，天下同其欢豫，王公卿士，各奉礼称庆，其于东堂小会，设乐，使加于常，五月庚寅，御临轩，大会于太极殿前，四方贺使国子太学生司徒吏副将以上，及吴降将吏，皆与会，诏引归命侯孙皓上殿，稽颡陈恩谢罪，称万岁。
又曰：太常张华止，［《太平御览》五百三十九作上书。］按旧事，拜公建始殿，因以小会，今拜公于太极殿，亦宜因以小会，盖所以崇宰辅也。
又曰：穆帝升平二年正月朔朝会，是日赐众客醁醽酒。
《东宫旧事》曰：正会仪，太子着远游冠，绛纱襮，登舆，至承华门，设位，拜二傅，二傅交礼毕，不复登车，太傅训道在前，少傅训从在后，太子入崇贤门，乐作，太子登殿，西向坐。
【诗】魏陈王曹植应诏诗曰：命彼掌徒，肃我征旅，朝发鸾台，夕宿兰渚，经彼公田，乐我稷黍，西济关谷，或降忽升，騑骖倦路，载寝载兴，将朝圣皇，匪敢燕宁，前驱举燧，后乘抗旌，长怀永慕，忧心如酲。
梁简文帝守东平中华门开诗曰：脂车向驰道，总辔息中华，落关犹待漏，文戟未通车，薄云初启雨，曙色始成霞，巉流铺紫若，城风泛橘花，弦诵终无取，顾己自怀嗟。
梁何逊早朝诗曰：诘旦锺声罢，隐隐禁门通，蘧车响北阙，郑履入南宫，宿雾开驰道，初日照相通，风胥徒纷驿，驺御或西东。
周王褒入朝守门开诗曰：凤池通复道，严驾早凌晨，铁符行警曙，银棨未开闉，巉暗城无影，晴新路不尘，屯兵引画剑，骑吹动班轮，徒知御睿藻，抽辞殊未申。
隋江总答王均早朝守建阳门开诗曰：金兔犹悬魄，铜龙欲启扉，三条息行火，百雉照初晖，御沟槐影出，仙掌露光晞。
【表】陈王曹植请赴元正表曰：欣豫百官之美，想见朝觐之礼，耳存九成，目想率舞。
又谢得入表曰：不世之命，非所致思，有若披浮云而晒白日，出幽谷而登乔木，目希庭燎，心存泰极。
◇燕会
《周官》曰：以飨燕之礼，亲四方之宾客，言四方之宾客来聘，王为设飨燕之礼。
《毛诗》曰：鹿鸣，燕群臣嘉宾也，常棣，燕兄弟，湛露，天子燕诸侯也。
又曰：伐木，燕朋友故旧也，自天子至于庶人，未有不须友以成也，亲亲以睦，友贤不弃，故旧不遗，则民德归厚矣。
《左传》曰：鲁文公即位，卫侯使大夫宁武子聘于鲁，鲁文公与武子燕，为赋湛露及彤弓之诗。
又曰：卫侯燕莒成叔，宁惠子相，莒成叔傲，宁子曰：莒成叔家其亡乎，古之为飨食也，以观威仪，省祸福，今子傲，取祸之道也。
韩诗曰：不脱履而即度，［《初学记》十四作席。］谓之礼，下跣而止，［《初学记》十四作上。］谓之燕，能饮者饮，不能饮者，谓之醧，闭门不出客，谓之湎，礼记曰：奠酬而升歌，发德也，注云，以诗之义，明宾主之礼。
又曰：诸侯宴礼，俎豆牲醴荐，皆有等差，所以明贵贱也。
《汉书》曰：高祖十二年，击黥布，还，过沛，留置酒，悉召故人父老诸母乐饮，道旧故为笑乐，上留帐饮三日，召沛中儿百二十人，上击筑，歌大风。
《东观汉记》曰：建武三年，幸舂陵，祠园庙，大置酒，与父老故人相乐，十九年，幸汝南顿正令舍，大置酒，赐吏民，复南顿田租一年。
魏书曰：文帝为魏王，南征次谯，大飨六军及父老，设乐伎百戏。
《世说》曰：过江诸人，每至暇日，辄相要出新亭，借卉饮宴，周侯中坐而叹曰：风景不殊，举目有江河之异，皆相视流泪，唯丞相愀然作色曰：当共戮力王室，克复神州，何至作楚囚相对泣耶。
沈约《宋书》曰：郑鲜之为人通率，在高祖坐，言无所隐，时人甚惮焉，尤为高祖所狎，上尝于内殿宴饮，朝贵毕集，唯不召鲜之，坐定，谓群臣曰：郑鲜之必当自来，俄而外云尚书郎郑鲜之诣门，求启事，高祖大笑，引入。
【诗】古诗曰：今日良宴会，欢乐难具陈，弹筝奋逸响，新诗妙入神，齐心同所原，含意俱未申，人生寄一世，奄忽如飘尘，何不策高足，先据要路津，无为守穷贱，𫐘〈车禀〉长苦辛。
魏陈王曹植公宴诗曰：公子敬爱客，终宴不知疲，清夜游西园，飞盖相追随，明月澄清景，列宿正参差，秋兰被长坂，朱华冒绿池，潜鱼跃清波，好鸟鸣高枝，神飚接丹毂，轻辇随风移。
又侍太子坐诗曰：白日曜青春，时雨静飞尘，寒冰辟炎景，凉风飘我身，清醴盈金觞，肴馔纵横陈，齐人进奇乐，歌者出西秦，翩翩我公子，机巧忽若神。
又与丁廙诗曰：嘉宾填城阙，丰膳出中厨，吾与二三子，曲宴此城隅，秦筝发西气，齐瑟扬东呕，肴来不虚满，觞至反无馀。
魏应玚公宴诗曰：开馆延群士，置酒于斯堂，辨论释常结，援笔兴文章，穆穆众君子，好合同欢康，促坐褰重帷，传满腾羽觞。
魏刘桢公宴诗曰：永日行游戏，欢乐犹未央，遗思在玄夜，相与复翱翔，辇车飞素盖，从者盈路傍，月出照园中，珍树郁苍苍，清川过石渠，流波为鱼防，芙蓉散其花，菡萏溢金塘，珍鸟宿水裔，仁兽游飞梁，投翰长叹息，绮丽不可忘。
魏王粲公宴会诗曰：昊天降丰泽，百卉挺葳蕤，凉风彻蒸暑，青云却炎晖，高会君子堂，并坐荫华榱，嘉肴充圆方，旨酒盈金罍，常闻诗人语，不醉且无归，原我贤主人，与天享巍巍，克符周公业，弈世不可追。
魏陈琳宴会诗曰：凯风飘阴云，白日扬素晖，良友招我游，高会宴中闱，玄鹤浮清泉，绮树焕青蕤。
晋武帝华林园诗曰：习习春阳，帝出乎震，天施地生，以应仲春，思文圣皇，顺时秉仁，钦若灵则，饮御嘉宾，洪恩普畅，庆乃众臣，［其一。］
其庆惟何，锡以帝祉，肆觐群后，有客戾止，外纳要荒，内延卿士，箫管咏德，八音咸理，凯乐饮酒，莫不宴喜，［其二。］
晋陆机拟今日良宴会诗曰：闲夜命欢友，置酒迎风馆，齐童梁甫吟，秦娥张女弹，哀音绕栋宇，遗响入云汉，人生无几何，为乐常苦晏，譬彼司晨鸟，扬声当及旦。
又皇太子赐宴诗曰：明明隆晋，茂德有赫，思媚上帝，配天光宅，诞育皇储。仪形在昔，徽言时宣，福禄来格，劳谦降贵，肆敬下臣，肇彼先驱，翻成嘉宾。
又侍皇太子宣猷堂诗曰：笃生我后，克明克秀，体晖重光，承规景数，茂德冲深，天姿玉裕，三正迭绍，洪圣启运，自昔哲王，先天而顺，群辟崇替，降及近古，黄晖既渝，素灵承祜，三后始基，世武丕丞，协风傍骇，天晷仰澄，自彼河汾，奄齐七政，时文惟晋，世笃其圣，明明隆晋，茂德有赫。
晋王赞侍皇太子宴始平王诗曰：亹亹圣胤，继明重体，乐此常棣，其甘如荠。我有嘉宴，以洽百礼，煌煌同族，蔼蔼王僚，惟中惟外，如琼如瑶，湛湛朝云。德靡不覆，玄黄所缀，文成采绣，政以神和，乐以安奏，一人有庆，万邦是祐。
又侍皇太子祖道楚淮南二王诗曰：于明圣晋，仰统天绪，易以明险，简以知阻，研彼群虑，俾侯授土，郁郁二王，祗承皇命，睹离鉴亲，观礼知盛，皇储降会，延于公姓，瞻彼行役，并憩同林，分涂殊轨，靡不回心。
晋陆云侍大将军宴诗曰：茫茫宇宙，天地交泰，王在华堂，式宴嘉会，玄晖峻朗，翠云崇霭，冕卉振缨，藻服垂带，祁祁臣僚，有来雍雍，薄言载考，承颜下风，俯觌前客，仰瞻玉容，天锡难老，如岳之崇。
宋鲍昭侍宴覆舟山应诏诗曰：繁霜飞玉闼，爱景丽皇州，清跸式驰路，羽盖伫宣游，神居既崇盛，岩险信周流，礼俗陶德声，昌会溢民讴。
梁王僧孺侍宴景阳楼诗曰：金铺烁可镜，桂栋俨临云，霑觞均饮德，服道验朝闻，讵论禹无间，非耻尧为君，小臣亦何者，短翮屡追群。
又侍宴诗曰：丽景属春馀，清阴澄夏首，交枝隐修径，回流影遥阜，徒为轹轻筠，移銮拂高柳，去矣劳茂绩，勉哉报嘉诱，小臣良不才，涓尘愧所守，何用胜雕斫，譬木良如朽。
又侍宴诗曰：回舆避暑宫，下辇迎风馆，散漫轻烟转，霏微商云散，蔓草亘岩垂，高枝起天半，回风稍惊水，落光渐斜岸，妙舞驻行云，清歌入曾汉，睟颜畅有怿，德音良已粲。
梁庾肩吾侍宴诗曰：沐道逢将圣，飞觞属上贤，仁风开美景，瑞气动非烟，秋树翻黄叶，寒池堕黑莲，承恩谢命浅，念报在身前。
又侍宴诗曰：副君时暇豫，曾城聊近游，清池写飞阁，疏树出龙楼，北陆冰方壮，西园春欲周，梅心芳屡动，蒲节促难抽，徒然颁并命，无以厕应刘。
又侍宣猷堂宴湘东王诗曰：陈王骖驾反，副后西园游，并命登飞阁，列坐对芳洲，桂岩逢暮序，菊水值穷秋，竹径箫声发，相门琴曲愁，徒奉文成诵，空知思若抽。
梁刘孝绰侍宴诗曰：清宴延多士，鸿渐滥微薄，临猋出蕙楼，望辰跻菌阁，上征切云汉，晚眺周京洛，城寺郁参差，街衢纷漠漠，禁林寒气晚，方秋未摇落，皇心重发志，赋诗追并作，自昔承天宠，于兹被人爵，选言非绮绡，何以俨金雘。
又侍宴诗曰：兹堂乃峭峤，伏槛临曲池，树中望流水，竹里见攒枝，栏高景难蔽，岫隐云易垂，邂逅逢休幸，朱跸曳青规，丘山不可答，葵藿空自知。
又侍宴集贤堂应令诗曰：北合时见启，西园又已辟，官属引鸿鹭，朝行命金碧，伊臣独何取，隆恩徒自昔，布武登玉墀，委坐陪瑶席，绸缪参宴笑，淹留奉觞醳，壶人告漏晚，烟霞起将夕，反景入池林，馀光映泉石。
又陪徐仆射晚宴于儿宅诗曰：天君追宴憙，十日递来过，筑室华池上，开轩临芰荷，方塘交密笋，对霤接繁柯，景移林改色，风去水馀波，洛城虽半日，爱客待骊歌。
梁江淹拟魏帝游宴诗曰：置酒坐飞阁，逍遥临华池，神飘自远至，左右芙蓉披，绿竹夹清水，秋兰被幽崖，月出照园中，冠佩相追随，肃肃广殿阴，雀声愁北林，众宾还城邑，何用慰我心，陈徐陵侍宴诗曰：园林才有热，夏浅更胜春，嫩竹犹含粉，初荷未聚尘，承恩豫下席，应阮独何人。
隋江总赋得置酒殿上诗曰：三清传旨酒，柏梁奉欢宴，霜云动玉叶，冻水疏金箭，羽籥响锺石，流泉灌金殿，盛时不再得，光景驰如电。
◇封禅
《礼记》曰：昔先王因天事天，因地事地，因名山升中于天，［中，成也，祭天告以成功也。］
河图真纪曰：王者封太山，禅梁甫，易姓奉度，继崇功也。
河图会昌符云，汉太兴之道，在九代之王，封于太山，刻石著纪，禅于梁甫，退考功。
春秋含孳曰：天子所以昭察，以从斗枢，禁令天下，系体守文，宿思以合神，保长久，天子受符，以辛日立号。
《史记》曰：齐桓公欲封禅，管仲曰：古封太山，禅梁甫，七十二家，夷吾所记，十有二焉，无怀氏封泰山，禅云云，颛顼封泰山，禅云云，神农封泰山，禅云云，炎帝封泰山，禅云云，黄帝封泰山，禅亭亭，帝喾封泰山，禅云云，尧封泰山，禅云云，舜封泰山，禅云云，禹封泰山，禅会稽，汤封泰山，禅云云，周成王封泰山，禅社首，皆受命，然后得封禅，古之封禅，鄗上之黍，北里之禾，所以为盛，江淮之间，一茅三脊，所以为籍，东海致比目之鱼，西海致比翼之鸟，然后有不召而自至者，十有五焉。
又曰：秦始皇既并天下，即帝位，征齐鲁儒士，博士七十人，至泰山下，议曰：古者封禅为蒲车，恶伤山之土石草木，始皇上泰山立石，颂始皇德，明其得封也，封藏皆秘，代不得而记也，始皇上泰山，中坂遇风雨，休于树下，因封其树为五大夫。
又曰：封禅则不死，黄帝是也，儒者皮弁荐绅，射牛，封太山，如郊太一之礼。
又曰：李少君上言云，纵远方奇兽飞禽及白雉以加祀，皆至太山，其夜若有光。昼有白云起封中。
《白虎通》曰：天以高为尊，地以厚为德，故增太山之高以报天，附梁父之厚以报地也。
又曰：易姓而王，必升封太山，报告成。
又曰：或封禅，金泥银绳，或曰石泥金绳，封之金印，或曰：封禅封之以金印。
孝经序金［《太平御览》五百三十六作钩命。］决曰：封乎太山，考绩燔燎，禅乎梁父，刻石纪功。
《尚书·中候》曰：昔古圣王，功成道洽，符瑞出，乃封太山，今比目之鱼不至，凤皇不臻，未可以封，郑玄注云，比目东方异气所生，名〈鱼枼〉。
司马相如封禅书曰：然犹蹑梁父，登太山，建昭号，施尊名，俾万代得激清流，扬微波，飞英声，腾茂实。
封禅仪注曰：持礼三十人，上发坛上十石函盖，尚书令北向跪，藏玉牒毕，持礼覆石函，尚书令封上石捡，亦治以金绳，泥杂用四方土，各依其色。
张华议曰：海内符瑞之应，备物之盛，未有若今之盛，宜礼中岳，封泰山，发德号。
《汉官仪》曰：封禅太山，既［汉官仪作即。］武帝封处，累其石，登坛，置玉牒书封石此中，复封石捡。
又曰：元封封禅，书［按当作昼。］有白气，夜有光，下天关石门。
又曰：有玉龟。
又曰：建武二十二年，东巡狩，二月九日，到鲁，十九日，国家居亭，百官布野，此日上山，云气成宫阙，百姓皆见。
《汉书》曰：元封元年四月癸卯，上迁，［汉书武帝纪作还。］登封太山，应劭云，成功治定，告成于天，有金策石函，金泥玉捡之封。
又曰：倪宽对策云，其封太山，禅梁父，昭姓考功，此帝王之盛节。
《续汉书》曰：上以用石功难。又欲及二月封，故诏梁松，因故封石空捡，更加封而已，松上疏争之，以为承天之敬，尤宜章明，今因旧封，窜寄玉牒故石下，恐非重命之义。
又曰：建武二十二年，上许梁松等奏，方求元封时故事，议封禅所施用，有司奏当刻玉玺一枚，方寸三分，玉版方五寸。
又曰：上御辇升山，日中后到山上，即位于坛南北，［《太平御览》五百三十六北下有面字。］帝升坛，尚书令奉玉牒捡，皇帝以寸二分玺亲封之。
《吴志》曰：孙皓天玺元年，阳羡山有石室，所石［吴志三作在所。］表为天瑞，乃遣司空董朝周处等，封禅国山。
《宋书》曰：江夏王义恭表云，气于宫树珍露味于林，［句有讹脱。］宜修封太山，瘗玉岱趾。
《太康地记》曰：奉高者，以事东岳，帝王禅代之处也，故明堂在县南四里，汉武立太坛于东山，以登［《太平御览》五百三十六作祭。］天下，［御览下字无。］示增高。
◇亲蚕
《礼记·祭义》曰：古者天子诸侯，必有公桑蚕室，近川而为之，筑宫仞有三尺，棘墙而外闭之。
《祭统》曰：王后蚕于北郊，以供纯服，夫人蚕于北郊，以供冕服，［纯音缁也。］
《五礼先蚕仪注》曰：亲蚕前二日，太祝令，质明，以太牢祀先蚕。
《皇后亲蚕仪注》曰：皇后躬桑，始将一条，执筐受桑。
周迁《古今舆服杂事》曰：蚕始生，后食之，三洒而止。
晋元康义曰：皇后采桑坛，蚕宫西南。
董巴《舆服志》曰：汉皇后桑于东郊苑中者。
又曰：太皇太后入庙服，绀上皂下，蚕，青上缥下，簪以玳瑁，长一尺，端为华胜，上为凤皇。
《礼记》曰：季春之月，后妃斋戒躬桑，以劝蚕事，孟夏之月，蚕事既毕，后妃献茧。
又曰：蚕事既登，分茧称丝，以供郊庙之服。
又曰：后妃献茧，乃收茧税，以桑为均，贵贱长幼如一。
《东观汉记》曰：明德马皇后，置织室蚕于濯龙中，数往来观视。
《汉书》曰：孝元王皇后为太后，幸蚕馆，率皇后及列侯夫人桑北郊。
