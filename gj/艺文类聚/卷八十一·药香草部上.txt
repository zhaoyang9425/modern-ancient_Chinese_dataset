◇药
《本草经》曰：太一子曰：凡药上者养命，中者养性，下者养病。
《礼记》曰：君有疾，饮药，臣先尝之，亲有疾，饮药，子先尝之，医不三世，不服其药。
《左传》曰：臧孙曰：季孙之爱我，疾疹也，孟孙之恶我，药石也，美疹不如恶石。
《尚书》曰：若药弗瞑眩，厥疾弗瘳。
《论语》曰：康子馈药，拜而受之曰：丘未达，不敢尝。
墨子南游，见楚惠王，穆贺谓《墨子》曰：子言诚善矣，王无乃曰：贱人所为，不用子，《墨子》曰：譬若药焉，夫子食之，以疗其疾，岂曰一草之本，而不食哉。
《战国策》曰：有献不死之药于荆王者，谒者操以入，中射之士问曰：可食乎，曰：可，因夺而食之，王怒，使人杀中射之士，中射之士使人说王曰：臣问谒者，谒者曰可食，臣故食之，是臣无罪，罪在谒者也，且客献不死之药，臣食之而王杀臣，是死药也，王乃不杀。
《史记》曰：长桑公与扁鹊药，服之，三十日见人五藏。
东方朔记曰：武帝好方士，朔曰：陛下所使取神药者，皆天地之间药，不能使人不死，独使取神药天上药，能使人不死耳，上曰：天何可上，朔曰：臣能上天，既辞去，出殿门，复还曰：今臣上天，似谩诞者，原得一人为信验，上即遣方士与朔俱，期三十日而返，朔等辞而行，日日过诸侯传饮，方士昼卧，朔遽呼之曰：若极久不应我何耶，今者属从天上来，方士大惊，乃具以闻，上问朔，朔曰：诵天上之物，不可称原，上以为面欺，诏朔下狱问之，左右方提去，朔啼泣对曰：使须几死者再，上曰：何也，朔对曰：天公问臣，下方人何衣，臣对曰：衣虫，虫何若，臣对曰：虫喙〈舟页〉々类马，色邠邠类虎，天公大怒，以臣为谩，使使下问，还报，名曰蚕，天公乃出臣，今陛下苟以为诈，原使人上天问之，上大惊曰：善，欲以喻我止方士也。
《淮南子》曰：羿请不死之药于西王母，姮娥窃以奔月。
《列仙传》曰：负局先生者，负摩镜局，循吴市中，得一钱便磨，辄问主人，得无有疾苦，若有，辄出紫丸药以与之，得莫不愈。
又曰：崔文子卖黄散，发疫死者万计，服皆愈，愈者亦万计。
《汉武内传》曰：西王母谓武帝曰：其太上之药，乃有风实云子，玉津金浆，冥陵驎胆，炎山夜日，东掇扶桑之丹椹，俯采长河之文藻，大真红芝，九色凤脑，有得食之，后天而老，此太上之所服，非众仙之所宝也，次药有班龙黑胎，阆风石髓，蒙山白凤之，灵丘苍鸾之血，有得服之，后天而逝，此天帝之所服，非下仙之所逮也，其次药有丸丹金液，紫华红芝，五云之浆，玄霜绛雪，若得食之，白日升天，此飞仙之所服，非地仙之所见，其下药有松柏之膏，山术［按本部术篇引，吴氏本草术一名山姜，此术字疑衍。］姜沉精，菊草泽写，苟杞茯苓，菖蒲麦门冬，巨胜黄精，草类烦多，若有数千，子得服之，可以延年。
《汉书》曰：灌夫击吴，身中大鎗十馀，适有万金良药，故得不死。
《东观汉记》曰：上尝与朱祐［东观汉记作祜，下同。］共买蜜合药，上追念之，即赐祐白蜜一石，问何如在长安时共买蜜乎。
曹毗《杜兰香传》曰：神女兰香降张硕，硕问祷祀何如，香曰：消摩自可愈疾，淫祀无益，香以药为消摩。
邴原别传曰：魏太子为五官郎将，原为长史，太子宴会，众宾客数十人，太子建议曰：君父各［原讹冬，据冯校本改。］有笃疾，有药一丸，可救一人，当救君耶，父耶，众人纷葩，或君或父，时原在坐，不与此论，太子谘之于原，原勃然对曰：父也，太子亦不复难。
《魏志》曰：太祖性严，掾属公事，往往加杖，何夔常蓄毒药，誓死无辱，是以终不见及。
皇甫谧《高士传》曰：韩康，字伯休，京兆灞陵人，常采药名山，卖于长安市，口不二价，三十馀年，时女子从康买药，康守价不移，女子怒曰：公是韩伯休耶，乃不二价，康叹曰：我本避名，今女子皆知有我，何用药为，乃遁入灞陵山中。
《晋阳秋》曰：吴陆抗与晋羊祜，推侨札之好，抗尝遗祜酒，祜饮之不疑，抗有疾，祜馈之药，抗亦推心而服之。
《异苑》曰：魏武北征逾［《太平御览》五百五十九作蹹。］顿，升岭眺瞩，见一岗不生百草，王粲曰：是古冢，此人在世服矾石死，而石生热，蒸出外，故卉木燋灭，即令凿看，果得大墓，有矾石满茔，仲宣博识强记，皆此类也，一说，粲在荆州，从刘表登彰山，见此异，按魏武之平乌丸，粲犹在荆南，此言为谲。
沈约《宋书》曰：张袆，字少微，袆少有操行，历官为琅琊王国郎中令，王还京都，高祖封酒一罂付袆，使密加王酖毒，袆受命既还，于道自饮药酒而卒。
【诗】古诗曰：仙人骑白鹿，发短耳何长，来至主人门，奉药一玉箱，主人服此药，身体日康强，发白复更黑，延年寿命长。
宋鲍昭遇铜山采药诗曰：土昉閟中经，术芝韬内策，宝饵缓童年，命药驻衰历，铜溪昼森沉，乳窦夜沥滴，蹀蹀寒叶离，淙淙秋水积，松色随野深，月露依草白。
梁沈约憩郊园和约法师采药诗曰：郭外三十亩，欲以贸朝𫗴，繁蔬既绮布，密果亦星悬。
梁吴筠采药大布山诗曰：我本北山北，缘涧采山麻，九茎日反照，三叶长生花，可用蠲忧疾，聊持驻景斜，景斜不可驻，年来果如駈，安得昆仑山，偃蹇三珠树，三珠始结荄，绛叶，凌朱台，玉台白凤〈目弗〉，金鼎青龙胎，韩众及王子，何世无仙才，安期傥欲顾，相见在蓬莱。
陈刘删采药游名山诗曰：名山本郁盘，道士贵黄冠，独驭千年鹤，来寻五色丸，石床新溜乳，金灶欲成丹，定知无二价，非复在长安。
【启】梁刘孝绰谢给药启曰：一物之微，遂留亭育，名医上药，爰自城府，虽巫咸视诊，岐伯下针，松子玉浆，卫卿云液，比妙竞珍，实云多愧。
◇空青
《本草经》曰：空青生山谷，久服轻身延年，能化铜铅作金，生益州。
范子《计然》曰：空青出巴郡，白青曾青出弘农，豫章白青出新淦，青色者善。
《博物志》曰：徐公时，令人于西平青山，采取空青。
江乘地记曰：樵采者，常于山上得空青，此山一朝出云，零雨必降，民人以为常占。
【赋】梁江淹空青赋曰：夫赤琼以照燎为光，碧石以葳蕤为色，咸见珍于东国，并被贵于西极，况空青之丽宝，挺山海之不测，于是写云图气，学灵状仙，宝波丽水，华峰艳山，汤谷之树，崦嵫之泉，西海之草，炎州之烟，有曲帐画屏，素女采扇，锦色雰郁，绮质蔓延，点拂浓薄，如隐如见，山水万象，丹青四变，咸百溢而可珍，亦千金而不贱。
◇芍药
《本草经》曰：芍药一名白犬，生山谷及中岳。
《古今注》：芍药一名可离。
《毛诗》曰：惟士与女，伊其相谑，赠之以芍药。
【赋】宋王徽芍药华赋曰：原夫神区之丽草兮，凭厚德而挺授，翕光液而发藻兮，飏风晖而振秀。
【颂】晋傅统妻芍药花颂曰：晔晔芍药，植此前庭，晨润甘露，昼晞阳灵，曾不逾时，荏苒繁茂，绿叶青葱，应期秀吐，缃蕊攒挺，素华菲敷，光譬朝日，色艳芙蕖，媛人是采，以厕金翠，发彼妖容，增此婉媚，惟昔风人，抗兹荣华，聊用兴思，染翰作歌。
◇百合
吴氏《本草》曰：百合一名重迈，一名中庭，一名重匡，生宛朐及荆山。
【诗】梁宣帝咏百合诗曰：接叶有多重，开花无异色，含露或低垂，从风时偃抑。
◇兔丝
《尔雅》曰：唐蒙女萝，女萝兔丝。
《吕氏春秋》曰：或谓兔丝无根也，其根不属地，茯苓是也。
《史记·龟策传》曰：下有茯苓，上有兔丝。
《淮南子》曰：兔丝无根而生，茯苓抽，兔丝死。
《抱朴子》曰：按仙方中，自有合离草，一名独摇，一名离母，所以谓之合离，离母者小草，为物下根如芋魁，有游子十二枚，周环之，去大魁数尺，虽相须而实不连，但以气相属耳，如兔丝之草，下有伏兔之根，无此兔在下，则丝不得生于上，然实不属也。
又内篇云，兔丝初生之根，其形似兔，掘取，剖其血以和丹，服之立变化，任意所作。
【诗】齐谢朓兔丝诗曰：轻丝既难理，细缕竟无织，澜漫已万条，连绵复一色，安根不可知，萦心终不测。
◇女萝
《广雅》曰：女萝，松萝也，免丝也。
《毛诗》曰：茑与女萝，施于松上。
【诗】齐王融咏女萝诗曰：幂历女萝草，蔓衍旁松枝，含烟黄且绿，因风卷复垂。
陈刘删赋松上轻萝诗曰：叶绕千年盖，条依百尺枝，属与松风动，时将薜影垂，学带非难结，为衣或易披，山河若近远，独自楚人知。
◇款冬
《本草经》曰：款冬一名颗冬，一名菟爰，生常山。
《尔雅》曰：菟爰颗冬，［生水中，茎紫赤。］
范子曰：款冬花出三辅。
吴氏曰：款冬十二月花，花黄白。
《述征记》曰：洛水至岁凝厉，则款冬茂悦曾冰之中。
【赋】晋傅咸款冬赋曰：惟兹奇卉，款冬而生，原厥初之载育，禀淳粹之至精，用能讬体固阴，利此坚贞，恶采紫之相夺，患居众之易倾，在万物之并作，故韬华而弗逞，远皆死以枯槁，独保质而全形。
【赞】晋郭璞款冬赞曰：吹万不同，阳煦阴蒸，款冬之生，擢颖坚冰，物体所安，焉知涣凝。
◇天门冬
《本草经》曰：天门冬一名颠勒，味苦，杀三虫。
《尔雅》曰：蔷靡葳冬。
《山海经》曰：条谷山草多葳冬。
《列仙传》曰：赤项子食天门冬，齿落更生，细发复出。
《抱朴子》曰：杜子微服天门冬，御十八妾，有子百四十人，日行三百里。
又内篇曰：天门冬或名地门冬，或名筵门冬，或名颠棘。
《神仙传》曰：甘始者，太原人，服天门冬，在人间三百馀年。
《建康记》曰：建康出天门冬，极精妙。
《名山略记》曰：郁州出天门冬。
【启】梁简文帝谢敕赉益州天门冬启曰：远自星桥，见珍玉垒，本草称其轻身，延寿实为上药，姬晋之重丹桂，曹丕之爱落英，一家恩锡，窃幸往代。
◇芣苡
《尔雅》曰：芣苡，马舄，马舄，车前。
《毛诗》曰：采采芣苡，薄言采之。
【赞】晋郭璞芣苡赞曰：车前之草，别名芣苡，王会之云，其实如李，名之相乱，在乎疑似。
◇署预
《本草经》曰：署预一名山芋，益气力，长肌肉，除邪气，久服轻身，耳目聪明，不饥延年，生嵩高山。
吴氏曰：署预一名诸署。
《湘中记》曰：永和初，有采药衡山者，道迷粮尽，过息岩下，见一老公，四五年少，对执书，告之以饥，与其食物，如署预，指教所去，六日至家，而不复饥。
《异苑》曰：署预入药。又复可食，野人谓之土𫉄，若欲掘取，嘿然则获，唱名者便不可得，人有植者，随所种之物而像之也。
【颂】梁江淹署预颂曰：华不可炫，叶不足怜，微根傥饵，弃剑为仙，黄金共寿，青艧争年，君谓无妄，我验衡山。
◇菖蒲
《春秋运斗枢》曰：玉衡星散为菖蒲，远雅颂，著倡优，则玉衡不明，菖蒲冠环。
《山海经》曰：［按本条疑当移下罗浮山记一寸二十节句下，误窜此。］菖蒲一十九节，韩终王兴所服并然，而此过之，有足珍也。
《左传》曰：王使周公阅来聘飨，有昌歜。
《孝经援神契》曰：菖蒲益聪。
《抱朴子》曰：韩终服菖蒲十三年，身生毛。
吴氏《本草》曰：菖蒲一名尧菲，一名昌阳。
《神仙传》曰：王兴者，阳城人，汉武帝上嵩高，忽见有仙人，长二丈，耳出头，下垂肩，帝礼而问之，仙人曰：吾九疑人也，闻中岳有石上菖蒲，一寸九节，食之可以长生，故来采之，忽然不见，帝谓侍臣曰：彼非欲服食者，以此喻朕耳。
《罗浮山记》曰：罗浮山中菖蒲，一寸二十节。
【诗】梁江淹石上菖蒲诗曰：琼琴久芜没，金镜废不看，不见空闺里，从横愁思端，缓步遵汀渚，杨枻泛春澜，电至烟流绮，水绿桂涵丹，凭酒意未悦，半景方自叹，每为忧见及，杜若讵能宽，冀采石上草，得以驻馀颜。
【颂】梁江淹菖蒲颂曰：药实灵品，爰乃辅性，除疴卫福，蠲邪养正，缥色外妍，金光内映，草经所珍，山图是咏。
◇术
《本草经》曰：术一名山筋，久服不饥，轻身延年，生郑山。
《山海经》曰：首山之阴，多术，女几之山，其草多术。
吴氏《本草》曰：术一名山连，一名山芥，一名天苏，一名山姜。
范子曰：术出三辅，黄白色者善。
《列仙传》曰：涓子饵术，接食其精，三百年乃见于齐。
崔寔《四民月令》曰：二月采术。
《神仙传》曰：陈子皇得饵术要方，服之得仙，入霍山去，其妻姜疲病，念其婿采术之法，服之，病自愈，至三百七岁，登山取术，檐而归，不息不极，颜色气力，如二十时。
《抱朴子·内篇》曰：南阳文氏，其先祖汉中人，值乱，逃华山中，饥困欲死，有二人教之食术，云，遂不饥，数十年，乃来还乡里，颜色更少，气力转胜，故术一名山精。
《神药经》曰：必欲长生，当服山精。
《广州记》曰：彰平县偏饶术。
《建康记》曰：建康出精术。
《异术》曰：术草者，山之精也，结阴阳之精气，服之令人长生绝谷，致神仙。
【启】梁庾肩吾答陶隐居赉术煎启曰：窃以绿叶抽条，生于首峰之侧，紫花摽色，出自郑岩之下，百邪外御，六府内充，山精见书，华神在箓，术荣火谢，尽采撷之难，启旦移申，穷淋漉之剂，故能竞爽云珠，争奇水玉，自非身疲掌砚，役倦攀桃，岂可立致还年，坐生羽翼，临洗［疑当作沅。］丹井，方觉可捐，郦县菊泉，无劳复汲，庶得遨游海岸，追涓子之尘，驰骛霍山，共陈生为侣，谣俗轻施，尚曰难酬，出世鸿恩，宁知上报。
又答陶隐居赉术蒸启曰：味重金浆，芳逾玉液，足使芝惭明，［句有脱文。］丹愧芙蓉，坐致延生，伏深铭戴。
◇草［香附出。］
《尔雅》曰：卉，百草，总［名也。］草谓之荣，荣而实谓之英，荄，根也。
《方言》曰：苏芬莽草也，江淮南楚之间曰苏，自关西曰草，或曰莽，南楚江湘之间，谓之莽。
《周书》曰：霜降之日，草木黄落。
《周官》曰：薙氏掌杀草，春始生而萌之，夏日至而夷之，秋绳而芟之，冬日至而耜之，［含实曰绳。］
《毛诗》曰：无草不死，无木不萎。
又曰：野有蔓草，零露团兮。
又曰：湛湛露斯，在彼丰草。
《大戴礼》曰：孟春冰泮，百草权舆。
《师旷占》曰：黄帝问师旷曰：吾欲知苦乐善恶，可知否，对曰：岁欲丰，甘草先生，甘草荠也，岁欲苦，苦草先生，苦草亭苈也，岁欲恶，恶草先生，恶草水藻也，岁欲旱，旱草先生，旱草蒺藜也，岁欲疫病，病草先生，病草艾也。
《博物志》曰：黄帝问天老曰：天地所生，岂有食之令人不死者乎，天老曰：太阳之草，名黄精，饵之可以长生，太阴之草，名曰钩吻，不可食之，入口立死，人信钩吻之杀人，不信黄精之益寿，不亦惑乎。
【序】嵇含怀香赋序曰：余以太蔟之月，登于历山之阳，仰眺崇峦，俯察幽坂，及睹怀香，生蒙楚之间，曾见斯草，植于广厦之庭，或被帝王之圃，怪其遐弃，遂迁而树于中唐，华丽则珠采婀娜，芳实则可以藏书。又感其弃本高崖，委身阶庭，似傅说显殷，四叟归汉，故因事义赋之。
【诗】古诗曰：四顾何茫茫，东风摇百草。
又诗曰：新树兰蕙葩，杂用杜衡草，终朝采其华，日暮不盈抱，采之欲遗谁，所思在远道。
又曰：穆穆清风至，吹我罗裳裾，青袍似春草，长条从风舒。
又曰：青青陵中草，倾叶晞朝日，阳春被惠泽，枝叶可揽结。
魏刘桢诗曰：青青女萝草，上依高松枝，幸蒙庇养恩，分惠不可赀，风雨虽急疾，根株不倾移。
梁元帝细草诗曰：依阶疑绿癣，傍渚若青苔，漫生虽欲遍，人迹会应开。
梁丘迟玉阶春草诗曰：发溜始参差，扶阶方沃若，杂叶半藏蜻，丛花未隐雀，葳蕤乱碧紫，苍黄间浓薄。
陈刘删咏青草诗曰：雨沐三春叶，风传十步香，映袍怜色重，临书喜带长。
【赋】晋傅玄紫华赋曰：紫华一名长乐华，旧生于蜀，其东界特饶，中国奇而种种，余嘉其华纯耐久，可历冬而服，故与友生，各为之赋，有遐方之奇草，禀二气之纯精，仰紫微之景曜，因令色以定名，刚茎劲立，纤条繁列，从回风以摇动，纷兰畅而蕙絜，蔚青葱以增茂，并含华而未发，于是散绿叶，秀紫荣，蕴若芝草之始敷，灼若百枝之在庭，独参差以炤燿，何光丽之杂形，涣涣昱昱，夺人目精，下无物以借喻，上取象于朝霞，妙万物而比艳，莫兹草之可嘉。
梁萧子晖冬草赋曰：有闲居之蔓草，独幽隐而罗生，对离披之苦节，反葳蕤而有情，若夫火山灭焰，汤泉沸泻，日悠扬而少色，天阴霖而四下，于时直木先摧，曲蓬多陨，众芳漼而萎绝，百卉飒以徂尽，未若兹草，凌霜自保，挺秀色于冰涂，厉贞心于寒道，已矣哉，徒抚心其何益，但使万物之后凋，夫何独知于松柏。
梁沈约愍衰草赋曰：愍衰草，衰草无容色，憔悴荒径中，寒荄不可识，昔时兮春日，昔日兮春风，衔华兮佩实，垂绿兮散红，岩陬兮海岸，冰多兮霰积，布绵密于寒皋，吐纤疏于危石，雕芳卉之九衢，𫕥灵茅之三脊，风急崤道难，秋至客衣单，既伤檐下菊，复悲池上兰，飘落逐风尽，方知岁早寒，流萤暗明烛，雁声断裁续，霜夺茎上紫，风销叶中绿，秋鸿兮疏引，寒乌兮聚飞，径荒寒草合，草长荒径微，园庭渐芜没，霜露日霑衣。
【赞】卞敬宗怀香赞曰：有卉惟翠，因实制名，蒙蒙菉叶，荏荏弱茎，寄芬微风，寓秀闲庭，怀而芳之，为玩于情。
宋谢惠连仙人草赞曰：余之中园，有仙人草焉，春颖其苗，夏秀其英，秋有贞实，冬无雕色，可谓贯四时而不改者也，既嘉其名，而美其质，染笔作咏，庶以摅述云，园有嘉草，名曰仙人，晔晔炜炜，莫莫臻臻，颖发炎暑，苗秀和春，奇尔灵质，乃植中邻。
◇兰
《说文》曰：兰，香草也。
《易》曰：同心之言，其臭如兰，［兰，芳也。］
《礼记》曰：妇人或赐之茝兰，则受，献诸舅姑，《左传》曰：郑文公有贱妾，曰燕姞，梦天使与己兰，曰：余为伯儵，余而祖也，以是为而子，以兰有国香，人服媚之，文公与之兰而御之，辞曰：妾不才，幸而有子，将不信，敢征兰乎，公曰：诺，生穆公，名之曰兰。
《家语》曰：芝兰生于深林，不以无人而不芳，君子修道立德，不为困穷而改节。
《文子》曰：日月欲明，浮云盖之，丛兰修发，秋风败之。
又曰：兰芷不为莫服而不芳，君子行道，不为莫知而止。
《离骚》曰：□［离骚作余。］既滋兰之九畹兮，畹，畦也。
又曰：纫秋兰以为佩。
又曰：秋兰兮糜芜，罗生兮堂下，绿叶兮素茎，芳菲兮袭予，秋兰兮青青，绿叶兮紫茎。
《孙卿子》曰：民之好我芬若椒兰。
《琴操》曰：猗兰操者，孔子所作也，孔子聘诸侯，莫能任，自卫反鲁，隐谷之中。见香兰独茂，喟然叹曰：夫兰当为王者香，今乃独茂，与众草为伍，乃止车，援琴鼓之，自伤不逢时，讬辞于香兰云。
《蜀志》曰：先主杀张裕，诸葛亮救之，先主曰：芳兰当门，不得不锄。
《语林》曰：谢太傅问诸子侄曰：子弟何预人事，而政欲使其佳，［原讹往，据冯校本改。］诸人莫有言者，车骑答曰：譬如芝兰玉树，欲使生于阶庭。
【诗】后汉郦炎兰诗曰：灵芝生河洲，动摇因洪波，秋兰荣何晚，严霜悴其柯，哀哉二芳草，不植太山阿。
晋傅玄咏秋兰诗曰：秋兰荫玉池，池水清其芳，双鱼自踊跃，两鸟时回翔。
【赋】陈周弘让山兰赋曰：爰有奇特之草，产于空崖之地，仰鸟路而裁通。视行踪而莫至，挺自然之高介，岂众情之服媚，宁纫结之可求，兆延伫之能洎，禀造化而均育，与卉木而齐致，入坦道而销声，屏山幽而静异，独见识于琴台，窃逢知于绮季。
◇菊
《尔雅》曰：菊，治𪪞，［今之秋华菊也。］
《山海经》曰：女几之山，其草多菊。
《礼记》曰：季秋之月，菊有黄花。
《楚辞》曰：朝饮木兰之坠露兮，夕餐秋菊之落英。
又曰：春兰兮秋菊，长无绝兮终古。
《风俗通》曰：南阳郦县，有甘谷，谷水甘美，云其山上大有菊，水从山上流下，得其滋液，谷中有三十馀家，不复穿井，悉饮此水，上寿百二三十，中百馀，下七八十者，名之大夭，菊华轻身益气故也，司空王畅太尉刘宽太尉袁隗为南阳太守，闻有此事，令郦县月送水二十斛，用之饮食，诸公多患风眩，皆得瘳。
崔寔月令，九月九日，可采菊花。
盛弘之《荆州记》曰：郦县菊水，太尉胡广，久患风羸，恒汲饮此水，后疾遂瘳，年近百岁，非唯天寿，亦菊延之，此菊甘美，广后收此菊实，播之京师，处处传埴。
《神仙传》曰：康风子，服甘菊花柏实散得仙。
《抱朴子》曰：刘生丹法，用白菊花汁莲汁樗汁，和丹蒸之，服一年，寿五百岁。
又曰：菊花与薏花相似，直以甘苦别之耳，菊甘而薏苦谚所谓苦如薏者也，今所有真菊，但为少耳。
《续晋阳秋》曰：陶潜无酒，坐宅边菊丛中，采摘盈把，望见王弘遣送酒，即便就酌。
【诗】晋袁山松菊诗曰：灵菊植幽崖，擢颖凌寒飚，春露下染色，秋霜不改条。
梁王筠摘园菊赠谢仆射举诗曰：灵茅挺三脊，神芝曜九明，菊花偏可憙，碧叶媚金英，重九惟嘉节，抱一应元贞，泛酌宜长久，聊荐野人诚。
【赋】魏锺会菊花赋，何秋菊之奇兮，独华茂乎凝霜，挺葳蕤于苍春兮，表壮观乎金商，延蔓蓊郁，缘坂被岗，缥干绿叶，青柯红芒，芳实离离，晖藻煌煌，微风扇动，照曜垂光，于是季秋初九，日数将并，置酒华堂，高会娱情，百卉雕瘁，芳菊始荣，纷葩韡晔，或黄或青，乃有毛嫱西施，荆姬秦嬴，妍姿妖艳，一顾倾城，擢纤纤之素手，宣皓腕而露形，仰抚云髻，俯弄芳荣。
又云，夫菊有五美焉，黄华高悬，准天极也，纯黄不杂，后土色也，早植晚登，君子德也，冒霜吐颖，象劲直也，流中轻体，神仙食也。
晋孙楚菊花赋曰：彼芳菊之为草兮，禀自然之醇精，当青春而潜翳兮，迄素秋而敷荣，于是和乐公子，雍容无为，翱翔华林，骏足交驰，薄言采之，手折纤枝，飞金英以浮旨酒，掘翠叶以振羽仪，伟兹物之珍丽兮，超庶类而神奇。
晋潘尼秋菊赋曰：垂采炜于芙蓉，流芳越乎兰林，游女望荣而巧笑，鹓雏遥集而弄音，若乃真人采其实，王母接其葩，或充虚而养气，或增妖而杨娥，既延期以永寿。又蠲疾而弭疴。
晋卢湛菊花赋曰：浸三泉而结根，晞九阳而擢茎，若乃翠叶云布，黄蕊星罗。
晋傅玄菊赋曰：布濩河洛，纵横齐秦，掇以纤手，承以轻巾，服之者长寿，食之者通神。
齐卞伯玉菊赋曰：伫寒丘以弥望，觌中霜之软菊，肇三春而怀芬，陵九秋以愈馥，不履苦而沦操不在同而表淑，伤众花之飘落，嘉滋卉之能灵，振劲朔以杨渌，含凝露而吐英。
【铭】晋王淑之兰菊铭曰：兰既春敷，菊又秋荣，芳薰百草，色艳群英，孰是芳质，在幽愈馨。
晋嵇含菊花铭曰：煌煌丹菊，翠叶紫茎，诜诜仙神，徒餐落英。
晋成公绥菊花铭曰：数在二九，时惟斯生。
【颂】晋成公绥菊花颂曰：先民有作，咏兹秋菊，绿叶黄花，菲菲彧彧，芳逾兰蕙，茂过松竹，其茎可玩，其葩可服，味之不已，松乔等福。
晋傅统妻菊花颂曰：英英丽草，禀气灵和，春茂翠叶，秋曜金华，布濩高原，蔓衍陵阿，阳芳吐馥，载芬载葩，爰采爰拾，投之醇酒，御于王公，以介眉寿，服之延年，佩之黄耇，文园宾客，乃用不朽。
尔雅图赞曰：菊名日精，布华玄月，仙客薄采，何忧华发。
◇杜若
《尔雅》曰：杜若土卤，［香草也。］
《广雅》曰：楚，蘅也。
《本草经》曰：杜若一名杜蘅，味辛微温，久服益气轻身，范子《计然》曰：杜若出南郡汉中。
《山海经》曰：天帝之山，有草焉，状如葵，臭如蘼芜，名曰杜蘅，可以走马，［带香草，令人便马，或曰：马得之健走。］
《离骚》曰：采芳洲兮杜若，将以遗兮下女。
又曰：杂杜蘅与芳芷。
又曰：山中人兮芳杜若，饮石泉兮荫松柏。
【诗】梁沈约咏杜若诗曰：生在穷绝地，岂与世相亲，不顾逢采撷，本欲芳幽人。
【赋】齐谢朓杜若赋曰：冯瑶圃而宣游，籍幽兰而夷与，览兹荣之苑茂，纷为芳于清篽，观夫结根擢色，发曜垂英，缘春峦以纤布，荫凉潭而影清。
【颂】梁江淹杜若颂曰：山中杜若，嘉尔翠质，不奇不俗，栽华栽实，同衔夕露，共蜅朝日，夷陂无二，沉冥如一。
◇蕙
《广志》曰：蕙草绿叶紫花，魏武帝以为香烧之。
《离骚》曰：川谷径复流潺湲，光风转蕙汜崇兰。
又曰：树蕙之百亩。
又曰：薜荔拍兮蕙绸，［薜荔，香草，拍，榑壁也，绸，缚束也，诗云，绸缪束楚。］
《山海经》曰：天帝之山，其下多蕙，外山之下，其草蕙。
【诗】汉繁钦咏蕙诗曰：蕙草生山北，讬身失所依，植根阴崖侧，夙夜惧危颓，寒泉浸我根，凄风常徘徊，三光照八极，独不蒙馀晖，葩叶永雕悴，凝露不暇晞，百卉皆含荣，已独失时姿，比我英芳发，𫛸窸鸣已哀。
◇蘼芜
《广志》曰：薇芜香草，魏武帝以藏衣中。
《楚辞》曰：秋兰兮蘼芜，罗生兮堂下，绿叶兮素枝，芳菲兮袭予，《管子》曰：五沃之土，生蘼芜。
《本草经》曰：蘼芜一名薇芜，味辛。
【诗】古诗曰：上山采蘼芜，下山逢故夫。
【赞】郭璞赞曰：蘼芜善草，乱之蛇床，不陨其实，自列以芳，佞人似智，巧言如簧。
◇郁金
《说文》曰：郁金芳草也，十叶为贯，百二十贯，采以煮之为鬯，一曰：郁鬯百草之华，远方所贡芳物，合而酿之以降神。
《魏略》曰：大秦国出郁金。
【赋】汉朱公叔郁金赋曰：岁朱明之首月兮，步南园以迥眺，览草木之纷葩兮，美斯华之英妙，布绿叶而挺心，吐芳荣而发曜，众华烂以俱发，郁金邈其无双，比光荣于秋菊，齐英茂乎春松，远而望之，粲若罗星出云垂，近而观之，晔若丹桂曜湘涯，赫乎扈扈，萋兮猗猗，清风逍遥，芳越景移，上灼朝日，下映兰池，睹兹荣之瑰异，副欢情之所望，折英华以饰首，耀静女之仪光，瞻百草之青青，羌朝荣而夕零，美郁金之纯伟，独弥日而久停，晨露未晞，微风肃清，增妙容之美丽，发朱颜之荧荧，作椒房之珍玩，超众葩之独灵。
晋傅玄郁金赋曰：叶萋萋以翠青，英蕴蕴而金黄，树庵蔼以成荫，气芳馥而含芳，凌苏合之珠珍，岂艾网之足方，荣耀帝寓，香播紫宫，吐芬杨烈，万里望风。
【颂】晋左九嫔郁金颂曰：伊此奇草，名曰郁金，越自殊域，厥珍来寻，芬香酷烈，悦目欣心，明德惟馨，淑人是钦，窈窕妃媛，服之褵衿，永垂名实，旷世弗沉。
◇迷迭
《广志》曰：迷迭出西域。
【诗】乐府歌咏诗曰：氍〈登瓦〉五水［《太平御览》九百八十二作味。］香，迷迭艾网及都良。
【赋】魏文帝迷迭赋曰：坐中堂以游观兮，览芳草之树庭，垂妙叶于纤枝兮，杨修干而结茎，承灵露以润根兮，嘉日日而敷荣，随回风以摇动兮，吐芳气之穆清，薄西夷之秽俗兮，越万里而来征，岂众卉之足方兮，信希世而特生。
魏陈王曹植迷迭香赋曰：播西都之丽草兮，应青春而发晖，流翠叶于纤柯兮，结微根于丹墀，信繁华之速实兮，弗见雕于严霜，芳暮秋之幽兰兮，丽昆仑之芝英，既经时而收采兮，遂幽杀以增芳，去枝叶而特御兮，入绡縠之雾裳，附玉体以行止兮，顺微风而舒光。
魏王粲迷迭赋曰：惟遐方之珍草兮，产昆仑之极幽，受中和之正气兮，承阴阳之灵休，扬丰馨于西裔兮，布和种于中州，去原野之侧陋兮，植高宇之外庭，布萋萋之茂叶兮，挺苒苒之柔茎，色光润而采发兮，以孔翠之扬精。
魏应玚迷迭赋曰：列中堂之严宇，跨阶序而骈罗，建茂茎以竦立，擢修干而承阿，烛白日之炎阳，承翠碧之繁柯，朝敷条以诞节，夕结秀而垂华，振纤枝之翠粲，动采叶之莓莓，舒芳香之酷烈，乘清风以徘徊。
魏陈琳迷迭赋曰：立碧茎之婀娜，铺采条之蜿蟺，下扶疏以布濩，上绮错而交纷，匪荀方之可乐，实来仪之丽闲，动容饰而微发，穆斐斐以承颜。
◇芸香
《礼记月令》曰：仲春之月，芸始生。［香草。］
《仓颉解诂》曰：芸蒿似邪蒿，香可食。
《洛阳宫殿簿》曰：显阳殿前芸香一株，徽音殿前芸香二株，含章殿前芸香二株。
《晋室阁名》曰：太极殿前，芸香四畦，式干殿前，芸香八畦。
【赋】晋傅咸芸香赋曰：携昵友以逍遥兮，览伟草之敷英，慕君子之弘覆兮，超讬躯于朱庭，俯引泽于丹壤兮，仰吸润乎泰清，繁兹绿蕊，茂此翠茎，叶芟苁以纤折兮，枝婀娜以回萦，象春松之含曜兮，郁蓊蔚以葱青。
晋成公绥芸香赋曰：美芸香之循絜，禀阴阳之淑精，去原野之芜秽，植广夏之前庭，茎类秋竹，叶象春柽。
晋傅玄赋序曰：月令，仲春之月，芸始生，郑玄云，香草也，世人种之中庭。
◇藿香
《南州异物志》曰：藿香出海边国，形如都梁，可著衣服中。
吴时《外国传》曰：都昆在扶南南三千馀里，出藿香。
刘欣期《交州记》曰：藿香似苏。
【颂】梁江淹藿香颂曰：桂以过烈，麝以太芬，摧沮天寿，夭抑人文，谁及藿草，微馥微薰，摄灵百仞，养气青云。
◇鹿葱
《风土记》曰：宜男，草也，高六七尺，花如莲，宜怀妊妇人佩之，必生男。
【诗】梁元帝咏宜男草诗曰：可爱宜男草，垂采暎倡家，何时如此叶，结实复含花。
梁沈约咏鹿葱诗曰：野马不任骑，菟丝不任织，既非中野华，无堪麕食。
嵇含赋序曰：宜男多植幽皋曲隰，或寄华林玄圃，荆楚之士，号曰鹿葱。
【赋】晋傅玄宜男花赋曰：猗猗令草，生于中方，花白宜男，号应祯祥，远而望之，焕若三辰之丽天，近而察之，晃若芙蓉之鉴泉，于是狡童媛女，以时来征，结九秋之永思，含春风以娱情。
晋夏侯湛宜男花赋曰：淑大邦之奇草兮，应则百之休祥，禀至真之灵气兮，显嘉名以自彰，冠众卉而挺生兮，承木德于少阳，体柔性刚，蕙洁兰芳，结纤根以立本兮，灵渥液于清云，顺阴阳以滋茂兮，笑含章之有文，远而望之，灼若丹霞照青天，近而观之，炜若芙蓉鉴渌泉，萋萋翠叶，灼灼朱华，晔若珠玉之树，焕如景宿之罗，充后妃之盛饰兮，登紫微之内庭，回日月之辉光兮，随天运以虚盈。
【颂】魏陈思王曹植宜男花颂曰：草号宜男，既晔且贞，厥贞伊何，惟干之嘉，其晔伊何，绿叶丹花，光采晃曜，配彼朝日，君子躭乐，好和琴瑟，固作螽斯，微立孔臧，福齐大姒，永世克昌。
◇蜀葵
《尔雅》曰：菺，戎葵，［今蜀葵也，如木槿花。］
晋傅玄蜀葵赋序曰：其苗似瓜瓠，既大而洁鲜，紫色曜日。
【赋】虞繁蜀葵赋曰：惟兹珍草，怀芬吐荣，挺河渭之膏壤，吸昴井之玄精，绕铜爵而疏植，暎昆明而罗生，作妙观于神州，扇令名于东京，驰驿命而远致，攒华林而丽庭，申修翘之冉冉，播员叶之青青。
梁王筠蜀葵花赋曰：惟此奇草，迁花西道，凌金坂之威夷，跨玉津之浩浩，值油云之广临，属光风之长扫，仰椒屋而敷荣，植兰房而舒藻，迈众芳而秀出，冠杂卉而当闱，既扶疏而云蔓，亦灼烁而星微，布护交加，蓊茸纷葩，疏茎密叶，翠萼丹华。
【赞】宋颜延之蜀葵赞曰：井维降精，崏络升灵，物微气丽，夫草之英，渝艳众𫇭，冠冕群荣，类麻能直，方葵不倾。
◇蔷薇
《本草经》曰：蔷薇一名牛棘。
又曰：一名牛勒，一名山枣，一名蔷蘼。
葛洪治金创方曰：用蔷薇炭末一方寸匕，日三服之。
【诗】齐谢朓咏蔷薇诗曰：低枝讵胜叶，轻香幸自通，发萼初攒紫，馀采尚霏红，新花对白日，故蕊逐行风。
梁简文帝咏蔷薇诗曰：燕来枝益软，风飘花转光，氛氲不肯去，还来阶上香。
又赋得咏蔷薇诗曰：石榴珊瑚蕊，木槿悬星葩，岂如兹草丽，逢春始发花，回风舒紫萼，照日吐新芽。
梁元帝看摘蔷薇诗曰：倡女卷春裾，迎风戏玉除，近丛看影密，隔树望钗疏。横枝斜绾袖，嫩叶下牵裾，墙高攀不及，花新摘未舒，莫疑插鬓少，分人犹有馀。
梁刘缓看美人摘蔷薇花诗曰：新花临曲池，佳丽复相随，鲜红同暎水，轻香共逐吹，绕架寻多处，窥丛见好枝，今新犹恨少，将故复嫌萎，钗边烂熳插，无处不相宜。
梁鲍泉咏蔷薇诗曰：经植宜春馆，靃靡上兰宫，片舒犹带紫，半卷未全红，叶疏难蔽日，花密易伤风，佳丽新妆罢，含笑折芳丛。
梁柳恽咏蔷薇诗曰：当户种蔷薇，枝叶太葳蕤，不摇香已乱，无风花自飞，春闺不能静，开匣理明妃，曲池浮采采，斜岸列依依，或闻好音度，时见衔泥归，且对清酤湛，其馀任是非。
◇蓝
《礼记月令》曰：仲夏之月，令民无刈蓝以染。［为阳长也。］
《毛诗》曰：终朝采蓝，不盈一襜。
《孙卿子》曰：青出于蓝而青于蓝。
《续汉书》曰：杨震种植蓝以供养母，诸生尝有助种蓝者，辄拔更种，以距其后。
秦子曰：常问作人当如园圃之蓝，不异众草，染而后朗，然不如唐棣之华，灼灼自显。
【赋】后汉赵岐蓝赋曰：余就医偃师，道经陈留，此境人皆以种蓝染绀为业，蓝田弥望，黍稷不植，慨其遗本念末，遂作赋曰：同丘中之有麻，似麦秀之油油。
◇慎火
《南越志》曰：广州有树，可以御火，山北谓之慎火，或谓戒火，多种屋上，以防火也，但南中无霜雪，故成树。
【诗】梁范筠咏慎火诗曰：兹卉信丛丛，微荣未足奇，何期糅香草，遂得绕花池，忘忧虽无用，止焰或有施，早得建章立，幸𦶟柏梁垂。
◇卷施
《尔雅》曰：卷施草，拔心不死，［宿莽草也。］
《离骚》曰：多［离骚作夕。］揽华洲之宿莽。
《南越志》曰：宁乡县草多卷施，拔心不死，江淮间谓之宿莽。
【赞】晋郭璞卷施赞曰：卷施之草，拔心不死，屈平嘉之，讽咏以比，取类虽迩，兴有远旨。
