◇火
《释名》曰：火，化物也，亦言毁也，物入即皆毁坏也。
《山海经》曰：厌火国，兽身黑色，火出其口中，［言能吐火。］易曰：离为火。
又曰：燥万物者，莫熯乎火。
又曰：火就燥。
《尚书》曰：藻火粉米，［火为火字也。］
又曰：洪范，五行，二曰火，火曰炎上，炎上作苦。
又曰：火炎昆冈，玉石俱焚，［言火逸而害玉也。］天吏逸德，烈于猛火。又曰：若火之燎于原，不可乡迩，其犹可扑灭，［火炎不可向近，尚可扑灭，浮言不可信用，尚可刑戮也。］
《礼记》：月令曰：孟夏之月，盛德在火。
《左传》曰：火龙黼黻。
又曰：郯子曰：炎帝以火纪，故为火师而火名。
又曰：古之火正，或食于心，或食于咮，以出内火，是故咮为鹑火，心为大火，［谓火正之官，配食于火星也，建辰之月，鹑火星昏见南方，则令民放火，建戌之月，火星伏在日下，夜不得见，则令民内火，禁放火者也。］
又曰：陶唐氏之火正阏伯，居商丘，《春秋考异邮》曰：火者，阳之精也。
白泽图曰：火之精宋无忌。
《礼含文嘉》曰：燧人始钻木取火。
《尸子》曰：燧人上观星辰，下察五木，以为火。
《家语》曰：尧火帝而王，尚赤。
《地镜图》曰：黄金之见为火。
括地图曰：神丘有火穴，光照千里。
孙子兵法曰：凡火攻有五，一曰火人，二曰火积，三曰火辎，四曰火库，五曰火隧。
《庄子》曰：指穷于为薪，火传也，［为薪犹薪(御览八百六十九薪上有前薪也前四字，此脱。)以指，指尽前薪之理，故火传而不灭，必得纳养之中，故命续而不绝。］
《战国策》曰：楚王游云梦，野火之起也，若云蜺。
《吕氏春秋》曰：伊尹说汤五味，九沸九变，火为之纪。
《韩子》曰：鲁烧积泽，天北风，火南倚，恐烧国，哀公惧，自将众趣救火，救火者左右无人，尽逐兽，不救火，乃召问仲尼，仲尼曰：夫逐兽者乐而无罚，救火者苦而无赏，此火所以不救也，事急不及以罚，救火者尽赏之，则举国不足以赏于民，请从行罚，乃下令曰：不救火者，比降北之罪，令下未遍，火以灭矣。
又曰：越王问于大夫种曰：吾欲伐吴，可乎，对曰：可矣，何不试焚宫室，于是遂焚宫室，民莫能救火，乃下令曰：民之救火而死者，比死敌之赏，民之涂其体，被濡衣走火者，左二千人，右三千人，［事具刑法部。］
韩诗外传曰：晋平公藏宝之台烧，救火三日三夜，乃胜之，公子晏束帛而贺曰：臣闻王者藏于天下，诸侯藏于百姓，农夫藏于囷庾，今百姓乏于外，而赋敛无已，昔桀纣残贼，为天下戮，今皇天降灾于藏台，此是君之福也。
《史记》曰：庞涓追孙膑，膑量其行，暮当至马陵，乃伏兵斫树，白而书之曰：庞涓死此下，于是令齐军万弩夹道，暮火举而俱发，涓夜至，见白书，乃钻火烛读之，未毕，万弩俱发，庞涓大败。
又曰：骑劫攻即墨，田单取牛千头，衣以五采，束刀其角，结火其尾。
《汉书》曰：项王西屠咸阳，杀秦降王子婴，焚其宫室，火三月不灭。
《三辅黄图》曰：秦始皇帝，葬骊山，六年之间，为项王所发，牧儿堕羊冢中，燃火求羊，烧其椁藏。
《淮南子》曰：阳遂见日，则然而为火，［阳遂金也，取金〈木孟〉无缘者，执日高三四丈时，以向，持燥艾承之寸馀，有顷焦之，吹之则然，得火。］
《列女传》曰：梁姑姊，其室失火，兄子与二子在内，欲取兄子，辄得其子，火盛不得复入，妇人曰：梁岂可户告人晓耶，被不义之名，何面见兄弟国人哉，遂赴火而死。
《列仙传》曰：宁封子，黄帝陶正，掌火，能作五色烟，［事具烟部。］
又曰：陶安公，六安冶师也，数行火，火一旦散上，紫色冲天，须臾朱雀止冶上，曰：安公安公，冶与天通，［事具仙部。］
《东观汉记》曰：郅恽为长沙，有义士古初，遭父丧，未葬，邻人火起，及初舍，棺不可移，初冒火伏棺上，会火灭。
又曰：廉范为蜀郡，成都地迫屋狭，百姓夜作，以供衣食。又禁火，民复弊之，失火者日属，范令夜作，但使储水，百姓皆悦，［事具职官太守篇。］
又曰：梁鸿，牧豕长安上林苑中，失火，延人家，问所烧财物，悉推豕偿之，其主言少，鸿原以身作，躬执其勤。
《樊英别传》曰：英隐于壶山，常有黑风从西方起，英谓学者曰：成都市火甚盛，因含水西向漱之，乃令记其日，后有从蜀来者，云是日大火，黑云平旦从东起，须臾大雨，火遂得灭。
《汝南先贤传》曰：郭虑，［《太平御览》八百六十八作宪。］从南郊，含酒东北三噀，云齐失火，以厌之，后齐果上火事。
又曰：蔡君仲与人有至孝之心，母向终，棺在堂，西舍失火，火将至，君仲伏尸号哭，火越向东家。
《玄中记》曰：南方有炎山焉，在扶南国之东，加营国之北，诸薄国之西，山从四月而火生，十二月火灭，正月二月火不然，山上但出云气，而草木生叶枝条，至四月火然，草木叶落，如中国寒时，草木叶落也，行人以正月二月三月行，过此山下，取柴以为薪，燃之无尽时，取其皮绩之，为火浣布。
《十洲记》曰：炎洲，在南海中，地方二千里，去崖九万里，上有风生兽，似豹青色，大如狸，张取之，积薪数车以烧之，薪尽而此兽在火中，燃其毛不燋，斫刺不入，打之如皮囊，以铁椎锻其头数十下，乃死，以其口向风，须臾便活而起，以石上菖蒲塞其鼻，即死，取其脑，菊花服之，尽十斤，得寿五百岁。
又曰：有火林山，山中有火兽，大如鼠，毛长三四寸，或曰：山可百里许，取其兽毛，绩以为布，名曰火澣布，国人衣服之，此布垢洿，以水浣濯之，终日不絜，以火烧布，两食久许出，其垢即去，白如雪。
《广志》曰：火洲在南海中，火燃洲，其木不死更鲜。
《抱朴子》曰：南海之中，萧丘之中，有自生之火，常以春起而秋灭，丘方千里，当火起时，此丘上纯生一种木，火起正着此木，木虽为火所着，但小燋黑，人或以为薪者，如常薪，但不成炭，炊熟则灌灭之，后复更用，如此无穷。又夷人取木华，绩以为火浣布，木皮亦剥，以灰煮为布，但不及华细好耳。
又曰：有白鼠，大者重数斤，毛长三寸，居空木中，其毛亦可绩为布，故火浣布有三种焉。
又曰：吴世有姚光，有火术，吴主积荻千束，火焚荻了尽，光恬坐灰中，振衣而起，［事具草部荻篇。］
《神仙传》曰：栾巴为尚书，正旦会，得酒，西南漱，云成都市失火，漱酒作雨，驿至，果如其言，［事具仙部。］
《吴越春秋》曰：越王思报吴，冬则抱冰，夏则握火。
《陈留耆旧传》曰：刘昆为江陵令，民有火灾，昆向火叩头，即霈然下雨，诏问反风灭火，虎北渡河，何以致此，昆曰：偶然，帝曰：此长者之言也。
《风俗通》曰：城门失火，祸及池中鱼，按百家书，宋城门失火，自汲池中水以沃之，鱼悉露见，但就把之，［事具鱼部。］
魏武帝明罚令曰：闻太原上党西河雁门，冬至之后，百有五日，皆绝火寒食，云为介子推。
《英雄记》曰：周瑜镇江夏，曹操欲从赤壁渡江南，无舡，乘簰从汉水下，住浦口，未即渡，瑜夜密使轻舡走舸百所艘，艘有五十人移棹，人持炬火，火燃则回舡走去，去复还烧者，须臾烧数千簰，火大起，光上照天，操夜去。
《博物志》曰：积䌷万匹，则自然生火，秦［《太平御览》八百六十九作泰。］始中，武库火，积䌷所致也。
《异苑》曰：临邛有火井，汉室隆则炎赫弥炽，桓灵之际，火势渐微，［事具水部井篇。］
又曰：晋惠帝元康三年，武库火，烧孔子履，汉高斩白蛇剑，王莽头等，［事具剑部。］
《晋中兴书》曰：殷浩北伐，江逌为长史，取数百鸡，以长绳连脚，皆系火，一时驱放，飞过巉，集羌营，营皆然。
《搜神记》曰：麋竺常从洛归，未至家数十里，见路次有好新妇，从竺求寄载，行二十馀里，新妇谢去，谓竺曰：我天使，去当往烧东海麋家，感君见载，故以相语，竺因请之，曰：不可，不得不烧，君快去，我缓来，日中必火发，竺乃急行达家，便出财物，日中而火大发。
《笑林》曰：某甲夜暴疾，命门人钻火，其夜阴暝，未得火，催之急，门人忿然曰：君责之亦大无道理，今暗如漆，何以不把火照我，我当得觅钻火具。
【诗】梁庾肩吾远看放火诗曰：风前细烟起，月里黑烟生，入焰看桥木，侵光识远城。
【赋】晋潘尼火赋曰：览天人之至周，嘉火德之为贵，含太阳之灵晖，体淳刚之正气，先圣仰观，通神悟灵，穷物尽数研机至精，钻燧造火，陶冶群形，协和五味。革变膻腥，尔乃狄牙典膳，百品既陈，和羹酋醳，旨酒醲醇，享鼋煮鼍，灼龟臛鳞，若乃流金化石，铄铁融铜，造制戎器，以戒不恭，砥炼兵械，整饰军容，四海康乂，边境无寇，韬弓戢剑，解甲释胄，销镝为耒，铸戈为耨，战士反于耕农，戎马放乎外厩，及至焚野燎原，陆火赫羲，林木摧拉，沙粒并麋，腾光绝览，云散霓披，去若风驱，疾若电逝，芬轮纡转，倏忽横厉，震响达乎八冥，流光烛乎四裔。
◇烽燧
玄女战经曰：诸见举烽火烟火，传言虏且欲起，欲知审来不，以言者时所加之，得阳者不来，得阴者为来法。
《墨子》曰：烽火已举，言寇所从来多少。
甘氏天文占曰：权举烽表，远近沉浮，权四星，在轩辕尾西，边地警备，烽候相望，虏至则举，烽火十文，［《太平御览》三百三十五作丈。］如今井桔槔，火［御览作大。］锤其头，若警备急，燃火其头，放之，权重，本低则末仰，见烽火。
《史记》曰：褒姒不好笑，幽王欲其笑，为烽燧火鼓，似有寇至，举烽火，诸侯悉至，至而无寇，褒姒乃大笑。
《汉书》曰：军臣单于立四岁，匈奴复绝和亲，大入上都［《太平御览》三百三十五作郡。］云中，烽火通于甘泉。
《东观汉记》曰：廉范为云中太守，始到，烽火日通，故事，虏出度五千人，乃移书旁郡求助，吏白，今虏兵度出五千，请移警檄，范不听，遂选精兵，自将出至近县，令老弱城守而追之。
又曰：马成善治障塞，自西河至渭桥，河上至安邑，太原至井陉，中山至邺，皆筑保壁，起烽燧，十里一候。
又曰：郭伋为并州，伋知卢芳夙［原讹风，据冯校本改。］贼，难卒以力制，常严烽候，明购赏。
蔡邕徙朔方上书曰：既到徙所，乘塞守烽，职在望候，忧怖焦灼，无心复能操笔成草，致章阙庭。
庾阐杨都赋注曰：燧火，以炬置孤山头，皆缘江相望。
《述征记》曰：戏水注渭，东有周幽王垒，昔幽王亟举烽以悦褒姒，遂犬戎伐周，诸侯玩而弗至，战败死于斯地。
【书】晋蔡谟与弟书曰：军中耳目，当用鼓烽，烽可遥见，鼓可遥闻，形声相传，须臾百里，非人所及，想得先知耳，近别菽麦者，皆当解之，而王苟诸人，痴顽之甚，乃至于是，常令人怪之，然烽鼓之法，当豫敕诸军，见烽闻鼓便严，而此间恒举烽之后，须文书上言，乃符游军，游军须被符，乃当严，昔年石头夜半举烽，至明日食时，台中乃知，弟在石头时，隅中举烽，至下脯，游军故未严，此即是苟希［按当作晞。］等覆车之轨也。
◇灯
《说文》曰：锭谓之灯。
《韵集》曰："无足曰灯，有足曰锭。"
《离骚》［按本条非离骚。］曰：吴酒不废沉日夜，兰膏明烛华铜错。［言灯锭尽铜，琢禽兽，有华英也。］
《说苑》曰：楚庄王赐群臣酒，日暮，灯烛灭，乃有人引美人衣者，美人挽绝其冠缨，［事具人部报恩篇。］
刘向《别传》曰：待诏冯商作灯赋。
《汉书》曰：金枝秀华，庶旄翠旌，［金枝，铜灯，百二十枝，秀华，中主有光华也。］
又曰：武帝思念李夫人不已，方士齐人少翁，言能致其神，乃夜设灯烛帷幄，而令帝居他帐，遥望见好女，如李夫人之貌，而不得就视。
《汉武内传》曰：西王母遣使谓帝曰：七月七日，我当暂来，帝至日，扫除宫内，燃九光之灯。
《荀采传》曰：荀采，爽女，为阴瑜妻，而夫早亡，爽逼嫁与太原郭弈，采入郭氏室，暮乃去其帷帐，建四灯，敛色正坐，郭氏不敢逼。
《风俗通》曰：郅伯夷宿亭，止楼上，燃数灯，夜有魅来，伯夷趣之，以灯照，乃老狸也。
《东宫旧事》曰：宫有铜鸭头灯二，铜侍灯三，供户外用，夕供油七合，太子纳妃，有金涂四尺长灯一，金涂连盘短灯二，金涂连盘鸭灯一。
《邺中记》曰：石虎正旦会于殿前，设百二十枝灯。
【诗】晋习凿齿诗曰：煌煌闲夜灯，修修树间亮，灯随风炜烨，风与灯升降。
齐谢朓咏灯诗曰：发翠斜溪里，蓄实宕山峰，抽茎类仙掌，衔光似烛龙，飞蛾再三绕，轻花四五重，孤对相思夕，空照舞衣缝。
梁简文帝咏笼灯绝句诗曰：动焰翠帷里，散影罗帐前，花心生复落，明销君讵怜。
梁纪少瑜咏残灯绝句曰：残灯犹未灭，将尽更扬晖，惟馀一两爓，［原讹烂，据冯校本改。］裁得解罗衣。
梁王筠咏灯擎诗曰：百华曜九枝，鸣鹤映冰池，末［原讹未，据冯校本改。］光本内照，丹花复外垂，流晖悦嘉客，翻影泣生离，自销良不悔，明白原君知。
梁吴筠灯诗曰：昔在凤皇阙，七采莲花茎，陆离看宝帐，烂熳照文屏，檐艳烟光转，氛氲雾里轻，能方三五夜，桂树月中生。
梁范靖妻沈氏咏灯诗曰：绮筵日已暮，罗帐月未归，开花散鹤彩，含光出九微，风轩动丹焰，水宇淡清辉，不吝轻蛾绕，唯恐晓蝇飞。
【赋】汉刘子骏灯赋曰：惟兹苍鹤，修丽以奇，身体剼削，头颈委蛇，负斯明烛，躬含冰池，明无不见，照察纤微，以夜继昼，烈者所依。
魏殷臣［按当作巨，本书八十五布篇同。］鲸鱼灯赋曰：横海之鱼，厥号惟鲸，普彼鳞族，莫之与京，大秦美焉，乃观乃详，写载其形，讬于金灯，隆脊矜尾，鬐甲舒张，垂首挽视，蟠于华房，状欣欣以竦峙，若将飞而未翔，怀兰膏于焜臆，明制节之谨度，伊工巧之奇密，莫尚美于斯器，因绮丽以致用，设机变而罔匮，匪雕文之足玮，差利事之为贵，永作式于将来，跨千载而弗坠。
晋夏侯湛棋灯赋曰：乃珠珍宝器，奇像妙工，取光藏烟，致巧金铜，融冶甄流，陶形定容，尔乃隐以金翳，疏以华笼，融素膏于回槃，发朱辉于绮窗，宣耀兰堂，腾明广宇，焰煜爚于茵筵，焕炤〈火折〉乎屏组。
晋孙惠百枝灯赋曰：晔若云停，烂已星布。
范坚〈虫葛〉灯赋曰：尔乃旋闲房，升玉榻，列华槃，铄凝〈虫葛〉，浮炷颖其始燃，秘闱于是乃阖，旁映文楹，仰晖丹桷，赫如烛龙吐辉，烂若翳阳复旭。
梁简文帝列灯赋曰：何解冻之嘉月，值蓂荚之尽开，草含春而动色，云飞采而轻来，九微间吐，百枝交布，聚类炎洲，迹同大榭，竞红蕊之晨舒，蔑丹萤之昏骛，兰膏馥气，芬炷擎心，寒生色浅，露染光沉。
梁江淹灯赋曰：淮南王，信自葬，命婇女，饵丹砂，饵丹砂，学凤音，紫霞没，白日沉，挂明灯，散玄阴，顾谓小山儒士，斯可赋乎，于是泛瑟而言曰：若大王之灯也，铜华金擎，错质镂形，碧为云气，玉为仙灵，双碗百枝，艳帐充庭，照锦池之丈席，映绣柱之鸣筝，若庶人之灯者，非银非珠，无藻无缛，心不贵丽，器穷于朴。
周庾信灯赋曰：九龙将暝，三爵行栖，琼钩半上，弱木全低，乃有百枝同树，四照连槃，香添燃蜜，气杂烧兰，烬长霄久，光青夜寒，秀帐掩映，魭膏照灼，动鳞甲于鲸鱼，〈鱼炎〉光芒于鸣鹤，蛾飘则碎花乱下，风起则流星细落，况复上兰深夜，中山醑清，楚妃留客，韩娥合声，但歌著节，游弦绝鸣，辉辉朱烬，焰焰红荣，乍九光而连影，或双花而并明，寄言苏季子，应知馀照情。
【赞】晋支昙谛灯赞曰：既明远理，亦弘近教，千灯同辉，百枝并曜，飞烟清夜，流光洞照，见形悦景，悟旨测妙。
【铭】后汉李尤金羊灯铭曰：贤哲勉务，惟日不足，金羊载耀，作明以续。
◇烛
周官，司烜氏，掌以燧取火于日，以供祭祀之明烛，［日火，阳之絜气也，明烛以炤馔。］凡邦之大事，供蕡烛，［贲烛，麻烛，贲，大也。］
《礼记》曰：侍坐，烛至起，［异昼夜也。］烛不见跋，［跋，本也，烛尽则去之，嫌若烬多，有厌倦也。］
又曰：孔子曰：嫁女之家，三夜不息烛，思离亲也，［事具礼部婚姻篇。］
《尚书大传》曰：晋平公问师旷曰：吾年七十，欲学，恐已暮，师旷曰：臣闻老而学者，如执烛之明，执烛之明，孰与昧行，公曰：善，［事具礼部学篇。］
《文子》曰：鸣铎以声自毁，兰膏以明自销。
《韩子》曰：郑人有遗燕相国书者，夜书，谓持烛者曰：举烛，而误书举烛，燕相受书曰：举烛高明，高明者，举贤而任之，［事具赠答部。］
《列女传》曰：齐女徐吾者，东海上贫妇人，其邻妇李吾之属，合烛夜绩，吾最贫而烛不属，李吾曰：徐吾烛数不属，请无与夜，徐吾曰：妾以贫故，起常先，去常后，扫陈席以待来者，坐常处下，为贫故也，今一室之中，益一人，烛不为益明，去一人，烛不为益暗，何爱东壁馀光，莫之能应，遂复与夜，绩。
《史记》曰：始皇冢中，以人鱼膏为烛。
谢承《后汉书》曰：巴祗为杨州刺史，与客坐暗暝之中，不燃官烛，［事具职官部刺史篇。］
玄晏春秋曰：计君又授与司马相如传，遂涉《汉书》：读匈奴传，不识棠梨孤涂之字，有胡奴执烛，顾而问之，奴曰：棠梨天子也，言匈奴之号单于，犹汉人有天子也，予于是乎旷然发寤。
《地镜图》曰：相玉，见美女子，载烛行坛阴，从其所出入处，石中有玉矣。
《世说》曰：王君夫饴糖澳釜，石季伦以〈虫葛〉烛灼炊。
【诗】齐谢朓咏烛诗曰：杏梁宾未散，桂宫明欲沉，暧色轻帷里，低光照宝琴，徘徊云髻影，灼烁绮疏金，恨君秋月夜，遗我洞房阴。
梁孝元帝咏池中烛影诗曰：鱼灯且灭烬，鹤焰暂停辉，自有衔龙烛，青火入朱扉，映水疑三烛，翻池类九微，入林如燐影，度渚若萤飞，河仾扇月落，雾上珠星稀，章华终宴所，飞盖且相追。
又古意咏烛诗曰：花中烛，焰焰动帘风，不见来人影，回光持向空。
梁简文帝和诗曰：花中烛，似将人意同，忆啼流膝上，烛焰落花中。
梁庾肩吾烛影诗曰：垂爓垂花比芳树，风吹水动俱难住，春枝拂岸影上来，还杯绕客光中度。
梁刘孝威和帘里烛诗曰：开关帘影出，参差风焰斜，浮光烛绮带，凝滴污垂花。
又禊饮嘉乐殿咏曲水中烛影诗曰：火浣花心犹未长，金枝密焰已流芳，芙蓉池畔涵停影，桃花水脉引行光。
【赋】晋傅咸烛赋曰：余治狱至长安，在远多怀，与同行夜饮，以忘愁□，顾帷烛之自焚以致用，亦犹杀身以成仁矣，盖泰清垂象，匪日不光，向晦入冥，匪火不彰，故六龙衔烛于北极，九日登曜于扶桑，日中则昃，月亏于望，时迈靡停，昼不干常，背三接之昭昭，即厥开之有伤，何远宇之多怀，患冬夜之悠长，独耿耿而不寐，待鸡鸣之未央，徒伏枕以展转，起燃烛于闲房，扬丹辉之炜烨，炽朱焰之煌煌，俾幽夜而作昼，继列景乎朝阳，慨顾景以增叹，孰斯愁之可忘，嘉湛露之愔愔，遂命樽而设觞，尔乃延僚属，酌醇清，讲三坟，论五经，高谈既倦，引满行盈，乐饮今夕，寔慰我情。
梁简文帝对烛赋曰：云母窗中含花毡，茱萸幔里铺锦筵，照夜明珠且莫取，金羊灯火不须燃，下弦三更未有月，甲夜繁星徒衣天，于是摇同心之明烛，施雕金之丽槃，眠龙傍绕，倒凤双安，菖蒲传酒坐欲阑，碧玉舞罢罗衣单，影度临长枕，烟生向果盘，回照金屏里，脉脉两相看。
梁元帝对烛赋曰：月似金波初映空，云如玉叶半从风，恨九重兮夕掩，怨三秋兮不同，尔乃传芳醁，扬清曲，长袖留宾待华烛，烛烬落，烛华明，花抽珠渐落，珠悬花更生，风来香转散，风度焰还轻，本知龙烛应无偶，复讶鱼灯有旧名，烛火灯光一双炷，讵照谁人两处情。
周庾信对烛赋曰：龙沙雁塞早应寒，天山月坂客衣单，灯前行衣疑不亮，月下穿针觉最难，剩取灯花持炷烛，还却灯擎下烛槃，傍垂细溜，上绕飞蛾，光清寒入，焰暗风过，楚人缨脱尽，燕君书误多，晓星没，芳无歇，还持照夜游，讵减西园月。
【启】陈徐陵谢敕赉烛监赏答齐国移文启曰：昔班彪草移，阮瑀裁书，驰誉当年，遂无加赏，非常大赉，始自今恩，虽贾逵之颂神雀，窦攸之对鼫鼠，汉臣射复之言，魏士投壶之赋，方其宠锡，独有光前，官烛斯燃，更惭良吏，霄光可学，乃会耆年，臣职居南史，身典东观，谨述私荣，传之方策。
◇庭燎
《说文》曰：庭燎，大烛也。
《礼记》曰：庭燎之百，自齐桓公始也。
《毛诗》曰：庭燎，美宣王，因以箴之，夜如何其，夜未央，庭燎之光，君子，至止，鸾声锵锵。
《说苑》曰：齐桓公设庭燎，为士之欲造见者，期年而士不至，东野鄙人，有以九九之术见者，桓公曰：九九足以见乎，对曰：臣非以九九为足以见也，臣闻主君设庭燎以待士，期年而不至，夫士所以不至者，君天下贤君也，四方之士，皆自论不及君，故不至也，夫九九薄能耳，而君犹礼之，况贤于九九者，桓公曰：善，礼之，期月而士至。
晋《起居注》曰：成帝咸和八年十二月，有司奏，庭燎在止车门外，今更集议，旧在端门内施，诏曰：尚书奏，九年庭燎，当在端门内，元明帝时，在公车门内，可依旧，安司徒录公命，当率由旧章，宜在端门内。
《晋中兴书》曰：哀帝兴宁元年，诏庭燎树端门内。
《邺中记》曰：石虎正会，殿庭中，端门外，阊阖前，设庭燎，皆二合，六处皆六丈。
赵书曰：石勒造庭燎于橦末，高十丈，上盘置燎，下盘安人以侍燎，艑缴上下。
【诗】晋傅玄庭燎诗曰：元正始朝亨，万国执珪璋，枝灯若火树，庭燎继天光。
【表】魏王朗冬臈不得朝表曰：拘守留职，旷离车驾，况乃践长于至，迎始于臈，履端于正，连历天人三朝之元庆，而无缘祗奉玉爵，以献万寿，霄梦庭燎之光，晨想百华之耀。
◇灶
《释名》曰：灶，造也，创食物也。
《淮南子》曰：炎帝作火，死而为灶神。
《礼记》：月令曰：孟夏之月，其祀灶。
又曰：灶者，老妇之祭，盛于盆，尊于瓶。
《墨子》曰：灶必为屏，心突高出屋四尺，慎无失火，失火者斩。
鲁连子曰：灶五突，分烟者众也。
《庄子》曰：仲尼读书，老聃倚灶觚而听之，曰：是何书也，曰：春秋也。
《吕氏春秋》曰：燕雀处一屋之下，自以为安，灶突决，火上栋宇，燕雀不知祸将至也，［事具雀部。］
《战国策》曰：智伯攻晋阳而水之，城不没者三版，臼灶生蛙，人马相食。
《史记》曰：武帝时，李少君以祀灶辟谷却老方见上，少君言上曰：祠灶则致物，致物而丹砂可化以为黄金，黄金成，以为饮食器，则益寿，益寿则仙者可见，于是天子始亲祠灶。
《淮南子》曰：孔子无黔突，墨子无暖席。
桓谭《新论》曰：淳于髡至邻家，见其灶突之直，而积薪在傍，谓曰：此且有火，使为曲突而徙薪，邻家不听，后果焚其屋，邻家救火乃灭，烹羊具酒，谢救火者，不肯呼髡，智士讥之曰：曲突徙薪无恩泽，燋头烂额为上客，盖伤其贱本而贵末也。
《东观汉记》曰：初阴氏世奉管仲之祀於邑，谓之相君子，至子方，以累积恩德，为神所飨，臈日，晨炊于灶，神见，再拜受庆，时有黄羊，因以祠之，自是富殖百万，田至七百顷，后世子孙，常以臈日，奉祠灶神以黄羊。
又曰：周泽为渑池令，克身俭约，妻子自亲釜灶。
谢承《后汉书》曰：李南，少明风角，女亦晓家术，为卷县民妻，晨诣爨室，卒有暴风，妇便上堂，从姑求归，辞其二亲，姑不许，乃跪而泣曰：蒙传术，疾风卒起，先吹灶突及井，此祸为女妇主爨者，妾将亡之应，因著其亡日。
《续汉书》曰：虞诩为武都太守，羌欲邀遮诩，诩密令吏，人作两灶，日增倍之，羌不敢逼，或问曰：孙膑减灶，而君增之，兵法，日行不过三十里，以戒不虞，而今且二百里，何也，诩曰：虏多，吾兵少，徐行则易为所及，速进则彼所不恻，虏见吾灶日增，必谓郡兵来迎，众行速，必惮进追我，孙膑见弱，吾今示彊。
茅君内传曰：在名山深壑，无人迹之处，临水上，作神灶屋，屋长四丈，广二丈，起基四尺。又当先掘基下土，令必无故陷井家［疑当作冢。］瘗之处所也，开南户西户东户，三也，立灶于屋中央，口向西，灶四边，令去釜九寸也，以砖及细土构立之，亦勿令穿坼，神灶之法毕矣。
《抱朴子·内篇》曰：灶之神，每月晦日，辄上天言人罪状，大者夺纪，纪者三百日也，小者夺筭，筭者一日也。
《异苑》曰：卞伯玉作东阳郡，灶正炽火，有鸡遥从口入，良久，乃于突而出，毛羽不燋，鸣啄如故，伯玉寻病殒。
《杂五行书》曰：作灶法，当辰巳间隙地取土，先掘去上五寸，以水美酒一升，合和泥之，以癸亥日修之，此日安灶自如也，作灶法，广四尺，长五尺，欲安两釜，长七尺，子孙富贵，作灶馀泥，不可泥井，井馀土，不可泥灶，大凶，勿以壬癸庚辛，反支九空，血忌破危，闭建寅日，皆凶，灶君名禅，字子郭，衣黄衣，披发，从灶中出，知其名呼之，可得除凶恶贾市，不知其名，见之死，猪肝泥灶，令妇孝，灶君以壬子日死，不用此日治灶，常以五月辰日，猪头祭灶，令人治生万倍，用人故灶凶败，鸡毛入灶中，致非祸，犬骨入灶，出狂子，正月己丑日，白鸡祠灶，宜蚕，五月巳丑卯，祠灶吉，四月丁巳日，祠灶百倍。
梦书曰：梦见灶者，忧求妇嫁女，何以言之，井灶女执使之象。
【铭】后汉李尤灶铭曰：燧人造火，灶能以兴，五行接备，阴阳相乘。
晋挚虞灶屋铭曰：大孝养志，厥次养形，事亲以敬，美过三牲。
【箴】魏王朗杂箴曰：家人有严君焉，井灶之谓也，俾冬作夏，非灶孰能，俾夏作冬，非井孰言。
◇薪炭灰
《易》曰：古之死者，厚衣之以薪，葬之中野。
《左传》曰：厥父啗薪，其子弗克负荷。
又曰：晋楚战于城濮，楚左师溃，狐毛设二旆而退之，栾枝使舆曳薪柴而伪遁，楚师驰之，原轸郗凑以中军公族横击之，楚左师溃。
《礼记》曰：问士之子长幼，长曰能负薪，幼曰未能负薪。
又曰：季秋，乃命伐薪为炭，［事具炭部。］
《毛诗》曰：折薪如之何，匪斧不克，取妻如之何，匪媒不得。
《管子》曰：周容子夏，以侈靡见桓公，桓公曰：侈靡可以为天下乎，子夏曰：可，夫雕橑然后炊之，雕卯［按当作卵。］然后瀹之，所发积藏，散万物也。
《晏子》曰：景公游寿宫，睹耆年负薪，有饥色，公喟然，令吏养之。
《邓析书》曰：譬犹拯溺而硾之以石，救火而投之以薪。
又曰：抱薪𦶟火，燥者先着。
《战国策》曰：苏秦之楚，三日乃得见王，说卒辞行，楚王曰：先生不远千里而临寡人，曾弗肯留，原闻其说，对曰：楚国食贵于玉，薪贵于桂，谒者难见于鬼，王难见于帝，今令臣食玉炊桂，因鬼见帝，其可得乎。
《汉书》曰：汲黯谓武帝曰：陛下之于群臣，如积薪，后来者居上。
又曰：朱买臣，字翁子，吴人，家贫，好读书，不治产业，刈薪樵出卖，以给食，檐束薪，行且诵书矣。
范晔《汉书》曰：戴封拜议郎，迁西华令，大旱，封祷无获，乃积薪坐其上，自焚，火起而大雨至，远近嗟叹。
《搜神记》曰：凉辅，广汉人也，时旱，以五家［本书一百卷作官，此讹。］掾出祷，积薪柴自焚，须臾而雨作，［事具旱部。］
《玄中记》曰：南方有炎山焉，行人以正月二月三月行过此山，取山下木以为薪，燃之无尽，取其皮，绩之为火浣布，［神异经云，玄山长四十里，生不尽木，已具布部。］
《论衡》曰：或伐薪于山，轻小之木，合而束之，至于大木，十围以上，引之不能动，推之不能移，则委之于山林，收所束之小木而去，由此以论，知能之大者，其犹十围以上木也，人力不能举荐，其犹薪者推引大木也，孔子周流，无所留止，非圣材不明，道难行，人不能用也。
《神仙传》曰：焦先日入山伐薪以布施，先从村头一家起，周而复始。
《晋中兴书》曰：范汪，家贫好学，燃薪写书，写书既毕，诵读亦竟。
《世说》曰：荀公曾在晋武帝坐赐食，荀进饭，即谓坐人曰：此是劳薪炊也，坐者未之信，帝密遣问外，答云，实是故车脚。
《吴越春秋》曰：季札去徐而归，行道逢男子，五月被裘，采薪于道，旁有委金，季札见之，谓薪者曰：子来取此金，薪者曰：君举止何高，视何下也，五月被裘采薪，宁是拾金者乎，［事具隐逸部。］
《汝南先贤传》曰：蔡顺以至孝称，顺少孤，养母，尝出求薪，有客卒至，母望顺不还，乃噬其指，顺即心动，弃薪驰归，恐问其故，母曰：有急客来，吾噬指以悟汝耳。
又曰：侯瑾甚孤贫，依宋人居，昼为人佣赁，暮辄燃柴薪以读书，［事具文部读书篇。］
后汉张奂报崔子玉书曰：今月三日，举家居来此，本非所规，贪突贼阵。
《魏略》曰：文钦为庐江太守，为都督王陵所奏，钦诉曹爽，爽谓曰：陵责卿载谭［疑当作燂。］灰两舡，何为乎，闻足下起染舍，故作此灰耳。
【诗】隋岑德润咏灰诗曰：图规晕不缺，气改律还虚，欲燃愁狱吏，弃道畏刑书，未得逢彊阵，轻举欲焉如。
◇烟
《说文》曰：烟，火气也，焆々然也。
《列子》曰：赵襄子狩于山中，藉芿燔林，熻赫百里，有一人从石壁中出，随烟烬上下，众谓之鬼物，察之则人焉。
《春秋繁露》曰：人之言榼去烟，此奇怪也，非人所意也，祸福利害，无有奇怪乎。
《淮南子》曰：冬至甲子受制，木用事，火烟青，七十二日，戊子受制，土用事，火烟黄，七十二日，庚子受制，金用事，火烟黑。
又曰：哭之发于口，涕之出于目，此愤于中而形于外也，譬水之下流，烟之上寻火，［按寻火二字，疑当作燅。］徒南反，［三字疑系燅字音切，当双行小注。］夫又孰推之。
又曰：以束薪为鬼，以火烟为气，惑也。
《列仙传》曰：宁封子，黄帝时人，为陶正，有神人过之，为其掌火，能令火出五色烟。
又曰：教封子积薪自烧，而随烟气上，犹有骨，时人葬之。
谢承《后汉书》曰：吴郡徐相，为长沙太守，常食干饭，不发烟爨。
许迈别传曰：迈有道术，烧香皆五色烟出，后莫知所在。
【诗】梁简文帝咏烟诗曰：浮空覆杂影，含露密花藤，乍如洛霞发，颇似巫云登，映光飞百仞，从风散九层，欲持翡翠色，时吐鲸鱼灯。
