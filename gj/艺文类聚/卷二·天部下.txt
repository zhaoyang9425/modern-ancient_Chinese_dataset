据明本补
◇雪
《毛诗》曰：北风其凉，雨雪其雱。
又曰：今我来斯，雨雪霏霏。
又曰：上天同云，雨雪雰雰。
又曰：雨雪瀌々，见晛日消，［晛，日气也。］
《左氏传》曰：楚子次于干谿，雨雪，王皮冠，秦复陶，［秦所遗羽衣也。］翠被豹舄，执鞭以出。
《山海经》曰：由首之山，小威之山，空桑之山，并冬夏有雪。
《金匮》曰：武王伐纣，都洛邑未成，阴寒，大雪深丈馀，甲子旦，不知何五大夫，乘马车，从两骑，止门外，王使太师尚父谢宾，幸临之，尚父使人持一器粥出，进五车两骑，军［《太平御览》十二作毕。］使者具以告，尚父曰：五车两骑，四海之神与河伯雨师耳，尚父各以其名进之，五神皆惊，相视而叹。
《穆天子传》曰：雨雪，天子猎于钘山之西阿。
又曰：北风雨雪，天子游黄台之丘，骛于苹泽，日中大寒，北风雨雪，有冻人，天子作黄竹诗，［事具文部。］
《晏子春秋》曰：景公时，雨雪三日，公被狐白之裘，晏子入，公曰：怪哉，雨雪三日不寒，《晏子》曰：古之贤君，饱而知人饥，温而知人寒，公曰：善，出裘发粟，以与饥寒者。
王孙子曰：昔卫君重裘累茵而坐，见路有负薪而哭之者，问曰：何故也，对曰：雪下衣薄，是以哭之，于是卫君惧，见于颜色，曰：为君而不知民，孰以我为君，于是开府金，出仓粟，以赈贫穷。
《史记》曰：东郭先生，衣弊，履不完，行雪中，履有上无下，足尽践地，［事具人部。］
《汉书·苏武传》曰：单于幽武，置大窖中，绝不与饮食，天雨雪，武卧啮雪，与旃毛并咽之，数日不死，匈奴以为神，《汉武内传》曰：西王母云，仙之上药，有玄霜绛雪。
《琴操》曰：曾子耕太山之下，天雨雪，冻，旬日不得归，思其父母，作梁山歌。
《论衡》曰：云雾，雨之征也，夏则为露，冬则为霜，温则为雨，寒则为雪，雨露冻凝者，皆由地发，不从天降。
《孟子》曰：滕文公卒，葬有日矣，天大雨雪，甚，至牛目，群臣请弛期，太子不许，惠子谏曰：昔王季葬涡山之尾，栾水啮其墓，见棺前和，文王曰：先君欲见群臣百姓矣，乃出为帐，三日后葬，今先王欲小留而抚社稷，故使雪甚，弛期而更为，曰：此文王之义也。
《泛胜之书》曰：取雪汁以渍原蚕矢，渍之五六日，释，因摩之，杂谷种，使稼能早，故谓雪五谷之精也。
秦子曰：今欲驰光日下，显白雪中，不可得已。
晋诸公赞曰：东羸王滕［本书八十三引异苑作东瀛王腾，《太平御览》十二引晋书作东瀛公腾。］于常山屯营，时大积雪，常山门前方数丈融液，滕怪而掘之，得玉马，高尺馀。
《录异传》曰：汉时大雪，积地丈馀，洛阳令身出按行，见民家皆除雪出，至袁安门，无有路，谓安已死，令人除雪，入户，见安僵卧，问何以不出，安曰：大雪人皆饿，不宜干人，令以为贤，举为孝廉。
皇甫谧《高士传》曰：焦先［原讹光，据本书六十四引改，下同。］野火烧其庐，先因露寝，遭大雪至，先袒卧不移，人以为死，就视如故，［事具居处部庐篇。］
《世说》曰：谢太傅寒雪日内集，与儿女讲论文义，俄而雪骤，公欣然曰：白雪纷纷何所似，兄子胡儿曰：散盐空中差可拟，兄女曰：未若柳絮因风起。
《语林》曰：王子猷居山阴，大雪夜，眠觉，开室酌酒，四望皎然，因起徬徨。咏左思招隐诗，忽忆戴安道，时戴在剡溪，即便夜乘轻舩就戴，经宿方至，既造门，不前便返，人问其故，王曰：吾本乘兴而行，兴尽而返，何必见戴。
《楚辞·招魂》曰：魂兮来归，北方不可以止，增冰峨峨，飞雪千里。
又曰：霰雪纷其无垠。
又曰：霰雪霏霏，糅其增加。
又曰：霰雪纷纷而薄木。
又曰：桂棹兮兰枻，斫冰兮积雪。
《释名》曰：雪，绥也，水下遇寒而凝，绥绥然下也。
《韩诗外传》曰：凡草木花多五出，雪花独六出，雪花曰霙，雪云曰同云。
《西京杂记》曰：太平之代，雪不封条，凌弭毒害而已，自上而下曰雨雪，［此七字，《初学记》二引作诗传，当另作一条。］
《左传》曰：平地尺为大雪，雪有七尺雪，［此五字亦见《初学记》二，引春秋考异邮为注，疑本为古左氏传说，与公羊说同。］
崔鸿《北凉录》曰：先酒泉南有铜鉇。［《初学记》二，《太平御览》二作扆，出，言虏犯者大雨雪，沮渠蒙逊遣工取之，得铜万斤。］
《毛诗》曰：蜉蝣掘阅，麻衣如雪。
班婕妤《怨歌行》曰：新裂齐纨素，皎洁如霜雪。
孙康家贫，常映雪读书，清介，交游不杂。［本条《初学记》二，御览十二引作宋齐语，此脱书名。］
宋玉曰：阳春白雪，国中属和者，不过十人。
《庄子》曰：藐姑射山，有神人居焉，肌肤若冰雪。
《洛神赋》曰：飘飖兮若流风之回雪。
【诗】宋鲍照咏雪诗曰：胡风吹朔雪，千里度龙山，集君瑶台里，飞舞两楹前。
齐虞羲望雪诗曰：岁杪云昼昏，玄池冰夜结，远风金河起，吹我玉山雪。
梁简文帝雪朝诗曰：同云凝暮序，严阴屯广隰，落梅飞四注，翻霙舞三袭，实断望如连，恒分似相及，已观池影乱，复视帘珠湿。
又咏雪诗曰：晚霰飞银砾，浮云暗未开，入池消不积，因风随复来，思妇流黄素，温姬玉镜台，看花言可折，定自非春梅。
又咏雪颠倒使韵曰：盐飞乱蝶舞，花落飘粉奁。
梁沈约咏馀雪诗曰：阴庭覆素芷，南阶褰绿葹，玉台新落构，青山已半亏。
梁任昉同谢朏花雪诗曰：土膏候年动，积雪表辰暮，散葩似浮玉，飞英若总素，东序皆白珩，西氵邕尽翔鹭，山经陋蜜荣，骚人贬琼树。
梁丘迟望雪诗曰：氛氲发紫汉，杂沓被朱城，倏忽银台构，俄顷玉树生，绵绵九轨合，昭昭四区明。
梁裴子野上朝值雪诗曰：沐雪款千门，栉风朝万户，集霰渝丹黻，流云飘绣柱，滴沥垂土膏，阑干悬石乳。
又咏雪诗曰：飘飖千里雪，倏忽度龙沙，从云合且散，因风卷复斜，拂草如连蝶，落树似飞花，若赠离居者，折以代瑶华。
梁吴均咏雪诗曰：微风摇庭树，细雪下帘隙，萦空如雾转，凝阶似花积，不见杨柳春，徒看桂枝白。
又咏雪诗曰：雪逐春风来，过集巫山野，澜漫虽可爱，翻扬［原讹阳，据冯校本改。］讵堪把，问君何所思，昔日同心者，坐须风雪霁，相期雒城下。
梁何逊咏雪诗曰：凝阶似月夜，拂树晓疑春，萧散忽如尽，徘徊已复新，若逐微风起，谁言非玉尘。
梁刘孝绰对雪诗曰：桂华殊皎皎，柳絮亦霏霏，讵比咸池曲，飘飖千里飞，耻均班女扇，羞洒曹人衣，浮光乱粉壁，积照朗彤闱。
梁庾肩吾咏花雪诗曰：瑞雪坠尧年，因风入绮钱，飞花洒庭树，凝瑛结井泉，寒光晦八极，同云暗九天，已飘黄竹路，共庆白渠田。
陈徐陵咏雪诗曰：琼林玄圃叶，桂树日南华，岂若天庭瑞，轻雪带风斜，三农喜盈尺，六出舞崇花，明朝阙门外，应见海神车。
【赋】晋孙楚雪赋曰：尧九载以山栖兮，汤请祷于桑林，罔二圣以济世兮，孰繁衍以迄今，嗟亢阳之逾时兮，情反侧以寝兴，丰隆洒雪，交错翻纷，膏泽偃液，普润中田，肃肃三麦，实获丰年。
晋李颙雪赋曰：何时雪之嘉泽，亦应变而俱凝，随同云而下降，固霑渥之所兴。
宋谢惠连雪赋曰：岁将暮，时既昏，寒风积，愁云繁，梁王不悦，游于兔园，俄而微霰零，密雪下，王乃歌北风于卫诗，咏南山于周雅，相如于是避席而起，逡巡而揖曰：臣闻，雪宫建于东国，雪山峙于西域，岐昌发咏于来思，姬满申歌于黄竹，曹风以麻衣比色，楚谣以幽兰俪曲，盈尺则呈瑞于丰年，袤丈则表沴于阴德，连氛累蔼，揜日韬霞，霙淅沥而先集，雪纷糅而遂多，其为状也，散漫交错，氛氲萧索，蔼蔼浮浮，瀌々奕奕，连翩飞洒，徘徊委积，始缘甍而冒栋，终开帘而入隙，既因方而为珪，亦遇圆而成璧，眄隰则万顷同缟，瞻山则千岩俱白，于是台如重璧，逵似连璐，庭列瑶阶，林挺琼树，若乃积素未亏，白日朝鲜，烂兮若烛龙衔曜照昆山，及其流滴垂冰，缘霤承隅，粲兮若冯夷剖蚌列明珠，乱曰：白羽虽白，质已轻兮，白玉虽白，空守贞兮，未若兹雪，因时兴灭，玄阴凝，不昧其洁，太阳曜，不固其节，节岂我名，洁岂我贞，凭云升降，从风飘零，值物赋象，任地列形，素因遇立，污随染成，纵心皓然，何虑何营。
周刘璠雪赋曰：天地否闭，凝而成雪，应乎玄冬之晨，在于冱寒之节，苍云暮同，严风晓别，散乱徘徊，雰霏皎洁，违朝阳之曜煦，就凌阴之惨冽，混二仪而并色，覆万有而皆空，既夺朱而成素，实矫异而为同，始飘飖而稍落，遂纷糅而无穷，晓摄光而映净，夜合影而通昽，似北荒之明月，比西昆之阆风。
宋谢庄杂言咏雪曰：火洲灭，日壑清，龙关沙蒸，河徼云惊，晷未沉而井閟，宇方霾而海溟，始葐蒀以蕤转，终徘徊而烟曳，状素镜之晨光，写金波之夜晢。
【赞】晋庾肃之雪赞曰：百籁哀吟，广莫长挥，霰雨馺洒，皓雪其霏，轻质飘飖，与风回散，望之凝映，浩若天汉，即之皎洁，色逾玉粲。
晋羊孚雪赞曰：资清以化，乘气以霏，遇象能鲜，即洁成晖。
宋谢惠连雪赞曰：气遍霜繁，年丰雪积，彼厉我和，尔素子白，其德懿矣，玩之庭隙，权陋瑶台，暂践盈尺。
梁沈约雪赞曰：火竞乃上炎，阴矫亦下润，独有凝雨姿，贞晼而无殉，排云宁自高，晞光本非吝，委谷不辞深，因岩岂知峻，洁貌虽同赏，英心共谁振。
◇雨
《尔雅》曰：暴雨谓之冻，小雨谓之霡霂，久雨谓之霪，霪谓之霖。
《管子》曰：春秋祭［《太平御览》十作发。］五政，一曰：论幼孤，赦有罪，二曰：赋爵列，授禄位，三曰：修沟洫，复亡人，四曰：治封疆，正阡陌，五曰：无杀麑{鹿夭}，无绝华萼，五政苟时，春雨乃来。
《尸子》曰：神农氏治天下，欲雨则雨，五日为行雨，旬为谷雨，旬五日为时雨，正四时之制，万物咸利，故谓之神。
《东观汉记》曰：沛献王辅，善京氏易，永平五年，少雨，上御云台卦，自以周易林占之，其繇曰：蚁封穴户，大雨将至，以问辅，辅曰：蹇，艮下坎上，艮为山，坎为水，山出云为雨，蚁穴居，时［《初学记》二，御览十作知。］雨将至，故以蚁为兴居，［居字《初学记》，御览无。］
黄子发相雨［原讹与，据冯校本改。］《书》曰：常戊申日，候日欲入时，日上有观云，不问大小，视四方黑者大雨，青者小雨。
《战国策》曰：魏文侯与虞人期猎，是日饮酒乐，天雨，文侯曰：虽乐，岂可不一会期哉，乃往，［事具猎部。］
《楚辞》曰：雷填填兮雨冥冥，令飘风兮先駈，使冻雨兮洒尘。
《尚书大传》曰：天之无烈风淫雨，意中国有圣人乎，［淫雨谓之霖。］
河图帝通纪曰：雨者，天地之施也。
《曾子》曰：天地之气和则雨。
《山海经》曰：为应龙之状，乃得大雨。
《尚书·洪范》休征曰：肃时雨若。［君仁敬则时雨从之。］
《毛诗》曰：有渰萋萋，兴云祁祁，雨我公田，遂及我私。
又曰：月离于毕，俾滂沱矣。
《左氏传》：卫大旱，卜有事于山川，不吉，宁《庄子》曰：昔周饥，克殷而年丰，今邢无道，诸侯无伯，天其或者欲使卫讨邢乎，从之，师兴而雨。
《家语》曰：齐有一足之鸟，飞公朝，下于殿前，舒翅而跳，齐侯遣使访孔子。孔子曰：此鸟名商羊，昔童儿有屈其一脚，振讯两臂而跳，且谣曰：天将大雨，商羊鼓舞，今齐有之，其应至，将有水为灾。
《老子》曰：骤雨不终日。
《春秋说题辞》曰：一岁三十六雨，天地之气宣，十日小雨，应天文，十五日大雨，以斗运也。
《山海经》曰：羽山其上多雨，而符阳之山多怪雨，云风之所出也。
《庄子》曰：时雨降矣，而犹浸灌，不亦劳乎。
又曰：宋景公时，大旱三年，卜之，以人祠乃雨，公下堂顿首曰：吾所以求雨，将自当之，言未卒，天下大雨方千里者何，德于天而惠于民也。
《六韬》曰：文［说苑十三作武王事。］王问散宜生，卜伐殷，吉乎，曰：不吉，钻龟，龟不兆，数蓍，蓍不交而如折，将行之日，雨，辎重车至轸，行之日，帜折为三，散宜生曰：此凶，四不祥，不可举事，太公进曰：是非子之所知也，祖行之日，雨辎重车至轸，是洗濯甲兵也。
《盐铁论》曰：周公太平之时，雨不破块，旬而一雨，必以夜。
《列仙传》曰：赤松子者，神农时雨师也，［事具仙部。］
谢承《后汉书》曰：百里嵩为徐州刺史，境遭旱，嵩行部，传车所经，甘雨辄至。［事具职官部刺史篇。］
《管辂别传》曰：辂过清河太守，时天旱，辂曰：今夕当雨，树中已有少女微风。树间又有阴鸟和鸣。又少男风起，众鸟乱翔，其应至矣，须臾，风云兴，玄气四合，大雨注倾。
《风俗通》曰：玄冥，雨师也。
《论衡》曰：道至天者，祥风起，甘雨降，雨霁而阴曀者，谓之甘雨。
《风土记》曰：六月有大雨，名濯枝雨。
《益部耆旧传》曰：赵瑶为阆中令，遭旱，请雨于灵星，应时大雨。
《楚国先贤传》曰：樊英忽谓学者曰：成都市火甚盛，因含水西向漱之，后有从蜀郡来者，云是日大火，须臾大雨，火遂灭，［事具火部。］
【诗】魏陈王曹植喜雨诗曰：天覆何弥广，苞育此群生，弃之必憔悴，惠之则滋荣，庆云从北来，郁述西南征，时雨中夜降，长雷周我庭，嘉种获膏壤，登秋毕有成。
魏阮瑀诗曰：苦雨滋玄冬，引日弥且长，丹墀自歼殪，深树犹沾裳，客行易感悴，我心摧已伤，登台望江沔，阳侯沛洋洋。
晋张载霖雨诗曰：霖雨馀旬朔，蒙昧日夜坠，何以解愁怀，置酒招亲类，悲歌结流风，逸响回秋气。
晋张协苦雨诗曰：黑蜧跃重川，商羊舞野庭，飞廉应南箕，丰隆迎号屏，云根临八极，雨足洒四溟，霖沥过二旬，散漫亚九龄，阶下伏泉踊，堂上水苔生，尺烬重寻桂，红粒贵瑶琼。
又杂诗曰：金风扇素节，丹霞启阴期，腾云似涌烟，密雨如散丝，寒花发黄彩，秋草含绿滋。
又杂诗曰：朝霞迎白日，丹气临阳谷，翳翳结繁云，森森散雨足。
晋傅玄诗曰：徂暑未一旬，重阳翳朝霞，厥初月离毕，积日遂滂沱，屯云结不解，长溜周四阿，霖雨如倒井，黄潦起洪波，湍深激墙隅，门庭若决河，炊爨不复举，灶中生蛙虾。
宋谢庄喜雨诗曰：鹅起知风舞，蛇楚润识云流，洌泉承夜湛，零雨望晨浮，合颖行盛茂，分穗方盈畴。
宋谢惠连喜雨诗曰：朱明振炎气，溽暑扇温飚，羡彼明月辉，离毕经中宵，思此西郊云，既雨盈崇朝，上天愍憔悴，商羊自吟谣。
宋鲍照喜雨诗曰：营社达群阴，屯宫掩积阳，族云飞泉室，震风沉羽乡，升雰浃地维，倾润泻天潢，弥木抽翠条，炎卉耀朱芳，关市欣九赋，京廪开万箱。
又苦雨诗曰：连阴积浇灌，滂沱下霖乱，沉云日夕昏，骤雨淫朝旦，蹊泞走兽希，枝寒鸟飞晏，密雾冥下溪，聚云屯高岸。
齐谢朓观雨诗曰：朔风吹飞雨，萧条江上来，既洒百常观，复集九成台，空蒙如薄雾，散漫似轻埃。
梁简文帝赋得入阶雨诗曰：细雨阶前入，洒砌复沾帷，渍花枝觉重，湿鸟翻飞迟，傥令斜日照，并欲似游丝。
梁孝元帝咏细雨诗曰：风轻不动叶，雨细未沾衣，入楼如雾上，拂马似尘飞。
梁刘苞望夕雨诗曰：崇朝遘行雨，薄晚屯密云，缘阶起素沫，竟水散圆文，河柳低未举，山桃落已芬，清樽久不荐，淹流遂待君。
梁虞蹇［疑作骞。］拟雨诗曰：清风送凉气，薄暮荡炎氛，虹照涟漪水，电出嵯峨云，落晖散长足，细雨织斜文。
梁刘孝绰秋雨卧疾诗曰：贾君徭役少，潘生民务稀，及此同多暇，高卧掩重闱，寂寂榆桑晚，滂沱曀不晞，电隙时光帐，风帘乍扣扉。
梁刘孝威和皇太子春林晚雨诗曰：云树交为密，雨日共成虹，电舒长男气，枝摇少女风，叶珠垂滴水，檐绳下溜空，蝶濡飞不飏，花沾色更红，明离信养德，能事毕春宫，谁堪偶凤吹，唯有浮丘公。又望雨诗曰：清阴荡暄浊，飞雨入阶廊，瞻空乱无绪，望霤耿成行，交枝含晚润，杂叶带新光，浮芥离还聚，沿沤灭复张，浴禽飘落毳，乱荇散馀香，寄言楚台客，雄风讵独凉。
梁庾肩吾从驾喜雨诗曰：西岳浮樽桂，东皇事浴阑，赦诏还京兆，归神出灌坛，湿风含洒气，阴云助麦寒，典农欣受职，治粟喜当官，复此随车雨，民知天可安。
梁朱超对雨诗曰：当夏苦炎埃，习静对花台，落照依山尽，浮凉带雨来，重云吐飞电，高栋响行雷，洒树轻花发，滴沼细萍开，泛沫荣阶草，奔流起砌苔。
北齐刘逖对雨有怀诗曰：重轮宵犯毕，行雨旦浮空，细落疑含雾，斜飞觉带风，湿槐仍足绿，沾桃更上红，无由似玄豹，纵意坐山中。
周庾信和赵王喜雨诗曰：玄霓临日谷，封蚁对云台，投地欲起电，倚柱稍惊雷，白沙如湿粉，莲花类玉杯，惊鸟洒翼度，湿雁断行来，浮桥七星起，高堰六门开，厥田终上上，原野自莓莓。
又喜雨诗曰：离光初绕电，震气始乘雷，云逐鱼鳞起，渠随龙骨开，崩沙杂水去，卧树拥槎来，嘉苗双合颖，熟稻再含胎。
又对雨诗曰：繁云犹暗岭，积雨未开庭，阶含侵角路，镬满溜疏萍，湿杨生细椹，烂草变初萤，徒劳看蚁封，无事祀灵星。
陈阴铿闲居对雨诗曰：四溟飞旦雨，三径绝来游，震位雷声发，离宫电影浮，山云遥似带，庭叶近成舟，茅檐下乱滴，石窦引环流，寄言一高士，如何麦不收。
又诗曰：苹藻降灵祗，聪明谅在斯，触石朝云起，从星夜月离，八川奔巨壑，万顷溢澄陂，绿野含膏润，青山带濯枝，嘉禾方合颖，秀麦已分岐，寄语纷纶学，持竿讵必知。
【赋】魏文帝愁霖赋曰：脂余车而秣马，将言旋乎邺都，玄云黯其四塞，雨蒙蒙而袭予，涂渐洳以沉滞，潦淫衍而横湍，岂在余之惮劳，哀行旅之艰难，仰皇天而太息，悲白日之不旸，思若木以照路，假龙烛之末光。
魏陈王曹植愁霖赋曰：迎朔风而爰迈兮，雨微微而逮行，悼朝阳之隐曜兮，怨北辰之潜精，车结辙以盘桓兮，马踯躅以悲鸣，攀扶桑而仰观兮，假九日于天皇，瞻沉云之泱漭兮，哀吾原之不将。
又愁霖赋曰：夫何季秋之淫雨兮，既弥日而成霖，瞻玄云之晻晻兮，听长霤之淋淋，中宵夜而叹息，起饰带而抚琴。
魏应玚愁霖赋曰：听屯雷之恒音兮，闻左右之叹声，情惨愦而含欷兮，起披衣而游庭，三辰幽而重关，苍曜隐而无形，云暧暧而周驰，雨蒙蒙而雾零，排房帐而北入，振盖服之沾衣，还空床而寝息，梦白日之馀晖，惕中{宀悟}而不效兮。意凄悷而增悲。
晋潘尼苦雨赋曰：气触石而结蒸兮，云肤合而仰浮，雨纷射而下注兮，潦波涌而横流，岂信宿之云多，乃逾月而成霖，瞻中塘之浩汗，听长霤之涔涔，始蒙瀎而徐坠，终滂霈而难禁，悲列宿之匿景，悼太阳之幽沉，云暂披而骤合，雨乍息而亟零，旦漎々以达暮，夜淋淋以极明，鼋鼍游于门闼，蛙虾嬉乎中庭，惧二源之并合，畏黔首之为鱼，处者含瘁于穷巷，行者叹息于长衢。
晋陆云愁霖赋曰：在朱明之季月，反极阳之重阴，兴介丘之肤寸，坠崩云之洪沉，谷风扇而攸远，苦雨播而成淫，天泱漭以怀惨，民嚬蹙而愁霖，于是天地发挥，阴阳交激，万物混而同汲，玄黄浩而无质，雷凭虚以振庭，电凌牖而曜室，霤鼎沸以骏奔，潦风驰而竞疾，岂南山之暴跻，将溟海之暂溢，毒其雨之未晞，悲夏日之方永，瞻大晨以积息，仰天衢而引领。
晋傅咸患雨赋曰：夫何远寓之多怀，患淫雨之有经，自流火以迄今，历九旬而无宁，庶太清之垂曜，睹日月之光明，云乍披而旋合，霤暂辍而复零，将收雷之要月，弃嘉谷于已成，前渴焉而不降，后患之而弗晴，惟二仪之神化，奚水旱之有并，汤亢阳于七载兮，尧洪泛乎九龄，天道且犹若兹，况人事之不平。
又喜雨赋曰：于是祀［当作祝。］融炽景，羲和警辔，亢阳火愤，野无生类。悠悠亿兆，同兹惨悴，伊我皇之仁德兮，配焘育于二仪，屡刻躬而勤政兮，广请祷于灵祗，孰谓天高，其听不辽，孰谓神远，厥应孔昭，洁齐致虔，于兹三朝。阴郁怫而腾起，阳庵𫉁而自消，飞廉扇谷风之翼翼，灵岳兴庆云之飘飖，遂乃重阴四会，溟邈无垠，方中降雨，亘夜迄今，生我百谷，粒我蒸民，昔洪水滔天于唐尧之朝，亢旱为灾于殷汤之世，下民其咨，莫能俾乂，历稔九七，仅免斯害，犹以畴咨为美谈，躬祷为勋代。
晋成公绥阴霖赋曰：百川泛滥，潢潦横流，沉灶生蛙，中庭运舟。
又时雨赋曰：两仪协合，二气烟煴，洪川起波，名山兴云。
宋傅亮喜雨赋曰：惟二仪之顺动，数有积而时偏，垫襄陵于唐籍，戚云汉于周篇，匪叔叶之或遘，在盛王其固然，伊元嘉之初载，肇休明于此年，懿玉烛之方熙，愠积阳之独愆，涸凉泉于井谷，委嘉颖于中田，嗟我皇之翼翼，怅临朝而辍娱，踵冲谦于禹汤，协至诚于在余，且东作之未晏，庶雨露之夙濡，遵悬子徙廛，尤鲁侯之焚巫，祗桑林之六祷，修季宰之再雩，诚在幽其必贯，感何远而不孚，聆晨鹳于高垤，候宵毕于天隅，发曾云于触石，晦重阳于八区，春霆殷以远响，兴雨霈而载涂，洒丰浸于中畴，覃馀润于嘉蔬，殷啬人于菑亩，衍将繁于中衢，嗣良颂于多稔，兆嘉梦于樵渔，矧具［原讹其，据冯校本改。］臣之逢运。又均休而等虞，陶曲成于暮稔，金归驾于董疏。
梁张缵秋雨赋曰：霡霂兴乎爽节，肤寸起于曾岑，乃娱情而脱体，犹冬阳与夏阴，褰南帷以寓目，敞北户而披衿，商律戒于兹辰，凉雨感而已作，甘泉集而溟溟，油云兴而漠漠，温飚革于早暮，炎凉改于今昨，乍斜檐而上阶，或从风而洒幕，周小庭而密下，泫高枝而疏落，渌池泛澹，员波儵烁，低昂弱筱，葳蕤丛薄。
◇霁
《说文》曰：霁，雨止也。
《魏略》曰：延康元年，大霖雨五十馀日，魏有天下，乃霁，将受大祚之应也。
《晋中兴书》曰：咸和四年，阴霖五十馀日，苏峻灭后乃霁。
《长沙耆旧传》曰：文虔字仲孺，时霖雨废民业，太守忧色，虔补户曹掾，虔奉教斋戒，在社三日，夜梦见白头翁谓曰：尔来何迟，虔具白所梦，太守曰：昔禹梦绣衣男子，称沧水使者，禹知水脉当通，若掾此梦，将可比也，明日，果大霁。
扶南传曰：金阵［原作障，据冯校本改。］国，入四月便雨，六月乃止，少有晴日。
【诗】晋嵇含悦晴诗曰：劲风归巽林，玄云起重基，朝霞炙琼树，夕景映玉芝，翔凤晞轻翮，应龙曝纤鬐，百谷偃而立，大木颠复持。
宋谢瞻答康乐秋霁诗曰：夕霁风气凉，闲房有馀清，开轩灭华烛，月露皓已盈。
梁简文帝开霁诗曰：景落商飚靖，烟开四郊谧，偃蹇暮山虹，游扬下峰日，水文城上动，城楼水中出，竟征共治功，空卧淮阳秩。
梁王筠夕霁诗曰：连山卷族云，长林息众籁，密树含绿滋，遥峰凝翠霭，物华方入赏，跋予心期会。
周庾信初晴诗曰：湿花飞未远，阴云敛尚低，燕［原讹鸾，据冯校本改。］燥还为石，龙残便是泥。
【赋】魏文帝喜霁赋曰：乃命驾而言归，启吉日而北巡，厌群萌之至原，感上下之明神，密云兴之坱北，［当作圠。］甘雨降以洒尘，既洒尘而为涂，惟平路之未晞，激清风以漂潦，发皎日之阳晖，振余策而长驱，忽临食而忘饥。
魏陈王曹植喜霁赋曰：禹身誓于阳旰，［当从淮南子修务篇作盱。］卒锡圭而告成，汤感旱于殷时，造桑林而敷诚，动玉辋而云披，鸣鸾铃而日阳，指北极以为期，吾将倍道以兼行。
晋陆云喜霁赋曰：靖屏翳之洪隧，戢太山之触石，凌风绝而谧宁，归云反而徽霍，改望舒之离毕，曜六龙于紫阁，于是朱明启候，凯风来南，复火正之权司兮，默后土于重阴，夷中原之多潦兮，反高岸于嵩岑，萎禾竦而振颖兮，偃木竖而为林，阴阳交泰，万物方遒，炎神送暑，素灵迎秋，四时逝而代谢，大火忽其西流，年冉冉其易颓，时靡靡而难留。
【文】宋孝武帝祈晴文曰：幽明失序，就阴则滞，连云霖淫，注而不替，润既违时，泽而非惠，幸辍霖而吐景，权停风而敛翳，昭鸾辂于天郊，光龙旗于田际，耒耨得施，黍稷获艺，增高廪于嘉年，登十千于兹岁。
◇雷
《易》曰：鼓之以雷霆，润之以风雨。
又曰：震为雷，动万物者，莫疾于雷。
《礼记》曰：仲春之月，日夜分，雷乃发声，仲秋之月，雷乃收声。
大戴礼夏小正曰：正月，雉震鸣鸲，鼓其翼也，正月必雷，雷不正闻，唯雉闻。
《毛诗》曰：殷其雷，在南山之阳。
又曰：虺虺其雷。
《左传》曰：藏冰以时，则雷出不震，弃冰不用，则雷不发而震。
《尚书·中候》曰：秦穆公出狩，天震大雷，下有火，化为白雀，衔丹书，集公车，［事具祥瑞部。］
《史记》曰：高祖母曰刘媪，尝息大泽之陂，梦与神遇，时雷电冥晦，［事具帝王部。］
《山海经》曰：翔次之山，有鸟名橐{非己}，服其毛羽，令人不畏雷也。
《淮南子》曰：阴阳相薄，感而为雷。
焦赣《易林》曰：白日扬光，雷车避藏，云雨不下，各自正乡。
《物理论》曰：积风成雷。
《易》曰：雷风相薄。
《洪范五行传》曰：夫雷，人君象也，入能除害，出能兴利。
河图帝纪通曰：雷，天地之鼓也。
又曰：黄帝以雷精起。
《鹖冠子》曰：夫耳之主聪，目之主明，一叶蔽目，不见太山，两豆［原讹头，据冯校本改。］塞耳，不闻雷霆。
《论衡》曰：图画之功，［《初学记》一，《太平御览》十三作工。］图雷之状，畾畾如连鼓形。又图一人若力士，谓之雷公，使之左手引连鼓，右手椎之。
《晋阳秋》曰：王襃母，性畏雷，及母死，每雷震，辄就墓侧启曰：襃在此，襃在此。
盛弘之《荆州记》曰：胡［水经注二十九作湖。］阳县，春秋蓼国，樊重之邑也，重母畏雷，为石室避之，悉以文石为阶砌，今犹存。
王韶《孝子传》曰：竺弥父生时畏雷，每至天阴，辄至墓，伏坟悲哭，有白兔在其左右。
《华阳国志》曰：曹公从容谓先主曰：天下英雄，唯使君与操，本初之徒，不足数也，先主方食，失匕箸，会雷大震，先主曰：圣人言，迅雷风烈必变，良有以也，一震之威，乃可致此，公亦悔失言。
雷于天地为长子，以其万物为出入也，雷二月出地百八十日，雷出则万物出，八月入地百八十日，雷入则万物入，入则除害，出则兴利，人君之象也，［本条《初学记》一引于郎𫖮上书下，北堂书钞一百五十二，《太平御览》十三作洪范五行传，此脱书名。］
孟奥北征记曰：凌云台东南角一百步，有白石室，名为避雷室。
《续搜神记》曰：义兴人姓周，永和中，出都，日暮，道边有一新草小屋，有一女出门，望见周，曰：日已暮，周求寄宿，向一更中，闻外有小儿唤阿香，官唤汝推雷车，女子乃辞去，明朝视宿处，乃见一新冢。
《尔雅》曰：疾雷谓之霆。
《谷梁传》曰：阴阳相薄，感而为雷，激而为霆，《五经通义》曰：震与霆，皆霹雳也，公羊注曰：雷疾而甚者为震，震与霆，皆谓霹雳也，雷谓电之先，［○初学记一作电谓之雷光也。］
《易》曰：天地解而雷雨作，雷雨作而百谷草木皆甲坼。
《山海经》曰：飞鱼如豚，赤文无羽，食之辟兵，不畏雷也。
《淮南子》曰：丛轻折轴，众呼成雷，庶女叫天而雷下击，景公台损，支体伤折，海水大出。
汉书［《太平御览》十三作续汉书。］曰：桓帝建和二年，六月乙卯，雷震宪陵寝屋，是梁太后听兄冀枉诛乔也。
蔡顺母平生畏雷，［本条《初学记》一，《太平御览》十三作周斐汝南先贤传，此脱书名。］自亡后，每有雷，顺辄还［《初学记》，御览作环。］冢泣曰：顺在此。
《论衡》曰：雷霆迅疾，击折树木，坏败屋室，时犯杀人，俗以为天取龙，其犯杀人，谓之有阴过。
《杂兵书》曰：雷电霹雳，破军内若树木屋舍，急徙去，吉也，雷电风所从来，不可逆而伐，宜慎之。
论语谶曰：雷震百里，声相附近，宋均注曰：雷动百里，故因以为言也，雷声谓诸侯之政教所至，相附近也。
《说文》曰：雷霆馀声钤钤，［《太平御览》十三作铃铃。］所以挺出万物也。
【诗】晋傅玄杂言诗曰：雷隐隐，感妾心，倾耳清听非车音。
又曰：童女掣电策，童男挽雷车。
又惊雷歌曰：惊雷奋兮震万里，威陵宇宙兮动四海，六合不维兮谁能理。
【赋】晋李颙雷赋曰：伊有阳之肇化兮，陶万殊于天壤，结郁蒸而成雷兮，鼓訇棱之逸响，若乃骇气奔激，震响交搏，𣸣沦隐辚，崩腾磊落，来无辙迹，去无阡陌，君子恐惧而修省，圣人因象以制作。
◇电
《毛诗》曰：烨烨震电。
《易》曰：离为电。
又曰：雷电噬嗑。
《月令》曰：仲春始电。
《晋书》曰：王戎视日不昡，目烂烂若岩下电。
《山海经》曰：列缺，电名。
《庄子》曰：阴气伏于黄泉，阳气上通于天，阴阳分争故为电，玉女投壶，天为之笑则电，［此十字，本书十七引作神异经，此脱书名，当另作一条。］
《河图握拒起》曰：大电绕枢星，炤郊野，感符宝而生黄帝。［事具符命部。］
《淮南子》曰：电以为鞭策，［电，激气也。］
甘泉赋曰：电倏闪于墙藩。
【赋】晋顾凯之雷电赋曰：太极纷纶，元气澄练，阴阳相薄，为雷为电，是以宣尼敬威忽变，夫其声无定响，光不恒照，砰訇轮转，儵闪罗曜，若乃太阴下沦，少阳初升，蛰虫将启，动灵先应，殷殷徐振，不激不凭，林锺统节，褥暑烟煴，星月不朗，衣床若焚，尔乃清风前飒，荡浊流尘，丰隆破响，列缺开云，当时倦容，廓焉精新，岂直惊安竦寐，乃以畅精悟神，天怒将凌，赤电先发，窥岩四照，映流双绝，雷电赫以惊衡，山海磕其崩裂。
◇雾
《尔雅》曰：地气发，天不应，曰雾，雾谓之晦。
《帝王世纪》曰：黄帝时，天大雾三日，帝游洛川之上，见大鱼，杀三牲以醮之，天乃甚雨，七日七夜，鱼流，始得图书。
黄帝玄女之宫战法曰：黄帝与蚩尤对，力战九不胜，黄帝归于太山，三日三夜，天雾冥冥，有一妇人，人首鸟形，黄帝稽首再拜，伏不敢起，妇人曰：吾所谓玄女者，子欲何问，黄帝曰：小子欲万战万胜，万隐万匿，首当何从起。
《曾子》曰：阴阳之气乱则雾。
《龙鱼河图》曰：山冬天雾十日已上不除者，山崩之候。
《地镜图》曰：古之王者，行游诸侯，其所居国，国必有三日浸，变而为日中之雾。
陈留风俗传曰：雍丘县有祠，名曰夏后公祠，神井能致雾。
汉武帝内传曰：东方朔乘云飞去，仰望，大雾覆之，不知所在。
《东观汉记》曰：马援谓官属曰：吾在浪泊西里乌［东观汉记作摀。］间虏未灭之时，下潦上雾，毒气薰蒸，仰视乌鸢，跕跕堕水中。
谢承《后汉书》曰：河南张楷，性好道术，能作五里雾，时关西人裴优，亦能作三里雾，自以不如楷，往从学之，楷避不肯见。
《英雄记》曰：曹公赤壁之役，行至云梦大泽中，遇大雾，迷失道。
《魏略》曰：刘雄鸣每出行，云雾中识道不迷惑，时人因谓能为云雾。
望气经曰：六月三日有雾，岁熟。
《博物志》曰：王肃［《太平御览》十五作尔。］张衡马均，昔俱冒雾行，一人无恙，一人病，一人死，问其故，无恙者云，我饮酒，病者饱食，死者空腹。
王隐《晋书》曰：乐广为尚书郎，尚书令卫瓘见奇之，命诸子造焉，曰：此人之水镜，每见，令人莹然，若披云雾睹青天。
《神仙传》曰：栾巴为尚书，忽一旦天大雾，对坐不相见，失巴所在，寻问之，云其日还成都，亲故别，时亦风雨晦冥。
袁山松宜都山川记曰：郡西北有丹山，天晴，岭忽有雾起，回转如烟，不过再朝，雨必降。
【诗】梁孝元帝咏雾诗曰：三晨生远雾，五里暗城闉，从风疑细雨，映日似游尘，乍若飞烟散，时如佳气新。
又诗曰：晓雾晦阶前，垂珠带叶边，五里浮长隰，三晨暗远天，旁通似佳气，却望若非烟，疏帘还复密，断栋更疑连，还思逢乐广，能令云雾褰。
梁伏挺行舟值早雾诗曰：水雾杂山烟，冥冥见晓天，听猿方忖岫，闻濑始知川，渔人惑隩浦，行舟迷溯沿，日中氛霭尽，空水共澄鲜。
周王襃咏雾应诏诗曰：七条开早陌，五里暗朝氛，带楼疑海气，含盖似浮云，方从河水上，预奉绿图文。
◇虹
《礼记月令》曰：季春之月，虹始见，孟冬之月，虹藏不见。
《释名》曰：虹，阳气之动，虹，攻也，纯阳攻阴气也。
又曰：夫人阴阳不合，婚姻错乱，淫风流行，男女互相奔随之时，此则气盛，故以其盛时合之也。
《说文》曰：霓，屈虹，青赤，或白色，阴气也。
《毛诗》曰：䗖蝀在东，莫之敢指，一名挈贰，［按挈贰见尔雅释天，此有脱文。］
《河图稽曜钩》曰：镇星散为虹蜺。
《春秋运斗枢》：枢星散为虹蜺。
《尚书考灵曜》郑玄注曰：日旁气白者为虹。
《庄子》曰：阳炙阴为虹。
《黄帝占军诀》曰：攻城，有虹从外南方入饮城中者，从虹攻之胜，白虹绕城不匝，从虹所在乃击。
蔡邕《月令章句》曰：虹，䗖蝀也，阴阳交接之气，著于形色者也，雄曰虹，雌曰蜺，蜺常依阴云而昼见于日冲，无云不见，大阴亦不见，率以日西见于东方，故诗云，䗖蝀在于东，蜺常在于旁，四时常有之，唯雄虹见藏有月。
《战国策》曰：唐睢谓秦王曰：聂政刺韩㔉，白虹贯日。
《列士传》曰：荆轲为燕太子谋刺秦王，白虹贯日。
《异苑》曰：古者有夫妻，荒年菜食而死，俱化成青绛，故俗呼美人虹。
又曰：晋陵薛原，义熙初，有虹饮其釜澳，吸响便竭，原辇酒灌之，随投随涸，便吐金满器，于是灾弊日祛，而丰富岁臻。
《楚辞·天问》曰：白蜺婴茀，胡为此堂，［蜺，云之有色，似龙，茀，白云萎蛇者也。］
又曰：虹蜺纷其朝覆兮，夕淫淫而霖雨。
【赋】梁江淹赤虹赋曰：俄而赤蜺电出，蚴虬神骧，暧昧以变，依稀不常，非虚非实，乍灭乍光，赩赫山顶，照燎水阳，虽图纬之有载，旷世识之未逢，既咨嗟而踯躅，聊周流而从容，馀形可览，残色未去，曜萎蕤而在草，映青葱而结树，霞晃朗而下飞，日通笼而上度。
【诗】董思恭咏虹诗曰：春暮萍生早，日落雨飞馀，横彩分长汉，倒色媚青渠，梁前朝影出，桥上晚光舒，原逐旌旗转，飘飘侍直庐。
苏味道咏虹诗曰：纡馀带星渚，窈窕架天浔，空因壮士见，还共美人沈，逸势含良玉，神光藻瑞金，独留长剑彩，终负昔贤心。
