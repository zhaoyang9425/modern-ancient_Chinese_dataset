◇节
《礼记》曰：凡君召以三节，二节以走，一节以趋。
《吕氏春秋》曰：墨者田鸠，欲见秦惠王，留三年而不得见，客有言之于楚王，乃往见楚王，王悦之，与将军之节以如秦，至而得见，出而告人曰：吾不识秦之道，乃当由楚也，物固有近之而远，远之而近。
《汉书》曰：苏武使匈奴，单于欲降之，幽武，置大窖中，绝饮食，天雨雪，武卧啮雪，与旃毛并咽之，数日不死，匈奴以为神，乃徙武北海上无人处，使牧羊，武杖汉节牧羊，卧起操持节，节毛尽落，积五六年。
又曰：建元三年，闽越举兵围东瓯，东瓯告急，上遣严助，以节发兵会稽，会稽太守欲不为发兵，助乃斩一司马，遂发兵，浮海救东瓯。
又曰：张骞使月氏，匈奴得之，留骞十馀岁，与妻有子，然骞持汉节不失。
又曰：诸葛丰特立刚直，元帝擢为司隶校尉，刺举无所避，侍中许章，以外属贵幸奢淫，宾客犯事，与章相连，丰按劾章，欲奏其事，适逢许侍中私出，丰驻车，举节语章曰：下，欲收之，章驰车去，丰追之，许因得入宫门，自归于上，丰亦上奏，于是收丰节，司隶去节，自丰始。
又曰：汉使王焉等窥匈奴，匈奴法，汉使不去节，不以墨黥其面，不得入穹庐，王焉北地人，习胡俗，去其节，黥面，入穹庐，单于受之。
《东观汉记》曰：永平中，遣郑众使北匈奴，众因上书，言臣前奉使，不为匈奴拜，单于悉恨，故兵围臣，今复衔命，必凌折臣，臣诚不忍将大汉节，对毡裘拜，如令匈奴遂能服臣，将有损大汉之强，上不听，众不得已既行，后果为匈奴所杀。
《献帝春秋》曰：太傅马日䃅，假节循抚州郡，袁术在寿春，借节观之，因夺不还，日䃅失节，忧恚而死。
【表】梁元帝迁荆州输江州节表曰：周有掌节之职，汉有符节之令，所以子孙慷慨，忠肃勤王，无绝终古，有高前载，臣自拥旄鹤塞，执兹龙节，幸逢银山自溢，玉烛调年，虽免茂弘之讥，竟微辛毗之勇。
◇黄钺
《尚书》曰：武王左杖黄钺，右执白旄。
《淮南子》曰：至精之感，无所不通，昔武王度孟津，而阳侯之波，逆流而击，疾风晦冥，武王举黄钺，瞋目而麾之曰：予在，天下谁敢害吾，于是风去而波罢，遂得济。
《吴录》曰：假陆逊黄钺，吴王亲执鞭以见之矣。
《晋中兴书》曰：会稽王道子，进位丞相，牧杨州，假黄钺。
《世说》曰：诸葛亮之次渭滨也，关中震动，魏明帝深惧晋宣王战，乃遣辛毗为军司马，宣王既与亮对渭而阵，亮设诱，诡谲万方，宣王果大忿愤，将应以重兵，亮遣闻［世说方正篇作间。］谍觇之，还曰：有一老夫，毅然杖黄钺，当军门立，军不得出，亮曰：必辛佐治也。
【铭】蔡邕黄钺铭曰：帝命将军，执兹黄钺，威灵震耀，如火之烈，公之莅止，群狄斯柔，齐声罔设，介士斯休。
◇鼓吹
《汉书》曰：韩延寿在东郡，植羽葆鼓车吹车。
又曰：秦始皇末，班懿避地楼烦，致马牛羊数千群，值汉初定，与民无禁，当孝惠高后时，以财雄边，出入弋猎，旌旗鼓吹。
《东观汉记》曰：段颖起于徒中，为并州刺史，有功，征还京师，颖乘轻车，介士鼓吹曲盖。
又曰：建初八年，称班超为将兵长史，假鼓吹幢麾。
应劭《汉官仪》曰：鼓吹为国盘娱，御侮爪牙。
《吴志》曰：孙权拜诸葛恪抚越将军，领丹阳太守，授棨戟，武骑三百，拜毕，令恪备威仪，作鼓吹，导引归家。
《吴质别传》曰：质为北中郎将，朝京师，上欢喜其到，比至家，问讯相续，诏将军列卤簿，作鼓吹，望阙而止。
《吴历》曰：曹公出濡须口，吴王乃自乘船，从濡须口入，曹公严兵待之，乃作鼓吹回还，曹公见吴舟船器仗，法伍整肃，乃叹曰：养儿当如孙会稽，刘表子直是豚犬耳。
《江表传》曰：周秦［吴志十周泰传注作泰，下同。］为濡须督，统诸将，诸将以秦本出贱微，咸轻傲之，孙权乃入秦营，于都巷中张缦，大请官僚，使秦脱衣帻，见其疮痍匝体，指疮而问，何地战伤，秦具对，权把其臂流涕曰：卿为孤兄弟，战不惜命，身如刻漆，孤何心而不待卿以骨肉之恩，使秦以兵马导从出，作鼓吹。
又曰：孙策赐周瑜鼓吹，赠赐莫与为比，策令曰：周公瑾英俊异才，与孤有总角之好，骨肉之分，前在丹阳，发众及船粮，以济大事，论德酬功，此未足以报也。
《荆州先贤传》曰：罗献以太始三年，进位冠军，假节，给大车，增鼓吹棨戟。
《俗说》曰：桓玄作诗，思不来，辄作鼓吹，既而思得，云鸣鹄响长阜，叹曰：鼓吹固自来人思。
《语林》曰：陆士衡为河北督，已被间构，内怀忧懑，闻众军警角鼓吹，谓其司马曰：我今闻此，不如华亭鹤鸣。
【赋】晋陆机鼓吹赋曰：原鼓吹之攸始，盖禀命于黄轩，播威灵于兹乐，亮圣器而成文，骋逸气而愤壮，绕烦手乎曲折，舒飘飖以遐洞，卷徘徊其如结，及其悲唱流音，怏惶依违，含欢嚼弄，乍数乍稀，音踯躅于唇吻，若将舒而复回，鼓砰砰以轻投，箫嘈嘈而微吟，咏悲翁之流思，怨高台之难临，顾穹谷以含哀，仰归云而落音，节应气以舒卷，响随风而浮沉，马顿迹而增鸣，士嚬𫖹而霑襟，若乃巡郊泽，戏野坰，奏君马，咏南城，惨巫山之遐险，欢芳树之可荣。
【表】魏陈王曹植谢鼓吹表曰：许以箫管之乐，荣以田游之嬉，陛下仁重有虞，恩过周旦，济世安宗，寔在圣德。
梁简文帝让鼓吹表曰：宽博为善，不饰被于声明，缘宠成功，未增荣于铙管，岂宜响芳树于西河，鸣朝飞于黑水，彼己之讥何惧，尸素之诫知惭。
梁江淹为齐高帝让前部羽葆鼓吹表曰：臣闻国容军礼，旌羽昭其华，车骑品第，銮蕤蔼其饰，世教以之垂采，民听以之流文，故勒岫铭海之功，鞞革写其咏，戡难夷邦之业，管竹凝其声，朱露玄云，既锡上德，巫山芳树，以被奇勋。
隋江总谢敕给鼓吹表曰：略寻近古，逖听前事，王文宪匡佐革命，沈隐侯经纶始运，骑吹之荣，犹难忝冒，以臣况此，寔非伦辈，岂可更崇文物，重假名器，高台迢遰，未朱夏而登临，芳树华滋，非青春而奏曲。
◇相风
《晋令》曰：车驾出入，相风前引。
【赋】晋傅玄相风赋曰：昔之造相风者，知其自然之极乎，其达变通之理乎，观妙之微，神明可通，夫能立成器以占吉凶之先见者，莫精乎此，乃构相风，因象设形，蜿盘兽以为趾，建修竿之亭亭，体正直之无桡，度经高而不倾，栖神乌于竿首，俟祥风之来征。
晋张华相风赋曰：盖在先圣，道济生人，拟议天地，错综明神，在璿玑以齐七政，象浑仪于陶钧，考古旁于六气，仰贞观于三辰，爰在保章，世序其职，辩风候方，必立准极，循物致用，器不假饰，眇修干之迢迢，凌高墉而茎植，玄鸟偏其增翥，晞云霄而矫翼，嘉创制之穷理，谅器浅而事深，步元气于寻木，寄先识于兹禽，既在高而思危。又戒险而自箴，虽回易之无常，终守正而不淫，永恪立以弥世，志淹滞而愈新，超无返而特存，差偶景而为邻。
晋潘岳相风赋曰：混元恍其初判，二气变而无穷，动靡微而不兆，象有始而必终，思先天而不违，立成器以相风，栖灵乌于帝庭，似月离乎紫宫，飞轻羽于竿杪，若鸾翔乎云中，广漠兴而习坎，景风发而溯离，阊阖扬而西指，明庶起而东移。
晋陶侃相风赋曰：乃有相风之为形也，终日九征，桀然特立，不邪不倾，拟云阁以秀出，晞峻岭于层城，直南端以基趾，双崇魏之峣峥，象建木于都广，邈不群而独荣，朴虽小而不巨，何物鲜而功大，眇翩翩以高翔，象离鹍于云际，擢孤茎而特挺，若芙蓉于水裔，若乃华盖警乘，奉引先驱，豹饰在后，葳蕤清路，百僚允则，彰我皇度。
晋孙楚相风赋曰：伊圣皇之高烈，美治道之穆清，兼乾坤之普覆，齐三光之朗明，犹恭己以劳谦，迄日昃而不宁，虑听政之有阙，诫祸福于无形，建殊才于辰极，树相风于紫庭，尔乃神兽盘其根，灵乌据其颠，羽族翩飘罗其侧，翔风萧聊出其间。
◇漏刻
《说文》曰：漏以铜盛水，刻节，昼夜百刻。
《周官》曰：挈壶氏，掌壶，皆以水火守之，分以日夜。
《东观汉记》曰：樊梵，每当直事，常晨驻车待漏。
《吴录》曰：吴范，善占候，知风气，关羽将降，孙权问范，范曰：期明日中，权立表下漏以待之，及中不至，权问其故，范曰：未正中，顷之，有风动帷，范曰：羽至矣，外称万岁，传言得羽矣。
【赋】晋陆机漏刻赋曰：伟圣人之制器，妙万物而为基，形罔隆而弗包，理何远而不之，既穷神以尽化。又设漏以考时，尔乃挈金壶以南罗，藏幽水而北戢，拟洪杀于编锺，顺卑高而为级，激悬泉以远射，跨飞涂而遥集，伏阴虫以承波，吞恒流其如挹，是故来象神造，去犹鬼幻，因势相引，乘灵自荐，口纳焜吐，水无滞咽，形微独茧之绪，逝若垂天之电，笼八极于千分，度昼夜乎一箭，抱百刻以骏浮，仰胡人而利见，夫其体也简，而效绩也诚，其假物也粗，而致用也精，积水不过一锺，导流不过一筳，而用天者因其敏，分地者赖其平，微听者假其察，贞观者借其明，考计历之潜虑，恻日月之幽情。
宋鲍昭观漏赋曰：历玉阶而升隩，访金壶之盈阙，观腾波之吞泻，视惊箭之登设，谨户牖而知命，掩云雾而测晖，创百龄于纤隐，积千里于空微，彼峥峥而行溢，此冉冉而逾衰，抚寸心而未改，指分光而永违，贯古今而并念，信寡易而多难，时不留乎激矢，生乃急于走丸，神怵迫而忘虑，心坎懔而鲜欢，望天涯而伫念，棹雄剑而长叹，嗟生民之永迷，躬与后而皆恤，死零落而无二，生差池而非一。
【铭】后汉李尤漏刻铭曰：昧旦丕显，敬听漏音，思我王度，如玉如金。
晋孙绰漏刻铭曰：二仪贞运，圣鉴通玄，数以微器，理以象宣，乃制妙漏，挈壶是铨，近取诸物，远赞自然，川满则盈，乘虚赴下，灵虬吐注，阴虫承写，昏明无隐其晷度，阴阳是效其屈伸，不下堂而天地理得，设一器而万事同伦。
梁元帝漏刻铭曰：玉衡称物，金壶博施，司南司火，未符兹义，帝曰钦哉，纳隍斯譬，实惟简在，穷神体智，宫槐晚合，月桂宵晖，清台莫爽，解谷胥依，七分六日，五祀三微，事齐幽赞，乃会通几，碧海有干，绛川犹竭，飞流五色，涓涓靡绝，龙首傍注，仙衣俯裂，箭不停晷，声无暂辍，用天之贞，分地之平，如弦斯直，如渭斯清。
梁陆倕新漏刻铭曰：微若抽茧，逝如激电，耳不辍音，眼无留眄，铜史司刻，金徒抱箭，履薄非兢，临深罔战，授受靡愆，登降弗爽，惟精惟一，可法可象，月不遁来，日无藏往，分似符契，至犹影响，合昏暮卷，蓂荚晨生，尚辩天意，犹测地情，况我神造，通幽洞灵。
周王褒漏刻铭曰：窃以混元开辟，天回地旋，历象运行，暑来寒往，二分同道，乌灵正其昏夕，两至相遇，表圭测其长短，虽则晦朔先后，失于公羊之说，次舍盈缩，惑于丘明之传，至乎出卯入酉，黄道青绿，季孟相推，启闭从序，挈壶掌分数之令，太史陈立成之法，军将以之悬井，壶郎以之趍奏，百王垂训，千祀馀烈者焉，铭曰：玄仪西运，逝水东流，甘川浴日，深壑藏舟，测兹秘象，是曰神谋，正震治历，下武惟周，忽微以测，积空成数，圭表弗差，光阴斯赴，箭水无绝，灵虬长注，经寸日轮，四分天度，器遵昔典，景移新刻，荆山既镌，昆吾且勒，以福眉寿，百王垂则。
李尤刻漏铭曰：昔在先圣，配天垂则，仰厘七曜，俯顺坤德，乃建日官，俾立漏刻，昏明既序，景曜不忒，唐命羲和，敬授人时，悬象著明，帝以崇熙，季末不虔，德衰于兹，挈壶失节，刺流在诗。
