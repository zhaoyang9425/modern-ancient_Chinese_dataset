◇行旅
《尔雅》曰：征，迈，行也。
《易》曰：天行健。
又曰：牝马地类，行地无疆。
又曰：利有攸往。
《毛诗》曰：周大夫行役，过故宗庙宫室，尽为禾黍，彷徨而不忍去。
又曰：行迈靡靡，中心摇摇。
又曰：周公东征，三年而归。
又曰：我徂东山，慆慆不归，我来自东，零雨其蒙。
又曰：我行其野，芃芃其麦。
又曰：惠而好我，携手同行。
又曰：行道迟迟，中心有违。
《尚书》曰：岁二月，东巡狩，至于岱宗，五月，南巡狩，至于南岳，八月，西巡狩，至于西岳，十有一月，北巡狩，至于北岳。
《左氏传》曰：不有居者，谁守社稷，不有行者，许扞牧圉。
又曰：先王卜征五年，岁袭其祥，祥习乃行。
又曰：行李之往来，共其资粮屝屦，其可也。
又曰：凡公行，告于宗庙，反行饮至，舍爵策勋焉，礼也。
又曰：君行师从，卿行旅从。
又曰：昔周穆王欲肆其心，周行天下，将皆必有车辙马迹焉。
《礼记》曰：行则有随，立则有序，行而无随，则乱于行。
《庄子》曰：黄帝将见大隗于具茨之山，方明为驭，昌宇参乘，于襄城之野，七圣皆迷，适遇牧马童子，问涂焉。
又曰：黄帝游乎赤水之池，登于昆仑之丘。
又曰：适百里者宿粮，适千里者，三月聚粮。
《家语》曰：齐人归女乐，鲁君观之，三日不朝，孔子遂行。
《穆天子传》曰：天子北征，绝漳水，西征，宾于王母，天子觞西王母瑶池之上。
《史记》曰：禹乘四载，随山刊木，山行乘轝，［史记夏本纪作〈木辇〉。］泥行乘橇，陆行乘车，水行乘舟。
又曰：老子居周，久之，见周之衰，乃遂去关，关令尹喜曰：子将隐矣，喜与老子俱之流沙之西。
又曰：秦始皇至云梦，望祀虞舜于九疑，浮江，下观丹阳，至钱唐，临浙江，上会稽，祭大禹，望于南海，傍海，北至琅邪，《汉书》曰：武帝行幸雍，遂北出萧关，历独鹿鸣泽，自代而还。
又曰：行幸至甘泉宫，宾礼外国客。
又，行幸东海，获赤雁。
又，武帝南巡，至盛唐，祀虞帝于九疑，祭天柱山，自寻阳浮江，斩蛟江中，遂北至琅邪，傍海而还，所过名山大川。
又曰：张骞为郎，募使月支，匈奴留之十馀年，骞持汉节不失，西走大宛，抵康居，传至大月支王，从月支，至大夏，穷河源，广地万里，九译致殊俗，威德遍于四海。
【诗】古诗曰：驱车远行役，悠悠涉长道，四顾何茫茫，东风摇百草，所遇无故物，焉得不速老。
魏文帝诗曰：漫漫秋夜长，烈烈北风凉，展转不能寐，披衣起彷佯，俯视清水波，仰看明月光，郁郁多愁思，绵绵思故乡，原飞安得翼，欲济河无梁。
又于明津作诗曰：遥遥山上亭，皎皎云间星，远望使心怀，游子恋所生，驱车出北门，遥望河阳城。
魏陈王曹植杂诗曰：悠悠远行客，去家千馀里，出亦无所之，入亦无所止，浮云翳日光，悲风动地起。
又曰：游鱼潜渌水，翔鸾薄天飞，始出严霜结，今来白露稀。
魏阮瑀诗曰：临川多悲风，秋日苦清凉，客子易为戚，感此用哀伤，揽衣起踯躅，上观心与房，三星守故次，明月未收光，鸡鸣当何时，朝晨尚未央，还坐长叹息，忧忧安可忘。
又曰：我行自凛秋，季冬乃来归，置酒高堂上，友朋集光辉，念当复离别，涉路险且夷，思虑益惆怅，泪下霑裳衣。
晋王赞诗曰：朔风动秋草，边马有归心，昔往仓庚鸣，今来蟋蟀吟，人情怀旧乡，客鸟思故林。
晋张协诗曰：述职投边城，羁束戎旅间，下车如昨日，望舒三五圆，流波恋旧浦，行云思故山。
晋陆机赴洛诗曰：总辔登长路，呜咽辞密亲，借问子何为，世网婴我身，永叹遵北渚，遗思结南津。
又曰：远游越山川，山川修且广，振策陟崇丘，按辔遵平莽，夕息抱景寐，朝徂衔思往。
又尸乡亭诗曰：东游观巩洛，逍遥丘墓间，秋草蔓长柯，寒木入云烟，发轸有夙晏，息驾无愚贤。
晋湛方生帆入南湖诗曰：彭蠡纪三江，庐岳主众阜，白沙净川路，青松蔚岩首，此水何时流，此山何时有，人运互推迁，兹器独长久，悠悠宇宙中，古今迭先后。
又还都帆诗曰：高岳万丈峻，长湖千里清，白沙穷年絜，林松冬夏青，水无暂停流，木有千载贞，寤言赋新诗，忽忘羁客情。
晋成公绥诗曰：洋洋熊耳流，巍巍伊阙山，高冈碣崔嵬，双阜夹长川，素石何磷磷，水禽浮翩翩，远涉许颖路，顾思邈绵绵，郁陶怀所亲，引领情缅然。
宋陶潜赴假还江陵夜行涂口作诗曰：闲居三十载，遂与尘事冥，诗书敦宿好，园林无俗情，叩枻新秋月，临流别友生，凉风起将夕，夜景湛虚明。
宋谢灵运入东道路诗曰：整驾辞金门，命旅惟诘朝，怀居顾归云，指涂溯行飚，属值清明节，荣华感和韶，陵隰繁绿杞，墟囿粲红桃，鷕鷕翚方雊，纤纤麦垂苗，隐轸邑里密，缅邈江海辽，满目皆古事，心赏贵所高，鲁连谢千金，延州权去朝，行路既经见，原言寄吟谣。
又之郡发都诗曰：述职期兰署，理棹变金素，秋岸沉夕阴，火昊团朝露，辛苦谁为情，游子值颓暮，生幸休明时，亲蒙英达顾，空班赵氏圣，［《文选》二十六作璧。］徒乖魏王瓠，从来渐二纪，始得傍归路，将穷山海迹，永绝赏心悟。
又发石首城诗曰：白珪尚可磨，斯言以为缁，虽抱中孚爻，犹劳贝锦诗，寸心若不亮，微命察如丝，日月垂光景，成贷遂兼兹，出宿薄京畿，晨装抟曾飔，重经平生别，再与朋知辞，故山日已远，风波岂还时，遥遥万里帆，茫茫终何之，钦圣若旦暮，怀贤亦凄其，皎皎明发心，不为岁寒欺。
又七里濑诗曰：孤客伤逝湍，徒旅苦奔峭，石浅水潺湲，日落山照曜。
又初往新安桐庐口诗曰：感节良已深，怀古亦云思，不有千里棹，孰申百代意，既及冷风善。又即秋水泱，江山共开旷，云日相照媚，景夕群物清，对玩咸可憙。
又夜发石关亭诗曰：随山逾千里，浮溪将十夕，鸟归息舟楫，星阑命行役，亭亭晓月映，泠泠朝露滴。
又彭蠡口诗曰：春晚绿野秀，岩高白云屯，千念集日夜，万感盈朝昏，攀崖照石镜，牵叶入松门。
又初发入南城诗曰：弄波不辍手，玩景岂停目，虽未登云峰，且以欢水宿。
又往临川郡发石头城诗曰：越海陵三山，游湘历九疑，钦圣若旦暮，怀贤亦凄其。
宋颜延之北使至洛诗曰：振楫发吴州，秣马陵楚山，涂出梁宋郊，道由周郑间，前登阳城路，旦夕望三川，伊洛绝津济，台馆无尺椽，宫阶多巢穴，城阙生云烟。
宋鲍昭还都道中诗曰：昨夜宿南陵，今旦入芦洲，客行惜日月，崩波不可留，侵星赴早路，毕景逐前俦，发舻眺淮甸，掩泣望荆州，绝目尽平原，时见远烟浮。
又从临海王西镇发新亭诗曰：客行有苦乐，但问客何行，攀龙不待翼，附骥绝尘冥，梁珪分楚牧，羽鹢指全荆，狐兔怀窟志，犬马恋主情。
又登黄鹄圻诗曰：适郢无东辕，过夏有西浮，三崖隐丹隥，九派引苍流，泪竹感湘别，荆珠怀汉游。
又还都在路诗曰：夕听江上波，远极千里目，寒烟警穷蹊，爽气起乔木。
又至竹里诗曰：复涧隐松声，重崖伏云色，君子树令名，细人效命力，不见长波水，清浊俱不息。
又齐刘绘入琵琶峡望积布矶诗曰：江山信多美，此地最为神，以兹峰石丽，重在芳树春，照烂虹蜺杂，交错锦绣陈，却瞻了非向，前观已复新，翠微上亏景，青莎下拂津。
齐谢朓和刘绘琵琶峡望积布矶诗曰：昔馀侍君子，历此游荆汉，山川隔旧赏，朋僚多雨散，惆怅怀昔践，仿像得殊观，赪紫共彬駮，云锦相凌乱。
晚登三山望京邑诗曰：灞涘望长安，河阳视京县，白日丽飞甍，参差皆可见，馀霞散成绮，澄江静如练，喧鸟覆春洲，杂英满芳甸。
又休沐重还道中诗曰：还邛歌赋似，休汝车骑非，霸池不可别，伊川难重违，汀葭稍靡靡，江叶复依依，田鹄远相叫，沙鸨［《文选》二十七作鸨。］忽争飞，云端楚山见，林表吴岫微，岁华春有酒，初服偃郊扉。
齐孔稚珪旦发青林曰：孤征越清江，游子悲路长，二旬倏已满，三千眇未央，草杂今古色，岩留冬夏霜，寄怀中山旧，举酒莫相忘。
齐刘瑱上湘度琵琶矶诗曰：兹山挺异萼，孤起秀云中，陂池激楚浪，纷纠绝宛风，烟峰晦如昼，寒水清若空，颉颃鸥舞白，流乱叶飞红。
梁简文帝经琵琶峡诗曰：百岭相迂蔽，千崖共隐天，横峰时碍水，斜岸或通川。
梁孝元帝经巴陵行部伍诗曰：涉江望行旅，金钲间采游，水际含天色，虹光入浪浮，柳条恒拂岸，花气尽熏舟，丛林多故社，单戍有危楼。
梁范云述行诗曰：振策出燕代，驱车背朔并，翩翩朱盖转，萧萧良马鸣。
梁刘孝绰还渡浙江诗曰：季秋弦望后，轻寒朝夕殊，商人泣纨扇，客子梦罗襦，忧方自难遣，况复阻川隅，日暮愁阴合，绕树噪寒乌，蒙漠江烟上，苍茫沙屿芜，解缆辞东越，接舳鹜西徂，悬帆似驰骥，飞棹若惊凫，言归游侠窟，方从冠盖衢。
又夕逗繁昌浦诗曰：日入江风静，安波似天流，暮烟生远路，夕鸟赴前洲。
又月半夜泊鹊尾诗曰：客行三五夜，息棹隐中洲，月光随浪动，山影逐波流。
梁刘孝仪帆渡吉阳洲诗曰：扬帆乘浪华，噪鼓扬风力，近树倏而遐，遥山俄已逼，欲比惊龙掣，将顿阳乌翼，客行悲道远，唯须前路极。
梁刘孝威帆渡吉阳洲诗曰：江潮凌晚急，钲鼓候晨催，幸息榜人唱，聊望高帆开，联村倏忽尽，循汀俄顷回，疑是傍洲退，似觉前山来，将与图南竞，谁云劳溯洄。
梁江洪诗曰：日没风光静，远山深无云，潮落晚洲出，浪罢沙成文，挟琴上高岸，望月弹明君，去家未千里，断绝怨离群。
梁吴筠酬鲍畿诗曰：振棹出江湄，依依望九疑，欲谒苍梧帝，过问沅湘姬。折荷缝作盖，落羽纺成丝，吾行别有意，不为君道之。
又忆费昶诗曰：皎皎日将上，猎猎起微风，山没清波内，帆在浮云中，直趣珠星北，斜开碧海东，故人若思我，当念离根蓬。
又使庐陵诗曰：怅然不自悟，端忧坐漠漠，风急雁毛断，水坚马迹落，客子饥寒多，江上衣装薄，何当报恩罢，驱车还北郭。
梁王僧孺中川长望诗曰：长川杳难即，四望四无极，安流宁可值，愤风方未息，危帆渡中悬，孤光岩下仄，岸际树难辨，云中鸟易识，莫恨东复西，谁知迂且直，故乡相思者，当春受颜色，独写千行泪，谁同万里忆。
梁何逊度连圻诗曰：客子行行倦，年光处处华，石蒲生促节，岩树落高花。
又还度五洲诗曰：睠言还九派，回舻出五洲，萧散烟霞晚，清凄江汉秋，沙汀暮寂寂，芦岸夕修修。
又富阳浦口和朗上人诗曰：客心愁日暮，徙倚空望归，山烟敛树色，江水映霞辉，独鹤凌风逝，双凫出浪飞，故乡千馀里，兹夕寒无衣。
梁虞骞寻沈剡夕至嵊亭诗曰：命楫寻嘉会，信次历山原，扪天上云纠，礜石下雷奔，澄潭写度鸟，空岭应鸣猿，榜歌唱将夕，商子处方昬。
梁王筠游望诗曰：晨登黄马坡，遥望白龙堆，风威尽撩折，路险车轮摧。
梁朱超泊巴陵诗曰：月夜三江静，云雾四边收，淤泥不通挽，寒浦劣客舟，回风折长草，轻冰断细流，古村空烈树，荒戍久无楼。
梁庾肩吾舟中寒望诗曰：日暮敝凫舟，曾冰合𩧫流，雪照齐君履，寒入楚王裘。
周王褒始发宿亭诗曰：送人亭上别，被马枥中嘶，漠漠村烟起，离离岭树齐，落星侵晓没，残月半山低。
又和赵王途中诗曰：飘飘映军幕，出没望连旗，度云还翊阵，回风即送师，峡路沙如月，山峰石似眉，村桃拂红粉，岸柳被青丝，锦城遥可望，回鞍念此诗。
周庾信将命使北始渡瓜步江诗曰：校尉始辞国，楼舩欲渡河，輴轩临碛岸，旌节映江沱，观涛想帷盖，争长忆干戈，虽同燕市泣，犹听赵津歌。
又入彭城馆诗曰：襄君前建国，项氏昔威棱，鶂飞伤楚战，鸡鸣悲汉围，年代殊氓俗，风云更盛衰，水流浮磬动，山深喧狄［本集作翟。］飞，夏馀花欲尽，秋近燕将稀，槐庭垂绿穗，莲浦落红衣。
又反命河朔始入武州诗曰：轻车飞逐李，定远未随班，受诏祁连反，申威疏勒还，飞蓬损腰带，秋鬓落容颜，寄言旧相识，知余生入关。
陈阴铿和傅郎岁暮还湘州诗曰：苍茫岁欲晚，辛苦客方行，大江静犹浪，扁舟独且征，棠枯绛叶尽，芦冻白花轻，戍人寒不望，沙禽回未惊，湘波各深浅，空轸念归情。
又晚泊五洲诗曰：客行逢日暮，结缆晚洲中，戍楼因碪险，村路入江穷，水随云渡黑，山带日归红，遥然一柱观，欲轻千里风。
又夜发诗曰：夜江雾里阔，新月迥中明，溜舡阝唯识火，惊凫但听声，劳者时歌榜，愁人数问更。
【赋】汉刘歆遂初赋曰：歆好左氏春秋，欲立于学官，时诸儒不听，歆乃移书太常，责让深切，为朝廷大臣所非，求出补吏，后徙五原太守，志意不得，经历故晋之城，感今思古，遂作斯赋，得玄武之嘉兆，守五原之烽燧，驰太行之岩防，入天井之乔关，望亭燧之皦皦，飞旗帜之翩翩，迥百里之无家，路修远之绵绵，勒漳塞而固守，奋武灵之精诚，摅赵奢之策虑，威谋完乎金城。
后汉班彪北征赋曰：纷吾去此旧都兮，騑迟迟以历兹，遂舒节以远逝兮，指安定以为期，飞云雾之杳杳，涉积雪之皑皑，游子悲其故乡兮，心怆恨以伤怀，揽余涕於邑兮，哀生民之多故，谅时运之所为兮，永伊郁其谁诉。
后汉曹世叔妻班氏东征赋曰：惟永初之有七兮，余随子乎东征，时孟春之吉日兮，撰良辰而将行，遂去故而就新兮，志怆悢而怀悲，明发曙而不寐兮，心迟迟而有违，乱曰：君子之思，必成文兮，盍各言志，慕古人兮。
后汉蔡邕述行赋曰：余有行于京洛，遘淫雨之经时，涂迍邅其蹇连，潦污滞而为灾，聊弘虑以存古，宣幽情而属词，行游目以南望，览太室之威灵，顾大河于北垠，睹洛汭之始并，率陵阿以登降，赴偃师而精勤，壮田横之奉首，义二士之夹坟。
魏崔琰述初赋曰：琰性顽口讷，至二十九，粗关书传，闻北海有郑征君者，当世名儒，遂往造焉，道由齐都，而作述初赋曰：有郑氏之高训，吾将往乎发蒙，洒余发于兰池，振余珮于清风，望高密以函征，戾衡门而造止，觌游夏之瓘瓘，听大猷之篇记，高洪崖之耿介，羡安期之长生，登川山以永望，临洞浦之广溟，左扬波于汤谷，右濯岸于蒙汜，运混元以升降，与三光而终始，蓬莱蔚其潜兴，瀛壶崛以骈罗，列金台之蹇产，方玉阙之珪瓘。
晋陆机行思赋曰：背洛浦之遥遥，浮黄川之裔裔，遵河曲以悠远，观通流之所会，启石门而东萦，沿汴渠其如带，讬飘风之习习，冒沉云之蔼蔼，商秋肃其发节，玄云霈而垂阴，凉气凄其薄体，零雨郁而下淫，睹川禽之遵渚，看山鸟之归林，挥清波以濯羽，翳绿叶而弄音，行弥久而情劳，涂愈近而思深，羡品物以独感，悲绸缪而在心，嗟逝宦之永久，年荏苒而历兹，越河山而讬景，眇四载而远期，孰归宁之弗乐，独抱感而弗怡。
又思归赋曰：余以元康六年冬，取急归，而王师外征，职典中兵，与闻军政，惧兵革未息，宿原有违，怀归之思，愤而成篇，节运代序，四气相推，寒风肃杀，白露霑衣，嗟行迈之弥留，感时逝而怀悲，彼离思之在人，恒戚戚而无欢，悲缘情以自诱，忧触物而生端，昼辍食而发愤，宵假寐而兴言，羡归鸿以矫首，挹谷风而如兰，岁靡靡而薄暮，心悠悠而增楚，风霏霏而入室，响泠泠而愁序，既遨游于川沚，亦改驾乎山林，伊我思之沈郁，怆感物而增深，叹随风而上逝，涕承缨而下寻，冀王事之暇豫，庶归宁之有时，候凉风而警策，指孟冬而为期，原灵晖之促景，恒立表以望之。
晋潘岳西征赋曰：岁次玄枵，月旅蕤宾，潘子冯轼西征，自京徂秦，皇鉴揆余之忠诚，俄命余以未［《文选》十作末。］班，杖疲［原字坏，据冯校本补。］人于西夏，携老幼而入关，余乃越平乐，过街邮，秣马皋门，税驾西周，澡孝水而濯缨，嘉善名而在兹，登崤坂之威夷，仰崇领之嵯峨，皋讬坟于南陵，文违风于北阿，蹑函谷之重阻，看天险之衿带，迹诸侯之勇怯，算嬴氏之利害，或开关以延敌，竞遁逃而奔窜，发阌乡而警策，溯黄卷［《文选》作巷。］而济潼，眺华岳之阴崖，觌高掌之遗踪，倦狭路之迫隘，轨崎岖以低仰，蹈秦郊而始辟，豁爽垲以宏壮，黄壤千里，沃野弥望，华实芬敷，桑麻涤畅，邪界褒斜，右滨汧陇，宝鸡前鸣，甘泉后涌，面终南而背云阳，跨平原而连嶓冢，九嵕〈山截〉嶭，太［《文选》太下有一字，此脱。］巃嵸，吐清风之飂戾，纳归云之郁蓊，南有玄灞素浐，汤井温谷，北有清渭浊泾，兰池周曲，浸决郑白之渠，漕引淮海之粟，林茂有鄠之竹，山挺蓝田之玉，履犬戎之侵地，疾幽后之诡惑，举伪烽以沮众，淫嬖褒以纵慝，军败戏水之上，身死骊山之北，异哉秦始皇之为君也，倾天下以厚葬，自开辟而未闻，匠人劳而弗图，俾生埋以报勤，外罹西楚之祸，内受牧竖之焚，语曰：行无礼必自及，此非效欤，乾坤以有亲可久，君子以厚德载物，观夫汉高之兴也，非徒聪明神武，豁达大度而已，乃实慎终追远，笃诚款爱，泽靡不渐，恩无不逮，率土且犹不遗，而况于邻里乎，而况于卿士乎，于斯时也，乃摹写旧丰，制造新邑，故社易置，枌榆迁立，街衢如一，庭宇相袭，浑鸡犬而乱放，各识家而竞入，籍含怒于鸿门，沛跼蹐而来王，范谋害而弗许，阴授剑以约庄，挺白刃以万舞，危冬叶之待霜，尔乃阶长乐，登未央，泛太液，凌建章，萦馺娑而款骀荡，轥枍诣而轹承光，徘徊桂宫，惆怅柏梁，惊雉雊于台陂，狐兔窟于殿傍，何黍苗之离离，而予思之茫茫。
晋郭璞流寓赋曰：戒鸡晨而星发，至猗氏而方晓，观屋落之隳残，顾但见乎丘枣，嗟城池之不固，何人物之希少，越南山之高岭，修焦丘之微路，骇斯径之峻绝，感王阳而增惧，诘朝发于解池，辰中暨乎河北，思此县之旧名，盖曩日之魏国，咏诗人之流歌，信风土之俭刻，背兹邑之迥逝，何险难之多历，望陕城于南涯，存虢氏之疆埸，实我姓之攸出，邈有怀乎乃迹，陟函谷之高关，壮斯势之险固，过王城之丘墉，想谷洛之合斗，恶王灵之壅流，奇子乔之轻举，游华辇而永怀，乃凭轼以寓目，思文公之所营，盖成周之墟域。
晋张载叙行赋曰：岁大荒之孟夏，余将往乎蜀都，脂轻车而秣马，循路轨以西徂，朝发轫于京宇兮，夕予宿于谷洛，践有周之旧墟，槐丘荒以寥廓，赞王孙于北门，问九鼎于东郭，寔公旦［原坏，据冯校本补。］之所卜，曷斯水之𣸣薄，入函谷而长驱，历新安之卤阜，行逶迤以登降，陟二崤之重阻，经嵚岑之险巇，想姬文之避雨，出潼关以回逝，仰华岳之崔嵬，勤大禹之疏导，豁龙门之洞开，舍予车以步趾，玩卉木之璀错，翳青青之长松，荫肃肃之高柞，缘阻岑之绝崖，蹈偏梁之悬阁，石壁立以切天，岌崄隗其欲落，超阳平而越白水，稍幽𫉁以回深，秉重峦之百层，转木末于九岑，浮云起于毂下，零雨集于麓林，上昭晢以清阳，下杳冥而昼阴，闻山鸟之晨鸣，听玄猿之夜吟，虽处者之所乐，嗟寂寞而愁予心，造剑阁之崇关，路盘曲以晻蔼，山峥嵘以峻狭，仰青天其如带，兼习坎之重固，形东隘以要害，岂乾坤之分域，将隔绝乎内外。
晋袁宏东征赋曰：惟吾生于末运，讬一叶于邓林，顾微躯之眇眇，若绝响之遗音，壮公瑾之明达，吐不世之奇策，挫百胜于崇朝，靡云旗于赤壁，三光一举而参分，四海指麾而中隔，过武昌以逍遥，登樊山以流盻，访遗老以证往，乃西鄂之旧县，曩有吴之初基，升员丘而豹变，尔乃出桑洛，会通川，背彭泽，面长泉，洲渚迢遰，〈山几〉岫虚悬，即云似岭，望水若天，日月出乎波中，云霓生于浪间，嗟我行之弥留，跨晦朔之倏忽，风褰林而萧瑟，云出山而逢渤，向孙氏之南面，钻灵龟以相土，模酆镐之制度，写河洛之规矩，经始郛郭，筑室葺宇，金城万雉，崇墉百堵，君臣有章，上下获叙，所以能三分天下，而有其文武，到吴都以停舟，览阖闾之馀尘，建修城以营郭，引通流而发津，远矣吴德，旧邦惟新，太伯被发，仲雍文身，言偃以文学遗风，季札以让国称仁，高节显于华夏，端委行乎海滨。
宋谢灵运归涂赋曰：昔文章之士，多作行旅赋，或欣在观国，或怵在斥徙，或述职邦邑，或羁役戎阵，事由于外，兴不自己，虽高才可推，求怀未惬，今量分告退，反身草泽，经涂履运，用感其心，赋曰：承百世之庆灵，遇千载之优渥，匪康衢之难践，谅跬步之易局，践寒暑以推换，眷桑梓以缅邈，褫簪带于穷城，反巾褐于空谷，果归期于原言，获素念于思乐，于是舟人告办，伫楫在川，观鸟候风，望景测圆，背海向溪，乘潮傍山，凄凄送归，愍愍告旋，时旻秋之杪节，天既高而物衰，云上腾而雁翔，霜下沦而草腓，舍阴漠之旧浦，去汤［冯校本作阳。］景之芳蕤，林承风而飘落，水鉴月而含辉，发青田之枉渚，逗白岸之空亭，路威夷而诡状，山侧背而易形，停余舟而淹留，搜缙云之遗迹，漾百里之清潭，见千仞之孤石，历古今而长在，经盛衰而不易。
宋鲍昭游思赋曰：云遥兮海冲，上潮兮送风，秋水兮架浦，凉烟兮冒虹，暮气起兮远岸黑，阳精灭兮天际红，波汒々兮无底，山㟥々兮万重，舍堂宇之密亲，坐江潭而为客，对蒹葭之遂黄，视零露之方白，鸿晨惊以响湍，泉夜下而鸣石，瞻荆吴之远山，望邯郸之长陌，塞风驰兮边草飞，胡沙起兮雁扬翮，虽燕越之异心，在禽鸟之同戚。
齐谢朓思归赋曰：余菲薄以固陋，受恩灵而不訾，拖银黄之沃若，剖金符之陆离，舟未济而河广，途方遥而马疲，纷吾生之游薄，弥一纪而历兹，自下车于江海，涉青春而于是时，〈目眷〉崇芒而引领，望大夏而长思，离曲街之委陋，犹寤寐而见之，余乃眷言兴慕，南眺犹然，将整归辔，原受一廛，考幸城之直陌，相洛浦之回阡，于是楥摇芳槿，门拂长杨，檐桃春发，窗竹夏凉，晨露晞而草馥，微风起而树香，恒离居而岁月，痛销落而徒伤。
梁简文帝述羁赋曰：奉明后之霑渥，将远述于衡楚，叹云霞之窅漫，对江山之遥阻，是时孟夏首节，雄风吹甸，晚解缆乎乡津，涕淫淫其若霰，舟飘飘而转远，顾帝都而裁见，远山碧，暮水红，日既晏，谁与同，云珪瓘而出岫，江摇漾而生风，奉玺言而遄迈，改余玉于江隈，遵阳涂而中正，轸悲心其若颓，引领京邑，瞻望弗远，恋逐云飞，思随蓬卷，观江水之寂寥，原从流而东反。
又阻归赋曰：观建国之皇王，选能官于前古，元帝慈而布教，岂齐圣而作辅，伊吾人之固陋，宅璇汉而自通，蹑九枝而耀景，总六翮而抟风，属玄玦之启异，逢玉弩之相惊，顿天罗于八表，腾云驱于四溟，发伏鳖之雄气，耀策马之高星，地迩朔埸，疆邻北极，垅树饶风，胡天少色，上月斜临，寒松遥直，云向山而欲敛，雁疲飞而不息，何愁绪之交加，岂树萱与折麻，闻繁钲之韵冰，听流风之入笳，终知客游之阻，无解乡路之赊。
梁江淹待罪江南思北归赋曰：惟江南兮丘墟，经万里兮长芜，带封狐兮比景，连雄虺兮苍梧，当青春而离散，方仲秋而遂徂，云清冷而多绪，风萧条而无端，猿之吟兮日光迥，狖之啼兮月色寒，况北州之贱士，为炎土之流人，共魍魉而相偶，与〈虫萧〉蛸而为邻，秋露下兮点剑舄，春苔生兮缀衣巾。
梁丘迟还林赋曰：爰自京师，言归旧岭，今风古辙，每动寸衷，因事而书。不觉成卷，非谓为文，聊记行途所经云尔，太皞弭节，祝融耸驾，炎锺泛响，青籥静吹，丘子税辕畿路，总舳川湄，裭魂故岭，结梦旧墀，揆身世而载怀，镜古今而兴辞，验难停于杨辙，昭易改于墨丝，匪追举而辩命，岂适尹而问蓍，檐簦无白璧之想，负书靡黑豹之悲，缆解山潮，首顾京澨，仰绛堞之纷回，与素津之容裔，荃桡往来，芰盖经过，依俙子陵之钓，仿佛沧浪之歌，出入风霞，游息云露，阶容伺禽飞，窗高月渡，踟蹰七教，徘徊五礼，永翦带于关上，长缉巾乎林底。
梁沈约愍涂赋曰：结榜穷渚，思临长屿，情依旧越，身经故楚，彼长路之多端，伊客心之无绪，懽因情而易失，悲由心而难拒，此江海之信辽，知余思之方阻，日晻长浦，风扫联葭，叠云疑愤，广水腾华，听奔沸于洲屿，望掩暧乎烟沙，依云边以知国，极鸟道以瞻家，免凄怆于羁离，亦殷勤于行路，叹余涂之屡蹇，奚前芳之可慕。
梁张缵南征赋曰：岁次娵訾，月惟中吕，余谒帝于承明，将述职于南楚，忽中川而反顾，怀旧乡而延伫，溯金牛之迅渚，睹灵涛之雄壮，标素岭乎青壁，葺赪文于翠障，跳巨石以惊湍，批冲岩而骇浪，铲千寻之峭峰，潀万流之大壑，隐日月以蔽亏，抟风烟而回薄，崖映川而晃朗，水腾光以倏烁，下流湍而洊险，上岑崟而将落，于是近睇赭峰，遥瞻鹊岸，岛屿苍茫，风霜萧散，值时雨之新晴，观百川之浩汗，水泓澄以暗夕，山参差而辨旦，忽临睨于故乡，眇江天其无畔，独向风而舒情，搴芳洲而谁玩，于是千流共归，万岭分状，清江洗潮，平湖夷畅，翻光转彩，出没摇漾，岷山嶓冢，悠远寂寥，青湓赤岸，控汐引潮，界飞流于翠薄，耿长虹于青霄，若夫灌漭川涯，曾潭水府，游泳之所往还，喧鸣之所攒聚，聆寡鹤之偏叫，问孤鸿之慕侣，在客行而多思，独伤魂而凄楚。
陈沈蜅魂归赋曰：值天地之辐裂，遭日月之雰虹，去父母之邦国，埋形影于胡戎，绝君臣而辞骨肉，蹐厚地而跼苍穹，抱北思之胡马，望南飞之夕鸿，泣霑衿而杂露，悲微吟而带风，履瓘瓘之层冰，面飗飗之严霜，去莫敖之所缢，过临川之折轴，矧今古之悲凉，并攒心而霑袂，渡狭石之欹危，跨清津之幽咽，雁虚弓而自殒，猿叫子而肠裂，历江汉之逶迤，及樊郡之参差，望隆中之大宅，映岘首之沉碑，乃寻析而历裔，遂经秦而至洛，觉高蹈之清远，见风云之倏烁，何武关之狭隘，而汉祖之英雄，山万重而仰云雾，水百仞而写蜿虹，去青泥而逾白鹿，越浐水而至青门，长卿之赋可想，邵平之迹不存，咄嗟骊山之阜，惆怅灞陵之园，访轵道之长组，拾蓝田之玙璠，登未央之北阙，望长乐之基趾，伊太后之所居，筑旗亭而成市，槐路郁以三条，方涂阻而九轨，观阡陌之遗踪，实不乖于前史，傍直城而北转，临横门而左起，泊泾泥之混浊，盥渭渚之清波，指咸阳而长望，何李赵之经过，息甘泉而避暑，犹爽垲而清和，至诚可以感鬼，秉信可以祈天，何精殒而魄散，忽魂归而气旋，解龙骖而见送，走却驲于停传，出向来之大道，及初入之山川，爰绕朝之赠策，报李陵之别篇，泪未悲而自堕，语有噎而无宣。
【书】宋鲍昭与妹书曰：吾自发寒雨，而全行日少，栈石星饭，结荷水宿，以今食时，仅及大雷，涂登千里，日逾一辰，去亲为客，如何如何，向因步顿，凭观川陆，遨神清渚，流睇方曛，东顾三洲之隔，西眺九派之分，闚地门之绝景，望天际之孤云，南则积山万状，争气负高，含霞饮景，参差代雄，陵跨长陇，前后相属，带天有匝，横地无穷，东则砥原远隰，亡端靡际，寒蓬夕卷，古树云平，旋风四起，思鸟群归，静听无闻，极视不见，北则陂池潜演，湖泽脉通，栖风之鸟，水化之虫，以智吞愚，因彊捕小，号噪惊聒，纷牣其中，西则回江永指。长波吞合，滔滔何穷，漫漫安竭，左右青蔼，表里紫霄，从岭而西，气尽金光，半山以下，纯为黛色，信可以神居帝郊，镇控湘汉者也，夕景欲沉，晓露将合，孤雏寒啸，游鸿远吟，樵苏一叹，舟子再泫，诚足忧悲，不可说也。
