◇宠幸
《左传》曰：申侯有宠于楚文王，文王将死，与之璧，使行，曰：唯我知汝，汝专利而不厌，我死，汝必速行，无适小国，将不容汝焉，既葬，出奔郑。又宠于厉公。
又曰：公子他有白马四，宋公嬖向魋，魋欲之，公取而朱其尾鬛，以与之，他怒，使其从夺之，魋惧，将走，公闭门而泣之，目尽肿。
《韩子》曰：弥子瑕有宠于卫国，卫国法，窃驾君车罪刖，子瑕之母病，其人有夜告弥子，弥子矫驾君车以出，君闻而贤之曰：孝哉，为母之故，犯刖罪，异日与君游于果园，食桃而甘，以其馀献君，君曰：爱我，忘其口，啖寡人。
《战国策》曰：楚王游云梦，结驷千乘，旌旗蔽日，野火之起若云蜺，兕虎之〈口睾〉若雷霆，有狂兕依轮，而王亲扞弓而射之，一发而殪，王仰天而笑曰：乐矣，今日之游也，寡人万岁千秋之后，谁与同乐此矣，安陵君缠泣数行而进曰：臣入则侍席，出则陪乘，大王万岁千秋之后，臣原以身拭黄泉，驱蝼蚁。又何得此乐而乐之，大王悦，而封缠为安陵君。
又曰：魏王与龙阳君共船而钓，龙阳君涕下，王曰：何为泣，曰：为臣之所得鱼也，王曰：何谓也，对曰：臣之所得鱼也，臣甚喜，后得又益大，臣欲弃前所得鱼矣，今以臣之凶恶，而得为王拂枕席，今四海之内，美人亦甚多矣，闻臣之得幸于王也，必褰裳趍王，臣亦曩之所得鱼也，亦将弃矣，臣安能无涕出乎，魏王于是布令于四境之内曰：敢言美人者灭族。
《汉书》曰：汉兴，佞幸宠臣，高祖时，则有藉孺，孝惠时闳孺，此两人非有材能，但以婉媚贵幸，与上卧起，公卿皆因门说，故孝惠时，郎侍中皆冠鵕鸃，具带，傅脂粉，皆闳藉之属也。
又曰：邓通为黄头郎，文帝梦上天，不能，有一黄头郎推助之，及顾其衣裳，后穿，寐觉而之渐台，以梦中阴自求推者，见邓通其衣后穿，梦中所见也，召问甚悦，尊异之，通亦愿谨，不好外交，虽赐洗沐，不欲出，于是文帝赏赐通钜万以十数，赐通蜀严道铜山，得自铸钱。
又曰：韩嫣，武帝为胶东王时，与上学相爱，及上为太子，愈益亲，嫣善骑射，聪惠，上即位，欲事伐胡，而嫣先习兵，以故益尊贵，赏赐拟邓通，常与上共卧起。
又曰：李延年歌为变声，是时欲造乐，令司马相如等作诗，延年辄承意，弦歌所造诗，为之声曲，由是为协律都尉，佩二千石印绶，而上与之卧起，其爱幸将韩嫣同。
又曰：金日䃅子赏建二人，皆爱幸，为武帝弄儿，常在旁，昭帝时，日䃅两子俱侍中，与昭帝略同年，共卧起，赏为奉车都尉，建为驸马都尉。
又曰：张放，鸿嘉中，宣［当作成。］帝欲遵武帝故事，与近臣游宴，放以公主子，日数得幸，取皇后弟平恩侯许嘉女，上为放供帐，赐甲第，充以乘舆服饰，号为天子取妇，皇后嫁女，两宫使者，冠盖不绝，赏赐以千万，故与上卧起，宠爱殊绝。
又曰：董贤为郎，传漏正殿下，贤为人美丽，哀帝望见，悦其仪貌，识而问之曰：是舍人董贤耶，因引上与语，拜为黄门郎，由是始幸，贤宠爱日甚，为驸马都尉，侍中，出则参乘，入御左右，旬月间，赏赐累钜万，常与上卧起，常昼寝，偏藉上衣袖，上欲起，贤未觉，不欲动贤，乃断袖而起，其受恩至此。
《魏志》曰：孔挂［魏志三注作桂，下同。］性便妍，晓博弈蹋鞠，太祖爱之，每在左右，出入随从，挂察太祖意欢乐，因言吹，［魏志注作次。］曲有所陈，事多见从，数得赏赐。又多馈遗，挂由此侯服玉食，太祖既爱挂，五官将及诸侯亦皆亲之。
又曹毗曹肇传曰：肇纂［按本条不见魏志注，肇纂间疑有脱文。］明帝宠爱之，寝止恒同，常与帝戏，睹衣物，有不获，辄入御帐，服之径出，其见亲宠，类此比也。
《俗说》曰：桓玄宠丁期，朝贤论事，宾客聚集，恒在背后坐，食毕，便回盘与之，期虽被宠，而谨约不敢为非，玄临死之日，期乃以身捍刃。
【诗】魏阮籍诗曰：昔日繁华子，安陵与龙阳，夭夭桃李华，灼灼有辉光，悦泽若九春，罄折似秋霜，流眄发姿媚，言笑吐芬芳，携手等欢爱，宿昔同衾裳。
晋张翰周小史诗曰：翩翩周生，婉娈幼童，年十有五，如日在东，香肤柔泽，素质参红，团辅圆迹，菡萏芙蓉，尔形既淑，尔服亦鲜，轻车随风，飞雾流烟，转侧绮靡，顾眄便妍，和颜善笑，美口善言。
梁吴筠咏少年诗曰：董生唯巧笑，子都信美目，百万市一言，千金买相逐，不道参差菜，谁论窈窕淑，原君捧绣被，来就越人宿。
梁刘遵繁华诗曰：可怜周小童，微笑摘兰藂，鲜肤胜粉白，〈月曼〉脸若桃红，挟弹雕陵下，垂钩莲叶东，腕动飘香麝，衣轻任好风，幸承拂枕选，得奉画堂中，本知伤轻薄，含辞羞自通，翦袖恩虽重，残桃爱不终，蛾眉讵谁嫉，新姬近入宫。
【论】梁沈约宋书恩幸传序论曰：夫人君南面，九重奥绝，陪奉朝夕，义隔卿士，阶闼之任，宜有司存，既而恩以狎生，信由恩得，无可惮之姿，有易亲之色，孝建泰始，主威独运，空置百司，权不外假，而刑政纠杂，理难遍通，耳目所寄，事归近习，赏罚之要，是谓国权，出内王命，由其掌握，于是方涂结轨，辐辏同奔，人主谓其身卑位薄，以为权不得重，曾不见鼠凭社贵，狐借虎威，外无逼主之嫌，内有专用之功，势倾天下，未之或悟，挟朋树党，政以贿成，𫓧质创痏，构于床笫，服冕乘轩，出乎言笑之下，西京许史，盖不足云，晋朝王石，［宋书九十四恩幸传作庾。］未或能及，太宗晚运，屡经盛衰，权幸之徒，慴惮宗戚，欲使幼主孤立，永窃国权，构造异同，兴树祸隙，帝弟宗王，相继屠剿，民忘宋德，虽非一涂，宝祚夙倾，实由于此，呜呼哀哉。
◇游侠
《列子》曰：虞氏者，梁之富民也，家既充盛，钱金无量，财货无赀，登高楼，临大路，设乐陈酒，击博楼上，侠客相随而行，楼上博者大笑，鸢飞，适坠其腐鼠而中之，侠客曰：虞氏福乐之日久矣，常有轻易人之志，乃辱我以腐鼠，率徒属而灭其家。
《史记》曰：宁成抵罪得脱，乃诈［原讹许，据冯校本改。］刻传，出关归家，称曰：仕不至二千石，贾不至千万，安可比人乎，乃贳贷，买陂田千馀顷，役使数千家，数年，产至千金，为任侠，其役民重于郡守。
《淮南子》曰：北楚有任侠者，其子孙数止之，不听，县有贼，大搜其庐，事果发觉，夜惊而走，追及之，其所施德者，皆为之战，得免，反谓其子曰：汝数止吾侠，今有难，皆赖而身免，汝谏不可用也。
《战国策》曰：韩㔉严遂事于君，二人相害，严遂正议直指，举韩㔉之过，拔剑趋之，严遂惧诛，亡去，求人可以报韩㔉者，至齐，阴交聂政，以意厚之，政母死，既葬除服曰：嗟乎，政乃市井之人，鼓刀之属，而严仲子不远千里，枉车骑而交臣，举金为亲寿，是深知政也，至濮阳，见严仲子曰：前所以不许子者，徒以亲在，今亲已亡，仲子所欲报者为谁，严仲子具告曰：臣之仇韩㔉，政遂独行，仗剑至韩，直入刺㔉，㔉走而抱哀侯，政刺之，兼中哀侯，左右大乱。
《汉书》曰：战国合纵连衡，力政争彊，繇是列国公子，魏有信陵，赵有平原，齐有孟尝，楚有春申，皆藉王公之势，竞为游侠，鸡鸣狗吠，无不宾礼，而谈者以四豪而称首。
又曰：季布为任侠，有名，项籍使将兵，数窘汉王，项籍灭，高祖购求布千金，敢匿罪三族，布匿濮阳周氏，乃髡钳布衣褐，置广柳车中，并与其家僮数十人，之鲁朱家所卖之，朱家心知其季布也，买置田舍，乃之洛阳，见汝阴侯滕公说曰：季布何罪，臣各为其主用职耳，项氏臣岂可尽诛也，今上始得天下，而以私怨求一人，何示不广也，且以季布之贤，汉求之急，如此，此不北走胡，南走越耳，大忌壮士以资敌国，此伍子胥所以鞭荆王之墓也，君何不从容为上言之，滕公心知朱家大侠，意布匿其所，乃许诺，侍间，果言如朱家指，上乃赦布。
又曰：季布弟季心，气盖关中遇人谨恭，为任侠，方数千里，士争为死，尝杀人亡吴，从爰丝匿，长事爰丝，弟畜灌夫籍福之属，少年多待之，籍其名以行，当是时，季布以信闻关中。
又，郑当时为任侠自喜，孝景时，为太子舍人，每五日洗沐，常置驿马长安诸郊，请谢宾客，夜以继日，至明旦，常恐不遍，其知友皆天下有名之士也。
又曰：丞相公孙贺子敬声，以皇后姊子骄奢，擅用北军钱千九百万，发觉下狱，是时诏捕阳陵朱安世，不能得，上求之急，贺自请逐捕安世，以赎敬声罪，上许之，后果获安世，安世者，京师大侠也，闻贺欲以赎子，笑曰：丞相祸及宗矣，南山之竹，不足受我辞，斜谷之木，不足为我械，安世从狱中告敬声与阳石公主私通，及使巫祭祠，当道埋偶人，祝诅有恶言，下有司案验，贺父子死狱中。
又曰：灌夫，为人刚直使酒，不好面谀权贵，势在己右者，必陵之，在左者，愈贫贱，尤益礼敬，稠人广众，荐宠下辈，士以此多归之。
又曰：剧孟，以侠显，吴楚反时，条侯为太尉，乘传东，将至河南，得剧孟，喜曰：吴楚举大事，而不求剧孟，吾知其无能为已，天下骚动，大将得之，若一敌国，剧孟行大类朱家，及孟母死，自远方送丧，盖千乘，及孟死，家无十金之财。
又曰：郭解，河内轵人，任［《太平御览》四百七十三任上有解父以三字，此脱。］侠，孝文时诛死，解为人静悍，不饮酒，所杀甚众，以躯借友报仇，自喜为侠，解姊子见杀，解使人微知贼处，贼窘自归，具以实告，解曰：公杀之当，吾儿不直，遂放其贼，诸公闻之，皆多解之义，益附焉，解出入，人皆避，有一人独箕踞视之，解问其姓名，客欲杀之，解曰：居邑屋不见敬，是吾德不修也，彼何罪。
又曰：万章与中书令石显相善，显坐专权擅势，免官故［汉书九十二游侠传故上有徙归二字，此脱。］郡，留其床席器物，直数百万，欲以与章，章不受，宾客或问其故，章叹曰：章以布衣见哀于石君，石君家破，不能有以安也，受其财物，此为石氏之祸，万氏反福耶，诸公以是称之。
又曰：娄护，字君卿，是时王氏方盛，宾客盈门，五侯兄弟，争名其客，各有所厚，唯护尽入其门，咸得其懽心，结士大夫，无所不倾，其交长者，尤见亲敬，众以是服之，与谷永俱为五侯上客，长安号曰：谷子云之笔札，娄君卿之唇舌，母死，送葬者致车二三千两，闾里歌之曰：五侯治丧娄君卿，时成都侯商为大司马卫将军，欲候护，其主簿谏曰：将军至尊，不宜入闾巷，商不听，遂往至护家，久住移时。
《魏志》曰：杨阿若，后名丰，字伯阳，少游侠，常以报仇解怨为事，故时人为之号曰：东市相斫杨阿若，西市相斫杨阿若。
【诗】晋张华侠曲曰：侠客乐险幽，筑室穷山阴，栖迟熊罴穴，容与虎豹林，雄儿任气候，声盖少年场，偕友行报怨，杀人驵市傍，吴刀鸣手中，利剑严秋霜，腾起如电激，回旋如流光，生从命子游，死闻侠骨香，没身心不惩，勇气如四方。
又游侠篇曰：翩翩四公子，浊世称贤明，食客三千馀，门下称豪英，游说朝夕至，辩士自纵横，孟尝东出关，济身由鸡鸣，信陵西反魏，秦人开济彊，赵胜南盟楚，乃与毛遂行，黄歇北适秦，太子还入荆。
宋王僧达依古诗曰：少年好驰侠，旅宦游关源，既践经古迹，聊平兴亡言，显轨莫殊辙，幽涂岂异魂。
宋鲍昭拟古诗曰：幽并重骑射，少年好驰逐，毡带佩双鞬，象弧插雕服，兽肥春草短，飞鞚越平陆，朝游雁门上，暮还楼烦宿，石梁有馀劲，惊雀无全目。
又拟古诗曰：日晏罢朝归，舆马塞衢路，宗党生光华，宾仆远倾慕，富贵人所欲，道德亦何惧。
梁元帝刘生诗曰：任侠有刘生，然诺重西京，扶风好惊坐，长安恒借名，榴花聊夜饮，竹叶解朝醒，结交李都尉，遨游佳丽城。
梁吴筠诗曰：结客少年归，翩翩骏马肥，报恩杀人竟，贤君赐锦衣，握兰登建礼，拖玉入含晖，顾看草玄者，功名终自微。
又古意诗曰：西都盛冠盖，九逵尘雾塞，中有恶少年，伎能专自得，玉鞭莲花纽，［原作细，据冯校本改。］金苣流星勒，聊为路傍人，写鞚长楸北。
梁王僧孺诗曰：青丝控燕马，紫艾饰吴刀，朝风吹锦带，落日映珠袍，陆离关右客，照曜出西豪，虽非学诡遇，终是任逢遭，人生会有死，得处如鸿毛，宁能偶鸡鹜，寂寂隐蓬蒿。
梁何逊拟轻薄篇曰：城东美少年，重身轻万亿，拓弹随珠丸，白马黄金饰，长安九逵上，青槐阴道植，毂击晨已喧，肩摩暗不息，走狗通西望，牵牛亘南直，相期百戏傍，去来三市侧，象床沓绣被，玉盘传绮食。
周王襃游侠篇曰：京洛出名讴，豪侠竞交游，河南朝四姓，关西谒五侯，斗鸡横大道，走马出长楸，桑阴徙将夕，槐路转淹留。
周庾信诗曰：侠客重连镳，金鞍被桂条，细尘障路起，惊花乱眼飘，酒醺人半醉，汗湿马全骄，归鞍畏日晚，争路上河桥。
陈沈蜅长安少年诗曰：长安好少年，骢马铁连钱，陈王装脑勒，晋后铸金鞭，步摇如飞燕，宝剑似舒莲，去来新市侧，遨游大道边。
陈阴铿西游咸阳中诗曰：上林春色满，咸阳游侠多，城斗疑连汉，桥星像跨河，影里看飞毂，尘前听远珂，还家何意晚，无处不经过。
陈杨缙侠客控绝影诗曰：青门小苑物华新，花开鸟弄会芳春，仙掌层台浮丽日，长楸广路起红尘，园中追寻桃李径，陌上逢迎游侠人，游侠英名驰上国，人马意气俱相得，白玉鹿卢秋水剑，青丝宛转黄金勒，复有鱼目并龙文，蹑影追风本绝群，影入吴门疑曳练，形来西北似浮云，寄语幽并驰射客，未肯推名持借君。
◇报恩
《毛诗》曰：投我以木瓜，报之以琼琚，匪报也，永以为好也。
又曰：无言不詶，无德不报。
《左传》曰：晋魏颗败秦师于辅氏，获杜回，秦之力人也，初魏武子有嬖妾，无子，武子疾，命颗曰：必嫁是妾，疾病，曰：必以为殉，及卒，颗嫁之，曰：疾病则乱，从其治也，及辅氏之役，颗见老人结草以亢杜回，踬而颠，故获之，夜梦老人曰：所嫁妇人之父也，尔用先人之治命，予是以报。
《晏子》曰：晏子以粟金遗北郭骚，骚辞金受粟，有闻，［晏子春秋五，太平御览四百七十九作间。］晏子见疑于景公，出奔，北《郭子》曰：养及亲者，身更其难，遂造公廷曰：晏子天下之贤，去齐，齐国必侵，不若先死，乃自杀，公自追晏子，及郊而反之。
《吕氏春秋》曰：秦穆公失右服马，公自往求焉，见野人方食之于歧山之阳，穆公笑曰：食骏马肉，不饮酒，予恐伤汝也，遂遍饮而去，及一年，为韩原之战，晋人已环穆公之车，晋梁由靡已扣穆公左骖，尝食马肉三百馀人，疾斗车下，遂大克晋，反获晋惠公以归。
又曰：简子有两白〈马嬴〉，甚爱之，阳城胥渠处，［阳城姓，胥渠名，处犹病也。］广门之官夜款门而谒曰：主君之臣胥渠有疾，医教之曰：得白〈马嬴〉之肝则止，不得则死，请入通，董安于［原讹亏，据冯校本改。］御于侧，简子杀白〈马嬴〉取其肝以予阳城胥渠，无何，赵兴兵而攻翟，广门之官七百人皆先登。
《战国策》曰：中山君飨都大夫，司马子期在焉，羊羹不遍，子期怒而走于楚，以伐中山君，中山君亡走，有人挈戈随其后者，顾谓二人，子奚为，对曰：臣父尝饿且死，君下壶餐𫗦臣父，臣父且死曰：中山有事，汝必死之，故来死君也，中山君慨然曰：吾以一杯羊羹亡国，以一壶餐得二人。
《史记》曰：爰盎为吴相，时有从吏，尝盗爰盎侍儿，盎知之不泄，遇之如初，人有告从吏，言君知尔与侍者通，乃亡归，盎驱自追，遂以侍者赐之，复为从吏，及爰盎使吴见守，从吏适为校司马，守盎，夜引爰盎起曰：君可以去矣，吴王期旦日斩君，盎谢之而去。
又曰：项王使说韩信，韩信谢曰：臣事项王，官不过郎中，位不过执戟，故背楚而归汉，汉王授我上将军印，解衣衣我，推食食我，言听计用，夫人深亲信我，我倍之不祥，虽死不易。
《说苑》曰：楚庄王赐群臣酒，日暮灯烛灭，有人引美人衣，美人援绝其冠缨，告王曰：有引妾衣者，妾绝其缨，取持火来，视绝缨者，王曰：今日饮不绝缨者不懽，君臣百官皆绝冠缨，乃出火，居二年，晋与楚战，有一人常在前，五合五获首，怪而问之，对曰：臣乃夜绝缨者也，王隐忍不曝而诛，常原肝脑涂地，用颈血湔敌久矣，遂平晋君，［《太平御览》四百七十九作军。］
《汉书》曰：张苍，秦时为御史，有罪亡归，及沛公略地过阳武，苍以客从攻南阳，苍当斩，解衣伏质，身大肥白如瓠，王陵乃言沛公，赦勿斩，以为常山相，苍德王陵，及贵，父事陵，陵死，苍为丞相，洗沐，常先朝陵夫人，上食，然后敢归家。
又曰：盖宽饶为卫司马，躬案行士卒庐室，视其饮食居处，有疾病者，身自抚循临问，加致医药，遇之甚恩，及岁终交代，卫卒数千人，皆叩头自请，原复更留一年，以报宽饶厚德，宣帝嘉之，以宽饶为太中大夫。
《吴越春秋》曰：伍子胥伐楚还，过溧阳濑水之上，长叹息曰：吾常饥，于此乞食，而杀一妇人，将欲报之百金，不知其家，遂投金濑水之中而去。
《三辅决录》曰：高陵庞勃，为郡小吏，东平衡农为书生，穷乏，容［太平御览四百七十九作客。］鍜于勃家，勃知其贤，礼待酬直过常，农曰：为冯翊，乃相报，别七八年，累［御览作果。］为冯翊，勃为门下书佐，忘之矣，农召问，乃悟，遂举勃。
《魏略》曰：杨沛为新郑长，课民蓄桑椹幪［原讹营，据冯校本作幪。］豆，积浸得千馀斛，太祖西迎天子，军无粮，沛乃进干椹，后为邺令，赐其生口十六人，绢五百疋，以报干椹也。
《魏志》曰：太祖平幽州，召孙礼司空军谋掾，初荒乱时，礼与母相失，同郡马台，求得礼母，礼推家财，尽以与台。
《华阳国志》曰：曹公察关羽不安，张辽以情问之，羽叹曰：吾极知曹公待我厚，然吾受刘将军恩，誓以共死，不可背之，要当立效报公，公闻而义之，颜良攻东郡太守刘延于白马，公使辽羽为先锋，羽望见良麾，策马刺于万众中，斩其首，尽封其物，称书告辞，而归先主。
【赋】齐谢朓酬德赋曰：右卫沈侯，眷予以国士，四年，忝役朱方，见赠以诗，诗不云乎，无言不酬，无德不报，故称之酬德赋云，悲夫四游之代序，六龙骛而不息，轻盖靡于骏奔，玉衡劳于抚翼，嗟岁晏之鲜欢，曾阴默以凄恻，嗟民生之知用，知莫深于在己，彼知己之为深，信怀之其何已，君奉笔于帝储，我曳裾于皇穆，籍风云之光景，申游好于兰菊，结德言而为佩，带芳猷而为服，予窘迹以多悔，媿离厄而独处，君纡组于名邦，贻话言于川渚，尔要戟于戎禁，我拂剑于郎闱，原同车以日夜，诚望昏而掩扉，时游般以未极，眷落景之徂晖，苦清颜之倏忽，吝欢赏之多违。
【书】汉谷永谢王凤书曰：永斗筲之材，质薄学朽，将军悦其狂言，擢之皂衣之吏，厕之宾朋之末，不听浸润之谮，不食肤受之愬，虽齐桓晋文，用士笃密，察父哲兄，复育子弟，诚无以加，昔豫子吞炭坏形，以奉见异，齐容［汉书八十五，谷永传作客。］陨首公门，以报恩于［汉书作施。］智氏孟尝，犹有死士，何况将军之门。
◇报雠
《礼记》曰：父母之雠，不与共戴天，兄弟之雠，不反兵，交游之雠，不同国。
又曰：居父母之雠，寝苫枕块，不仕，不与共国，遇诸市，不反兵而斗。
《左传》曰：齐高发伐莒，莒子奔纪鄣，初莒有妇人，莒子杀其夫，己为厘妇，讬于纪鄣，纺焉，以度而去之，及师至，则投诸外，齐师夜缒而登，莒共公惧，启西门而齐师入纪。
又曰：吴伐越，越王句践御之，陈于槜李，阖庐伤将指，还卒于陉，夫差使人立于庭，出入必谓曰：夫差，而忘越王之杀而父乎，则曰：唯，不敢忘，三年乃报越。
《越绝书》曰：子胥入吴，阖庐将为之报雠，其后荆将军伐蔡，使子胥伐荆，十五战十五胜，子胥操捶，笞平王之墓而数之曰：吾先人无罪，而子杀之，今以此报子。
《战国策》曰：豫让欲为智伯报雠，赵襄子当出，豫让伏剑桥下，襄子至桥，马惊，曰：必是让也，求之，果是，数之曰：子不事范中行氏乎，智伯尽灭之，子不为报雠，反臣于智伯，智伯亦已死，何报雠深也，答曰：范中行众人遇我，我以众人报之，智伯国士遇我，我以国士报之，襄子曰：为智伯，名既成，寡人赦子，亦已，答曰：君前赦臣，天下莫不称君之贤，臣固伏诛，然原请君之衣而击之，以致报雠之意，乃使使持衣与让，让拔剑三跃而击之，曰：吾可以下报智伯矣，遂伏剑死。
《史记》曰：秦昭王闻魏齐在平原君所，欲为睢报仇，乃为书遗平原君曰：原与君为布衣之交，十日之饮，平原君见昭王，昭王与平原君饮，数日，谓曰：范君之仇在君家，原使入归取头来，平原君曰：不在臣所，昭王乃令赵王发卒围平原君家，魏齐夜亡。
《东观汉记》曰：海曲有吕母，其子为县吏，犯小罪，县宰杀之，吕母家素丰赀产，乃益酿醇酒，少年来沽者，贳之，视其乏者，辄假衣装，少年欲相与偿之，吕母垂泣曰：县宰枉杀吾子，欲报怨尔，诸君宁肯哀之乎，少年许诺，遂相聚得数百人，因与吕母入海，自称将军，遂破海曲，执县宰斩之，以其首祭子冢。
又曰：郅恽与董子张友，子张父为乡人所害，及子张病将终，恽候子张，视恽歔欷不能言，恽曰：吾知子不悲天命，而痛雠不复也，恽即将客遮仇人，取其头以示子张，子张见而气绝。
又曰：赵喜少有节操，从兄为人所杀，无子，喜常思欲报之，遂往复仇，而仇家皆疾病，喜以因疾报杀，非仁者心，且释之而去，顾谓仇曰：尔曹若健，远相避，后病愈，悉自缚诣喜，喜不与相见，后竟杀之。
《吴书》曰：甘宁杀陵统父，孙权命不得雠之，尝于吕蒙舍酒酣，统乃以刀舞，宁起曰：宁能双戟舞，蒙曰：未若蒙之巧也，因操刀楯，以身分之。
《列女传》曰：缑氏女玉，为父报雠，吏执玉，以告外黄令梁配，欲论杀玉，申徒蟠时年十五，进谏曰：玉之节义，足以感无耻之孙，激忍辱之子，不遭明时，尚当表旌庐墓，况在清听，而不加哀矜，配善其言，乃为减死论。
又曰：庞涓母者，赵氏女，字娥，父为同县人所杀，而娥兄弟三人，俱时病物故，雠乃喜，以为莫己报，娥乃潜备刀兵，以候雠家十馀年后，遇于都亭，刺杀之，因诣县自首曰：父仇已报，请就刑。
又曰：卫义姬者，其夫有先人之雠，雠家来报，婿避之，仇家得义姬，问婿所在，乃积薪，燎之，遂不言而烧死。
又曰：颍川公孙氏女河，年十三，怨家报其父，父走得免，河与母俱亡，母先见得，仇人事欲甘心，河驰出，叩头涕泣曰：老母常有笃疾，安足残戮以塞忿哉，我是其儿，父母所怜，不如杀我，仇遂杀之，而舍其母。
又京师节女者，本夫有仇，仇家欲报其夫，乃劫其妻父，使要其女中间，父呼其女而告之计，女念不听之则杀父，不孝，听之则杀夫，不义，欲以身当之，曰：诺，因曰：夜在楼上新沐头东首卧，则是矣，仇家果至，断其头持去，明而视之，乃其妻之头也，仇以为义，遂释其夫。
会稽典录，董黯家贫，采薪供养，母甚肥悦，邻人家富，有子不孝，母甚瘦小，不孝子疾黯母肥，常苦之，黯不报，及母终，负土成坟竟，杀不孝子，置冢前以祭。
《晋中兴书》曰：桓温父被害时，温年十五，枕戈泣血经年，乃提刀直进，手刃仇人。
【诏】魏文帝诏曰：丧乱以来，兵革纵横，天下之人，多相残害者，昔田横杀郦商之兄，张步害伏湛之子，汉氏二祖，下诏使不得相雠，今兵戎始息，宇内初定，民之存者，非流亡之孤，则锋刃之馀，当相亲爱，养老长幼，自今以后，宿有仇怨者，皆不得相雠。
【教】梁简文帝甄异张景原复雠教曰：夫理感禽鱼，道均荆棘，亦有乡因行改，江以孝移，张景原自缚到郡，称其父为韦法所杀，今于公田渚斩法级祭墓讫，束身归家，昔沂泽抚剑，河南执戟，远符古义，实足可嘉，防广刃雠，赦其桎梏之罪，丁兰雪耻，擢以大夫之位。
◇盟
《周官》曰：凡邦国有疑，会同则掌其盟约之载，盟万民之犯命者，诅其不信者，有狱者则使之盟诅，凡盟诅各以其地域之众庶，供其牲而致焉。
《尚书》曰：惟十三年，大会于孟津，王曰：嗟我友邦冢君，越我御事庶士，明听誓，今商王受，弗敬上天，降灾下民，沈湎冒色，敢行暴虐，罪人以族，官人以世，惟宫室台榭陂池侈服，以残害于尔万方百姓，皇天震怒，命我文考，肃将天威，大勋未集，肆予小子发，以尔友邦冢君，观政于商，同力度德，同德度义，受有臣亿万，惟亿万心，予有臣三千，惟一心，商罪贯盈，天命诛之，予弗顺天，厥罪惟钧，尔尚弼予一人，永清四海。
又曰：时厥明，王乃大巡六师，明誓众士，王曰：呜呼我西土君子，商王受，狎侮五常，荒怠不敬，自绝于天，结怨于民，斮朝涉之胫，剖贤人之心，作威杀戮，毒痡四海，崇信奸回，放黜师保，屏弃典刑，囚奴正士，郊社不修，宗庙不享，作奇技淫巧，以悦妇人，尔其孜孜奉予一人，恭行天罚。
《左传》曰：晋侯献楚俘于王，王子虎盟诸侯于王庭，要言曰：皆奖王室，无相害也，有渝此盟，明神殛之，俾坠其师，无克祚国，及而玄孙，无有老幼，君子谓是盟也信。
又曰：宁武子与卫人盟于宛濮，曰：天祸卫国，君臣不协，今天诱其衷，使皆降心以相从也，不有居者，谁守社稷，不有行者，谁扞牧圉，不协之故，用昭乞盟于尔大神，自今日以往，行者无保其力，居者无惧其罪，有渝此盟，明神先君，是纠是殛，国人闻此盟而后不贰。
又曰：楚子围郑，郑伯肉袒牵羊以逆，楚王曰：其君能下人，必能信用其民矣，退三十里而许郑人平，潘尫入盟，子良出质。
又曰：楚师围宋，宋人惧，使华元夜入楚师，登子反之床，起之曰：寡君使元以病告曰：弊邑易子而食，析骸而爨，虽然，城下之盟，有以国毙，不能从也，去我三十里，唯命是听，子反惧，与之盟，而告王，退三十里。
又曰：诸侯伐郑，同盟于亳，载书曰：凡我同盟，无蕴年，无壅利，无保奸，无留慝，救灾患，恤祸乱，同好恶，奖王室，或简兹命，司慎司盟，名山名川，群神群祀，先王先公，七姓十二国之祖，明神殛之，俾失其民，坠命亡氏，踣其国家。
《史记》曰：吴起东游，出卫郭门，与其母别，啮指而盟曰：起不为卿相，不复入卫。
《汉书》曰：高后立诸吕为王，王陵曰：高皇帝刑白马而盟，非刘氏而王者，天下共击之，今王吕氏，非约也。
《淮南子》曰：胡人弹骨，［胡人之盟约，置酒人头骨中，饮以相诅也。］越人割臂，中国喢盟，所由各异，其于信一也。
《晋中兴书》曰：中宗以祖逖为前锋都督，径北渡江，中流誓曰：祖逖不清中原而复济者，有如此江。
又曰：吴主孙权，与蜀盟文曰：天降丧乱，皇纲失叙，逆臣承衅，劫夺国柄，始于董卓，终于曹操，九州辐裂，普天无继，及操子丕，偷取天位，而叡么么，寻亦凶逆，昔共工乱蒙，而高辛行师，三苗千度，而虞舜征焉，今日灭叡，擒其徒党，非汉与吴，将复谁在，建大事，必先盟誓，汉之与吴，虽信由中，然分土列境，宜立盟约，使东西士民，咸共闻知，既盟之后，戮力一心，同讨魏贼，救危恤患，分灾共庆，各守分土，无相侵犯，传之后叶，克终若始，有渝此盟，创祸先乱，俾坠其师，无克祚国。
【文】晋刘琨与段匹䃅盟文曰：天不静晋，难集上邦，四方豪杰，是焉扇动，乃凭陵于诸夏，俾天子播越震荡，罔有攸底，二虏交侵，区夏将泯，神人乏主，苍生无归，百罹备臻，死丧相枕，肌肤润于锋镝，骸骨曝于草莽，千里无烟火之庐，列城有丘旷之邑，兹所以痛心疾首，仰诉皇穹者也，臣琨蒙国宠灵，叨切台岳，臣䃅世效忠节，忝荷公辅，大惧丑类，猾夏王旅，殒首丧元，尽其臣礼，古先哲王，贻厥后训，所以翼戴天子，敦序同好者，莫不临之以神明，结之盟誓，故齐桓会于邵陵，而群后加恭，晋文盟于践土，而诸侯兹顺，加臣等，介在遐鄙，而与主相去迥辽，是以敢干先典，刑牲歃血，自今日既盟之后，皆尽忠竭节，以翦夷二寇，有加难于琨，䃅必救，加难于䃅，琨亦如之，缱绻齐契，披布焜怀，书功金石，藏于王府，有渝此盟，亡其宗族，俾坠军旅，无其遗育。
晋庾阐为郄车骑讨苏峻盟文曰：贼臣祖约苏峻，不恭天命，不畏王诛，凶戾肆逆，干国之纪，称兵攻宫，焚掠宗庙，遂乃制胁幼主，有无君之心，大行皇太后，以忧厄崩殂，残害忠良，祸虐烝民，穷凶极暴，毒流四海，是以率土怨酷，兆庶泣血，咸原奉辞罚罪，以除元恶，今主上幽危，百姓倒悬，忠臣烈士，志在死国，既盟之后，戮力一心，共翦丑类，殒首丧元，以救社稷，若二寇不枭，无望偷安，当令生者不食今誓，死者无媿黄泉。
晋王羲之为会稽内史，称疾去郡，于父墓前自誓文曰：羲之不天，夙遭闵凶，遂因人乏，蒙国宠荣，每仰咏老氏周任之诫，常恐斯亡无日，是用寤寐永叹，若坠深谷，止足之分，定于今日，稽颡归诚，自今之后，敢渝变此心，贪冒苟进，是有无尊之心，而不子也，子而不子，天地所不覆载也，名教所不得容也，信誓之诚，有如皎日。
陈沈蜅为陈武帝与王僧辩盟文曰：侯景戎羯小丑，逆天无状，背我恩义，破我国家，毒我生民，改移我庙社，诛锄我郡县，割裂我宗姻，我高祖灵圣聪明，光宅天下，劬劳兆庶，亭育万民，哀景以穷见归，全景将戮之首，授景要害之地，崇景非次之荣，于景何怨，而景长戟彊弩，陵戚朝庭，刳肝斮趾，不厌其快，高祖菜食卑宫，春秋九十，屈意凝威，愤终寇手，大行皇帝，温严恭默，不守鸿名，于景何有，复加忍毒，岂有率土之滨，忍闻此痛，僧辨等，荷相国湘东王泣血衔冤之寄，摩顶至踵之恩，能不沥胆抽肠，共诛奸逆，叶和将帅，同心共契，必诛凶竖，尊奉湘东王，嗣膺鸿业，以主郊祭，若一相欺负，一相违戾，天地宗庙，是谴是诘。
