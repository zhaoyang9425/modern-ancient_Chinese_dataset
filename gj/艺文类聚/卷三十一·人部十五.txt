◇赠答
《毛诗》曰：无言不詶。
又，周公乃为诗以贻王，名之曰鸱鸮焉。
又，吉甫作颂，其诗孔硕，其风肆好，以赠申伯。
《晏子》曰：曾子将行，晏子送之曰：君子赠人以轩，不如赠人以言。
《史记》曰：孔子适周，见老子，辞去，老子送之曰：吾闻富贵者送人以财，仁者送人以言，吾窃仁者之号，请送子以言。
《孙卿子》曰：赠人以言，重于金石珠玉，劝人以言，美于黼黻文章，听人以言，乐于锺鼓琴瑟。
《庄子》曰：凡交近则必相靡以信，远则必忠之以言。
《韩子》曰：郑人有遗燕相书者，夜书，火不明，因谓持烛者曰：举烛，而过书举烛，非书意也，燕相国受书而悦之曰：举烛者，高明也，举贤任之，司［○《太平御览》八百七十作国。］以治。
《穆天子传》曰：穆王飨西王母于瑶池之上，上赋诗往来，辞义可观。
《汉书》曰：古者诸侯卿大夫，交接邻国，以微言相感，常揖让之时，必称诗以喻其志。
又曰：陈遵为河南太守，既至官，常遣从使西，召善书吏十人于前，治私书，谢京师亲故，遵凭几，占书数百封，亲疏各有意。
《文士传》曰：桓驎伯父乌［《太平御览》三百八十五作焉，此讹。］官至太尉，驎年十二，在座，焉告客曰：吾此弟子，知有异才，殊能作诗赋，各［○据御览。当作客。］乃为诗曰：甘罗十二，杨乌九龄，昔有二子，今则桓生，驎即应声答曰：邈矣甘罗，超等绝伦，伊彼杨乌，命世称贤，嗟予憃弱，殊才伟年，仰惭二子，俯媿过言。
汉杂事曰：高彪谒马融，辞疾不见，彪覆刺与书曰：闻高风为日久矣，故不待介者，造君子之门，冀一见龙光，叙腹心之原，不图辞之以疾，昔者周公兄父文武，九命作伯，以君华夏，犹握沐吐餐，以接白屋之士，天下归德，历载邈矣，今君不能相见，宜哉，融省书大惭，遣人辞谢追请，径去不还。
先贤行状曰：杜安入太学，时号曰神童，时贵戚慕安高行，多有与书者，不辄发，以虑后患，常凿壁藏书，当时皆嘉其虑远。
《会稽典录》曰：陈业少特操，沛国桓俨，当世英俊，避地会稽，闻业高节，欲与相见，终不获，后俨浮海南入交州，临去，遗书与业曰：不因行李，以系阴山白楼，曰：从容养高，动静履直，季世多艰，爰适乐土，闻高风饥渴语言，知乃深隐邈然，终时求仁，斯得勤而无憾，齐踪古贤，何其优哉。
《蜀志》曰：马良使吴，良谓诸葛亮曰：今衔国命，协睦二家，幸为良介于孙将军，亮曰：君试自为文，良即为草曰：寡君遣掾马良，通聘继好，以绍昆吾豕韦之勋，其人吉士，荆楚之令，鲜于造次之华，而有克终之美，原降心有纳，以慰将命，权大悦之。
文章叙录曰：杜挚与毌丘俭乡里相亲，故为诗与俭，求仙人药一丸，欲以感切俭，求助也。
荀氏家传曰：荀勖，蜀平之后，遣使通吴，司马文王，用公所作书与孙皓，皓报命和亲，王谓公曰：君前作书，使吴思顺，胜十万之众也。
《楚辞》曰：结微情以陈词兮，矫以遗夫美人。
【诗】后汉蔡邕答对元式诗曰：伊余有行，爰戾兹邦，先进博学，同类率从，济济群彦，如云如龙，君子博文，贻我德音，辞之集矣，穆如清风。
又答卜元嗣诗曰：斌斌硕人，贻我以文，辱此休辞，非余所希，敢不酬答，赋诵以归。
魏王粲赠蔡子笃诗曰：悠悠世路，乱离多阻，济岱江衡，邈焉异处，风流云散，一别如雨。
魏徐干答刘桢诗曰：与子别无几，所经未一旬，我思一何笃，其愁如三春，虽路在咫尺，难涉如九关，陶陶朱夏别，草木昌且繁。
魏应玚报赵淑丽诗曰：朝云不归，久结成阴，离群犹宿，永思长吟，有鸟孤栖，哀鸣北林，嗟我怀矣，感物伤心。
魏繁钦赠梅公明诗曰：瞻我北园，有条者桑，遘此春景，既茂且长，氤氲吐叶，柔润有光，黄条蔓衍，青鸟来翔，日月其迈，时不可忘，公子瞻旃，勋名乃彰。
魏程晓赠傅休弈诗曰：茕茕独夫，寂寂静处，酒不盈觞，肴不掩俎，厥客伊何，许由巢父，厥醴伊何，玄酒瓠脯。
又赠傅休弈诗曰：三光飞景，玉衡代迈，龙集甲子，四时成岁，权舆授代，徐陈荡秽，元服初嘉，万福咸会，赫赫应门，严严朱阙，群后伤伤，［明本作堂扬扬。］庭燎晳晳。
魏邯郸淳答赠诗曰：我受上命，来随临菑，与君子处，曾未盈期，见召本朝，驾言趣期，群子重离，首命于时，饯我路隅，赠我嘉辞，既受德音，敢不答之，余惟薄德，既局且鄙，见养贤侯，于今四祀，既庇西伯，永誓没齿，今也被命，我在不俟，瞻恋我侯。又慕君子，行道迟迟，体逝情止，岂无好爵，惧不我与，圣主受命，千载一遇，攀龙附凤，必在初举，行矣去矣，别易会难，自强不息，人谁获安，原子大夫，勉匮成山，天休方至，万福尔臻。
晋张华答何劭诗曰：良朋贻新诗，示我以游娱，穆如洒清风，焕若春华敷，自昔同寮采，于今比园墟，衰夕近辱殆，庶几并悬舆，散发重阴下，把杖临清渠，属耳听鸣禽，流目玩儵鱼，从容养馀日，取乐于桑榆。
又诗曰：驾言归外庭，放志永栖迟，相伴步园畴，春草郁郁滋，荣观虽盈目，亲友莫与偕，悟物增隆思，结恋慕同侪，援翰属新诗，永叹有馀怀。
又赠挚仲治诗曰：君子有逸志，栖迟于一丘，仰荫高林茂，俯临渌水流，恬淡养玄虚，况精研圣猷。
何劭赠张华诗曰：四时更代谢，万物迭卷舒，暮春忽复来，和风与节俱，俯临清泉涌，仰观嘉木敷，在昔同班司，今者并园墟，私原阶黄发，逍遥乐琴书，举爵茂阴下，携手共踌躇，奚用遗形骸，忘筌在得鱼。
晋潘岳为贾谧赠陆机诗曰：神农更生，轩辕承纪，画野离彊，爰封众子，夏殷既袭，宗周系祀，绵绵瓜瓞，六国互峙，彊秦兼并，吞灭四隅，子婴面榇，汉祖应符，灵献微弱，在涅则渝，三雄鼎足，孙启南吴，南吴伊何，僣号称王，大晋统天，仁风遐扬，伪孙衔璧，奉土归疆，婉婉长离，陵江而翔，长离云谁，咨余陆生，鹤鸣九皋，犹载厥声，况乃海隅，播名上京，爰应旌招，抚翼紫庭，蕃岳作镇，辅我京室，旋及桑梓，帝弟作弼，式云国官，清涂攸失，吾子洗然，恬淡自逸，廊庙惟清，俊乂是延，擢应嘉举，自国而迁，齐辔群龙，光赞纳言，优游省闼，珥笔华轩，昔余与子，缱绻同朝，修日朗月，携手逍遥，自我离群，二周于今，虽简其面，分著情深，子其超矣，实慰我心，发言为诗，望俟好音，欲崇其高，必重其曾，在南称甘，度北则橙，崇子锋颖，不骞不崩。
晋陆机答贾谧诗曰：先天创物，景命是膺，降及群后，迭毁迭兴，邈矣终古，崇替有征，在汉之季，皇纲幅裂，雄臣腾骛，义夫赴节，释位挥戈，言谋王室，王室之乱，靡邦不泯，如彼坠景，曾不可振，乃眷三哲，俾乂斯民，启土绥难，改物承天，天厌霸德，皇祚告衅，狱讼违魏，讴歌逼晋，陈留归蕃，我皇登禅，庸崏稽颡，三江改献，惟公太宰，光翼二祖，诞育洪胄，纂戎于鲁，昔我逮兹，时惟下僚，及子栖迟，同林异条，年殊志密，服舛义禂，游跨三春，情固二秋，祗承皇命，出纳无违，往践蕃朝，来步紫微，升降秘阁，我服载晖，孰云匪惧，仰肃明威，分索则易，携手实难，念昔良游，兹焉永叹，公之云感，贻此音翰，蔚彼高藻，如玉如兰，民之胥好，指狂厉圣，仪形在昔，争闻子命。
又答潘尼诗曰：於穆同心，如琼如琳，我东日徂，来饯其琛，彼美潘生，实综我心，探子玉怀，畴尔惠音。
又赠冯文罴诗曰：嗟我人斯，戢翼江潭，有命集上，翻飞自南，出彼幽谷，及尔同林，双情交映，遗物识心。
又赠潘尼诗曰：水会于海，云翔于天，道之所混，孰后孰先，及子虽殊，同升太玄，舍彼玄冕，袭此云冠，遗情市朝，永志丘园，静犹幽谷，动若挥兰。
又赠从兄车骑诗曰：孤兽思故薮，离鸟悲旧林，翩翩游宦子，辛苦难为心，仿佛谷水阳，婉娈昆山阴，营魄怀兹土，精爽若飞沉。
又赠波丘令冯文罴诗曰：夙驾出东城，送子临江曲，密席接同志，羽觞飞酃渌，登楼望峻陂，时逝一何速。
又赠纪士诗曰：琼朅俟丰价，窈窕不自鬻，有美蛾眉子，惠音清且淑，修嫮协姝丽，华颜婉如玉。
又赠顾彦先诗曰：清夜不能寐，悲风入我轩，立影对孤躯，哀声应苦言。
晋傅玄答程晓诗曰：弈弈两仪，昭昭太阳，四气代升，三朝受祥，济济群后，瓘瓘圣皇，元服肇御，配天垂光，伊周作弼，王室惟康，颙颙兆民，蠢蠢戎膻，率土充庭，万国奉蕃，皇泽云行，神化风宣，六合咸熙，遐迩同欢，赫赫明明，天人合和，下罔遗滞，焦朽斯华，矧我良朋，如玉之嘉，穆穆雝雝，兴颂作歌。
又答程晓诗曰：羲和运玉衡，招摇赋朔旬，嘉庆形三朝，美德扬初春，圣主加元服，万国望威神，伊周敷玄化，并世霑天人，洪涯歌山岫，许由嗟水滨。
又傅咸赠褚武良诗曰：爰暨于褚，惟晋之祯，肇振凤翼，羽仪上京，聿作喉舌，纳言紫庭，光赞帝道，敷皇之明，方任之重，实在江扬，乃授旄钺，宣曜威灵，悠悠遐迈，东夏于征。
又赠建平太守李叔龙诗曰：弘道兴化，实在良守，悠悠建平，皇泽未流，朝选于众，乃子之授，南荆注望，心乎克副。
又赠太尉司马虞显机诗曰：帝崇元淑，妙选其属，命子是佐，增衮之缛。
又赠崔伏二郎诗曰：英妙之选，二生之授，颙颙两城，欢德之茂，君子所居，九夷非陋，无狭百里，而不垂覆，人之好我，赠我清诗，示我周行，心与道期，诚发自忠，义形于辞，古人辞谠，岂不尔思。
又与尚书同僚诗曰：非望之宠，谬加于己，猥授非据，奄司万里，煌煌朱轩，服骥参𫘧，晔晔初延，肃肃臣仆，晖光显赫，众目所属，斯之弗称，匪荣伊辱，质弱尚甫，受任鹰扬，德非樊仲，王命是将，百城或违，无能有匡，一州之矜，将弛其纲，得意忘言，言在意后，夫惟神交，可以长久，我心之孚，有盈于缶，与子阶［疑当作偕。］老，岂曰执手，出司万里，牧彼朔滨，服冕乘轩，六辔既均，威风先迈，百城肃震。
又答潘尼诗并序曰：司州秀才潘正叔，识通才高，以文学温雅为博士，余性直而处清论襃贬之任，作诗以见规，虽襃饰之举，非所敢闻，而斐粲之辞，良可乐也，答之虽不足以相詶报，所盍各言志也，诗曰：贻我妙文，繁春之荣，匪荣斯尚，乃新其声，吉甫作颂，有馥其馨，寔由樊仲，其德克明，授此瓦砾，厕彼瑶琼，贶非其喻，闻宠若惊。
又答栾弘诗并序曰：安乐令栾弘，太傅钜平侯羊公辟，未就而公薨，后应司州之命，举秀才，博文通济之士，余失和于府，当换为护军司马，赋诗见赠，答之云尔，钜平作宰，是贵是钦，弓旌仍招，嘉命胥寻，鸾凤养仪，戢翼幽林，未附雅调，以和韶音，钜平遐逝，厉志弥深，肃肃京司，清风裁迈，乃延群彦，龙集凤会，亦既斯降，万里有赖，声发响应，好结倾盖。
晋潘尼答傅咸诗序曰：司徒左长史傅长虞，会定九品，左长史宜得其才，屈为此职，此职执天下清议，宰割百国，而长虞性直而行，或有不堪，余与之亲，作诗以规焉，悠悠群吏，非子不整，嗷嗷众议，非子不靖，忽荷略纽，握纲提领，矫矫贞臣，惟国之屏。
又赠吴王郎中令陆士衡诗曰：东南之美，曩惟延州，显允陆生，于今斯畴，振鳞南海，濯翼洪流，婆娑翰林，容与坟丘，玉以瑜润，随以光融，乃渐上京，乃仪储宫，玩尔清藻，味尔芳风，泳之弥广，揖之弥冲，昆山何有，有瑶有珉，及尔同僚，具惟近臣，予涉素秋，子登青春，媿无老成，厕彼日新，祁祁大邦，惟桑与梓，穆穆伊人，南国之纪，帝曰尔谐，惟王卿士，俯偻从命，奚恤奚喜。
又答陆士衡诗曰：顾兹蓬蔚，厕根兰陂，膏泽虽均，华不足披，逮春不茂，未秋先萎，子濯鳞翼，我挫羽仪，原言难常，载今载离，昔游禁闼，祗畏夕惕，今放丘园，纵心夷易，口咏新诗，目玩文迹，予志耕圃，尔勤王役，惭无琬琰，以詶尺璧。
又赠陇西太守张仲治诗曰：二八由唐显，周以多士隆，群灵感韶运，理翮应翔风，张生拔幽华，苹蘩登二宫，未几振朱锦，剖符抚西戎，及子仍同僚，赠言贻尔躬，威刑有时用，唯德可念终。
又赠刘佐诗曰：要言将谁苦，聊以贻友生，念我二三贤，规我无隐情。
又送大将军掾卢晏诗曰：赠物虽陋薄，识意在忘言，琼琚尚交好，桃李贵往还，萧艾苟见纳，贻我以芳兰。
又赠汲郡太守李茂彦诗曰：离索何惆怅，后会未可希，河朔贵相忘，歧路安足悲。
又赠长安令刘正伯诗曰：游鸾凭太虚，腾鳞讬浮霄，过蒙嘉时会，假翼陵扶摇，疲惫充时乏，及余再同寮，并迹侍储宫，携手登皇朝，刘侯抚西都，迈绩参豹乔，德厚化必深，政明奸自消，万寻由积匮，千里一步超，尔其骋逸轨，远涂固可要。
又答杨士安诗曰：逝将辞储宫，栖迟集南畿，不误百里贱，徒惜年志衰，踌躇顾城阙，怨恋慕端闱，俊德贻妙诗，敷藻发清徽，媿彼襃崇过，感此歧路悲。
又赠荣阳太守吴子仲诗曰：大晋盛得人，储宫畜髦士，吴侯降高质，剖符授千里，垂覆岂他乡，回光临桑梓，寮类感歧路，黎庶思知耻，老氏喻小鳞，曹参寄狱市，无谓弊邑陋，覆篑由兹起。
晋张载赠虞显度诗曰：畴昔协兰房，缱绻在华年，嘉好结平素，分着寮友前，谓得终遐日，绸缪永周旋，吾子遭不造，遘闵丁忧艰，俾我失良朋，谁与吐话言，一日为三秋，岁况乃三年，离居一何阔，结思如回川。
晋石崇赠枣腆诗曰：久官无成绩，栖迟于徐方，寂寂守空城，悠悠思故乡，恂恂二三贤，身远屈龙光，携手沂泗间，遂登舞雩堂，文藻譬春华，谈话由兰芳，消忧以觞醴，娱耳以名娼，博弈逞妙思，弓矢威边疆。
晋司马彪赠山涛诗曰：苕苕椅梧树，寄生于南岳，上陵青云霓，下临千仞谷，处身自孤危，于何讬余足，晋曹摅赠石崇诗曰：涓涓谷中泉，郁郁岩下林，泄泄群翟飞，咬咬春鸟吟，野次何索漠，薄暮愁人心，三军望衡盖，叹息有馀音，临肴忘肉味，对酒不能斟，人言重别离，斯情效于今。
晋刘琨赠卢谌诗曰：时光不我与，去乎若云浮，朱实陨劲风，繁英落素秋，狭路倾华盖，骇驷摧双辀，何意百炼刚，化为绕指柔。
又重赠刘琨诗［按本诗系刘琨下，则题不当云重赠刘琨，疑当作重赠卢谌，此有讹误，冯惟讷晋诗纪迳改作卢谌诗，然按诗义，乃刘答卢诗，疑非。］曰：璧由识真显，龙因庆云翔，茨棘非所憩，翰飞游高冈，余音非九韶，何以仪凤皇，新城非芝圃，曷由殖兰芳。
晋卢谌答刘琨诗曰：随宝产汉滨，摛此夜光真，不待卞和显，自为命世珍。
晋枣腆赠石季伦诗曰：深蒙君子眷，雅顾出群俗，受宝取诸怀，所赠非珠玉，凡我二三子，执手携玉腕，嘉言从所好，企予结云汉，望风整轻翮，因虚举双翰，朝游清渠侧，日夕登高馆。
又答石崇诗曰：昔我不造，备尝颠沛，后土倾基，皇天陨盖，少怀蒙昧，长无耿介，遗训莫闻，出入靡赖，我舅敷命，于彼徐方，载咏陟岵，言念渭阳，乃溯洪流，泛身馀艎，宵寝晨逝，曷路之长，亦既至止，原言以写，爰有石侯，作镇东夏，宽以抚戎，从容柔雅，我闻有言，居安思危，位极则迁，势至必移，上德无欲，贵道不为，妙识先觉，通梦皇羲，窃睹堂奥，钦蹈明规。
晋挚虞答杜育诗曰：越有杜生，既文且哲，龙跃颖豫，有声彰澈，赖兹三益，如琼如切，好以义结，友以文会，岂伊在高，分定倾盖，其人如玉，美彼生刍，锺鼓匪乐，安用百壶，老夫灌灌，离群索居，怀恋结好，心焉恨如。
晋欧阳建答枣腆诗曰：于铄我舅，明德塞违，俾扞东藩，在徐之邳，载播其惠，载扬其威，济宽以猛，方夏以绥，光启先业，增曜重晖，咨余冲人，艰苦攸离，过庭无闻，顽固匪移，寔赖兹诲，导之轨仪，仰遵嘉训，俯蹈明规，如葛斯蔓，如樛斯垂，我遘君子，仰之弥高，岩岩其高，即之惟温，居盈思冲，在贵忘尊，纵酒嘉宴，自明及昏，无幽不妍，靡奥不论，人乐其量，士感其敦。
晋石崇答枣腆诗曰：言念将别，睹物伤情，赠尔话言，要在遗名，唯此遗名，可以全生。
晋杜育赠挚仲治诗曰：之子于归，言秣其驹，矧乃斯人，乃迈乃徂，虽非显甫，饯彼百壶，虽非张仲，将脍河鱼，人亦有言，贵在同音，虽曰翻飞，曾未异林，顾恋同枝，增其慨心，望尔不遐，无金玉音。
晋枣据答阮德猷诗曰：有朋顾之，贻我良箴，玩之无斁，终咏斯音，燕鼎在舟，虽重不沉，庶凭嘉谟，高迹可寻。
宋颜延之赠王太常僧达诗曰：玉水记方流，璇源载圆折，蓄宝每希声，虽秘犹彰澈，聆龙〈目祭〉九州，闻凤窥丹穴，历听岂多士，唯然觏时哲，舒文广国华，敷言远朝烈，德𪸩灼邦茂，芳风被乡耋，侧同幽人居，郊扉常昼闭，林闾时晏开，亟回长者辙，庭昏见野阴，山明望松雪，静惟浃群化，徂生入穷节，豫往诚欢聚，悲来非乐阕，属美谢繁翰，遥怀具短札。
又直东宫答郑尚书道子诗曰：皇居体寰极，设险协天功，两闱阻通轨，对禁阻［《文选》二十六作限。］清风。
宋鲍昭赠顾墨曹诗曰：昏明易远，离会难揆，云撤泉分，西舻东轨。
宋鲍令晖题书寄行人诗曰：自君之出矣，临轩不解颜，砧杵夜不发，高门昼恒关，帐中流熠燿，庭前华紫兰，物枯识节异，鸿来知客寒。
又寄行人诗曰：桂吐两三枝，兰开四五叶，是时君不归，春风徒笑妾。
齐王俭赠徐孝嗣诗曰：婉婉游龙，载游载东，靡靡行云，并跃齐踪，无类不感，有来斯雍，之子云迈，嗟我莫从，岁云暮止，述职戒行，崇兰罢秀，孤松独贞，悲风宵远，乘雁晨征，抚物遐想，念别书情。
齐徐孝嗣答王俭诗曰：书帷停月，琴袖承飚，结芳幽谷，解珮明椒，去德滋永，怀德滋深，行云传想，归鸿寄音。
又齐王融赠族叔卫军诗曰：台曜澄华，铉岳裁峻，经天为象，丽地作镇，不器其德，有匪斯文，质起瑚琏，才逸卿云，摇笔泉泻，动咏霙纷，德馨伊何，如兰之宣，贞筠抽箭，润璧怀山，六乐毕该，五礼备贯，七训是敷，三英有粲，惟旦惟公，惟公惟旦。
齐谢朓夜发新林至京邑诗，赠西府同僚，大江流日夜，客心悲未央，徒望关山近，终知返路长，秋河曙耿耿，寒渚夜苍苍，引领望京邑，宫雉正相望，金波丽𫛛鹊，玉绳低建章，驱车鼎门外，思见昭丘阳，池晖不可接，何况隔两乡，风烟有鸟路，江汉限无梁，常恐鹰隼击，时菊委严霜，寄言罻罗者，寥廓已高翔。
又在郡呈沈尚书诗曰：淮阳股肱守，高卧犹在兹，况复南山曲，何异幽栖时，高合常昼掩，荒阶少诤词，珍簟清夏室，轻扇动凉飔，夏李沉朱实，秋藕折轻丝，良辰竟何许，夙昔梦佳期，坐啸徒可积，为邦岁已期。
齐陆厥奉答内兄顾希叔诗曰：平原十日饮，中散千里游，渤海方流滞，宜城谁献詶，屏居南山下，临此岁方秋，惜哉时不与，日暮无轻舟。
梁简文帝赠张缵诗曰：仪表咸推挹，墙仞难窥践，既富垂帷学，复折波涛辩，绮思暧霞飞，清文焕飚转，宋旗赫容与，雕棨纷曜煜，波摇白鳢舟，风动苍鹰舳，九嶷势参差，江天相蔽亏，三春澧浦叶，九月洞庭枝，洞庭枝褭娜，澧浦叶参差，芬芳与摇落，俱应伤别离。
梁沈约詶谢宣城朓诗曰：王乔飞凫舄，东方金马门，从宦非宦侣，避世非避喧，揆予发皇鉴，短羽屡飞翻，晨趋朝建礼，晚沐卧郊园，宾至下尘榻，忧来命绿樽，昔贤侔时雨，今守馥兰荪，神交疲梦寐，路远隔思存。
又詶孔逷通直怀蓬居诗曰：阊阖既洞启，龙楼亦高辟，两宫集鸾步，二闼引通籍，伊迩事清涂，纷吾供贱役。
梁任昉答刘孝绰诗曰：阅水既成澜，藏舟遂移壑，彼美洛阳子，投我怀秋作，久敬类诚言，吹嘘似嘲谑，兼称夏云尽，复陈秋树索，讵慰耋嗟人，徒深老夫讬。
梁范云赠沈左卫诗曰：伊昔霑嘉惠，出入承明宫，游息万年下，经过九龙中，越鸟憎北树，胡马畏南风，原言反渔蓚，津梁肯见通。
梁刘孝绰答张左西诗曰：相思如三月，相望非两宫，持此连枝树，暂作背飞鸿，若人惠思我，摛藻蔚雕虫，仙掌方晞露，灵乌正转风，方假排虚翮，相与北山藂。
又赠任中丞诗曰：步出金华省，遥望承明庐，壮哉宛洛地，佳丽实皇居，虹蜺拖飞阁，兰芷覆清渠，白云夏峰尽，青槐秋叶疏，但原长闲暇，酌醴焚枯鱼。
梁王僧孺赠顾仓曹诗，洛阳十二门，楼阙似西昆，暧暧罘罳下，想望隔画垣，画垣向阿阁，栖凤复栖鸳，五曹均趍奏，六尚等便烦，朝炉何馥馥，夜锦有馀温，日中驱上驷，骧首遍京宛，晨趍魏公子，夕宿韩王孙，夙昔今何在，生平充不论，譬如卷葹草，心谢叶空存，谁复三承〈目妻〉，独念九飞魂。又秋日愁居答孔主簿诗曰：首夏云物善，尽暑旦犹清，日华随水泛，树影逐风轻，依帘野马合，当户昔耶生，物我一无际，人鸟不相惊，傥遇北山北，聊访法乔卿。
又寄何记室诗曰：思君不得见，望望独长嗟，夜风入寒水，晓露拂秋花，何由假日御，暂得寄风车。
梁王筠寓直中庶坊赠萧洗马诗曰：龙楼实九重，薄寒起殊早，玉阶泣清露，铜池结秋潦，霜被守宫槐，风惊护门草，之子擅文华，纵横富辞藻，舒锦惭光丽，握珠谢奇宝，媿予非工文，何用披怀抱。
又东阳还经严陵濑赠萧大夫诗曰：子陵徇高尚，超然独长往，钓石宛如新，故态依可想。
梁裴子野答张贞成皋诗曰：匈奴时未灭，连年被甲兵，明君思将帅，方听鼓鞞声，吾生姿逸翮，抚剑起徂征，非徒慕辛李，聊欲逞良平，出车既方轨，绝幕且横行，岂伊长缨系，行见黄河清，虽令懦夫勇，念别犹有情，感子盈编赠，握玩以为荣，改予振旅凯，含毫备勒铭，梁萧子云赠海法师还甑山诗曰：直心好丘壑，偏悦幽栖人，忽闻甑山旅，万里自相亲，泬寥晚霖霁，重叠晴云新，秋至蝉鸣柳，风高露起尘，动予忆山思，惆怅惜荷巾。
又寒夜直坊忆袁三公诗曰：滴滴雨鸣阶，愔愔兹夜静，风落宣猷树，寒凋承光屏，高帷独晓垂，华烛夜空冷，所思不相见，方知寒漏永。
又东郊望春詶王建安俊晚游诗曰：金塘绿泉满，上园梨蕊落，蛱蝶恋残花，黄𣲗对妖萼，芳菲满郊甸，惠气生兰薄，子家冠盖里，我馆幽栖郭，绿杨垂长溪，便桥限清洛，相去能几许，一水终疏索。
梁柳恽赠吴筠诗曰：寒云晦沧洲，奔潮溢南浦，相思白露亭，永望秋风渚，心知别路长，谁谓若燕楚，关候日辽绝，如何附行旅，原作野飞鸟，飘然自轻举。
又赠吴筠诗曰：山桃落晚红，野蕨开初紫，云日自清明，苹芷齐靃靡，离念已郁陶，物华复如此。
又赠吴筠诗曰：远游济伊洛，秣马度清漳，邯郸饶美女，艳色含春芳，鼓瑟未成曲，跕屣复翱翔，我本游客子，情爱在淮阳，知谁新不乐，念旧苦人伤。
又赠吴筠诗曰：秋风度关陇，楚客奏归音，飒飒避霜叶，离离出塞禽。
梁何逊落日赠范岫诗曰：缘沟绿草蔓，扶援杂花舒，轻烟澹柳色，重霞掩日馀，遥遥长路晚，寂寂行人疏。
又日夕望江赠鱼司马诗曰：湓城带湓水，湓水萦如带，日夕望高楼，耿耿青云外，城中多宴赏，丝竹常繁会，管声已流悦，弦声复凄切，歌黛惨如愁，舞腰疑欲绝，仲秋黄叶下，长风正骚屑，早雁出云归，故燕辞檐别，昼悲在异县，夜梦还洛汭，洛汭何悠悠，起望登西楼，的的帆向浦，团团日隐洲，谁能一羽化，轻举逐飞浮。
梁吴筠赠周兴嗣诗曰：昔贤当路者，声名振华夏，朱轮玳瑁牛，紫鞚连钱马，朝花舞风中，夜月窥窗下，想君贵易朋，居然应见舍。
又入兰台赠王治书僧孺诗曰：故人杨子云，校书麟阁下，寂寞少交游，纷纶富文雅，予本陇西使，寓居洛阳社，相思非不深，行行避骢马。
又答柳恽诗曰：闲房肃已静，落月有馀晖，寒虫隐壁思，秋蛾绕烛飞，绝云断更合，离禽去复归，佳人今何在，迢递江之沂，一为别鹤弄，千里泪沾衣。
又赠任黄门诗曰：相如体英彦，左右生容晖，已纡汉帝组，复解梁王衣，经过云母扇，出入千门扉，连洲茂芳社，长山郁翠微，欲言终未敢，徒然独依依。
又詶郭临丞诗曰：闻君立名义，我亦倦晨征，马在城上蹀，［原作堞，据冯校本改。］剑自腰中鸣，白日辽川暗，黄尘垅坻惊，原君但衔酒，深知有素诚。
又詶闻人侍郎诗曰：怅然心不乐，万里向悠悠，陵潮憩枉渚，泊暮遵江州，君住青门上，我发霸陵头，相思自有处，春风明月楼。
又诣周承不值因赠此诗曰：竹枝任风转，兰心逐风卷，青云叶上团，白露花中泫，闻君入绮疏，聊寄锦中书，一随平原客，宁忆豫章徐。
又遥赠周承诗曰：巨石乱天崖，杂树郁参差，伯鱼留蜀郡，长房还葛陂，练练波中月，亭亭云上枝，高岑蔽人者，无处得相知。
又周承未还重赠诗曰：石渠阒无人，子云今何在，顾望独凝忧，衔杯竟谁待，散雪逐吹寒，蓬姿霜雪采，甘泉无竹花，鹓雏欲还海。
隋江总遇长安使寄裴尚书诗曰：传闻令［文苑英华二百四十七作合，此讹。］浦叶，远向洛阳飞，北风尚嘶马，南冠独不归，去云目徒送，离琴手自挥，征蓬失处所，春草屡芳菲，太息关山月，风尘客子衣。
【赋】梁劭陵王赠言赋曰：张云麾问望之美，作牧南蕃，维舟江汉，留连饮饯，发迈有期，会面无日，依依别袂，恨恨江干，古人赠别以言，聊为赠言赋曰：昔人有感于知己，深情投分，如斯已矣，相知势利之间，实君子之所鄙，静言神交之际，亦难得而具美，岂直鲜其令终，曾自闻其善始，日逾久而益敬，盖惟一人者尔，语同志而好合，谅今古之皆然，荀讬御而自说，徐因刍而请前，况英声与茂实，乃绝后而光先，似临潭而镜对，若披雾而睹天，钦爱顾之罔己，良佩服之在旃，资淑美之上才，超群雄而独峻，德既深于万顷，墙有高乎数仞，思若神而泉涌，文如华而玉振，伊薄躯之固陋，谬摄官于夏汭，知美锦之难裁，处棼丝而易结，幸中途而遘止，仰旌旆之踟蹰，似德星之东迈，类祥云之西徂，亟留连于河渚，或终宴于城隅，赏既延于宾友，懽亦洽于仆夫，嗟灰琯之易逝，慨离袂之云促，惜日车之不驻，恨流影之难续，观善诱而不倦，餐好音而未足，伫浮云之可寄，原无比乎金玉。
梁张缵怀音赋并序曰：西平劭陵王，以亲贤作蕃夏首，下走叨窃时命，驱传湘罗，久讬下风，素蒙淑顾，及涂经鄢郢，淹泊累旬，君王弹随珠于千仞，乃贻之以丽则，诗云怀我好音，敢为怀音赋云尔，伊宗周之令望，巡召南而述职，襟带郧夏之乡，宣条江汉之域，服诗书于怀袖，抱仁义于焜臆，总九德以栖身，横四溟而抚翼，循微躬之末迹，谬驰传于衡嶷，由洞庭而左转，指酃醴而为期，仰芳尘于夏汭，路将近而弥滋，棹陵波以遄务，舟望浦而倦迟，自清光之末觏，逾一纪以历兹，敢凭情于往昔，逢君恩之未遗，陪桂苑之良游，接兰台之高会，既醉酒以饱德，亦倾羞而缓带，感平原之爱客，伤歧路之难留，恋西园之馀赏，泣南浦之徂舟，结烦言于将赠，情有重乎琳球，顾龙门其不见，过夏首而西浮，申服义之未沫，长寄言于还邮。
梁陆倕感知己赋赠任昉曰：夜申旦而不寐，独匡坐而怨咨，命仆夫而夙驾，指南馆而为期，学穷书府，文究辞林，既耳闻而存口。又目见而登心，似临淄之借书，类东武之飞翰，轸工迟于长卿，逾巧速于王粲，固乃度平子而越孟坚，何论孔璋而与公干，或欲涉其涯涘，求其界畔，则浩浩淃々，彪彪涆々，譬长铗于削中，若龙渊与蜀汉，济济冠盖，祁祁俊逸，有窃风以味道，咸交臂而屈膝，或望路以窥门，罕升堂而入室，彼春兰及秋菊，尚无绝于众芳，矧重仁与袭义，信辽辽兮未央，言追意而不逮，辞欲书而复忘，窃仰高而希骥，忽脂车而秣马，既一顾之我隆，亦东壁之余假，似延州之如旧，同伯喈之倒屣，附苍蝇于骥尾，讬明镜于朝光，谓虚无而为有，布籍甚于游扬，于是柔条飒其成劲，白露变而为霜，岁忽忽而遒尽，忧与爱兮未忘，聚落茎于虚室，听羁雀于枯杨，忳郁悒其谁语，独抚抱而增伤，讬异人以蠲忧，类其文而愈疾，索黄琼之寄居，造安仁之狭室，车出门其已欢，无论衔杯与促膝，譬邹子之吟松，故未寒而能栗，徒纳壤以作高，陋吞舟而为罔，值墨子之爱兼，逢太丘之道广，陪九万以齐征，激三千而同上，识公沙于杵臼，拔孝相于无名，非夫人之为惑，孰云感于余情，指北芒以作誓，期郁郁于佳城。
梁任昉答陆倕感知己赋曰：原知己之时义，故相知之信然，乃贪廉之异贯，奈勇怯之相悬，贪在物而成累，怯在我而可甄，既自得于为御。又甘心于执鞭，矧相知其如此，独揽涕而潺湲，虽有望于己知，更非谓其知己，信伟人之世笃，本侯服于陆卿，缅风流与道素，袭衮衣与绣裳，逮伊人而世载，并三骏而龙光，过龙津而一息，望凤条而载翔，彼白玉之虽洁，此幽兰之信芳，思在物之取譬，非升斛而能量，匹方峙于东岳，比凝厉于秋霜，不一饭以忘过，每三钱以投渭，匪蒙袂之敢嗟，岂沟壑之能衣，既蕴籍其有馀。又淡然而无味，得意同乎卷怀，违方似乎仗气，类平叔而靡雕，似子台而不朴，冠众善而胎操，综群言而名学。折高戴于后台，异邹颜乎董幄，探三诗于河间，访九师于淮曲，术兼口传之书，艺广铿锵之乐，时坐睡而悬梁，裁据梧而锥幄，唯忘年之陆子，定一遇于班荆，余获田苏之价，尔得海上之名，信落魄而无产，终长勤于短生，饥虚表于徐步，逃责显于疾行，子比我于叔则。又方余于耀卿，心照情交，流言靡惑，万类暗求，千里悬渴，言象可废，筌蹄自默，居非连栋，行待舟车，冬夜不长，夏日靡馀，肴核非饵，丝竹岂娱，我未舍驾，子已回舆，中饮相顾，怅然动色，邦壤虽殊，离会难测，存异山阳之居，没非要离之侧，以胶投漆中，离娄岂能识。
【书】后汉崔瑗与葛元甫书曰：今遣奉书，钱千为贽，并送许子十卷，贫不及素，但以纸耳。
后汉马融与窦伯向书曰：孟陵奴来，赐书，见手迹，欢喜何量，次于面也，书虽两纸，纸八行，行七字，七八五十六字，百一十二言耳，后汉延笃答张奂书曰：惟别三年，梦想言念，何日有违，伯英来，惠书盈四纸，读之三复，喜不可言。
后汉张奂与阴氏书曰：笃念既密，文章灿烂，名实相副，奉读周旋，纸弊墨渝，不离于手。
晋庾冰与王羲之书曰：得示，连纸一丈，致辞一千，祗增其叹耳，了无解于往怀。
