◇后妃
《白虎通》曰：天子之配谓之后，后者何也，明海内之小君也。
《礼记》曰：古者天子立后，六宫三夫人九嫔二十七世妇八十一御妻，以听天下之内治，以明章妇道，故天下内和而家理，妇顺不修，阴事不得，谪见于天，月为之食，月食，则后素服而修六宫之职，荡天下之阴事。
又曰：舜葬苍梧，盖三妃未之从也，［舜纳三妃，生九子，娥皇无子，女英生商均，益(礼记檀弓疏作癸。)比生二女，宵明，烛光，舜不告而娶，不立正妃，故唯纳三妃焉。］
《周官》曰：仲春，诏后师［周礼内宰作帅，下同。］内外命妇，始蚕于北郊，以为祭服，上春，诏王后帅六宫之人，生种而献之于王。
《毛诗》曰：关雎，后妃之德也，风之始也，所以风天下而正夫妇也。
又曰：葛覃，后妃之本也，后妃在父母家，则志在于女功之事，躬俭节用，服澣濯之衣，尊敬师傅，则可以归安父母，化天下以妇道也。
又，卷耳，后妃之志也。又当辅佐君子，求贤审官，知臣下之勤劳，内有进贤之志，而无险诐私谒之心，朝夕思念，至于忧勤者也。
又，樛木，后妃逮下也，言能逮下而无疾妒之心焉，［木下曲曰樛，木枝下垂。故葛藟得而蔓之，谕后，妃能下逮众妾，使得其序，众妾上附事之也。］
又，螽斯，后妃子孙众多也，言若螽斯不妒忌，则子孙众多也，［凡物有阴阳欲者，无不妒忌，唯螽斯不妒，各得大(明本作天，诗郑笺作受。)气而生子。］
又曰：兔罝，后妃之化也，关雎之化行，则莫不好德，贤人众多也。
又曰：芣苡，后妃之美也，天下和平，则妇人乐有子矣，《尚书》曰：厘降二女于妫汭，嫔于虞，［嫔，嫁也。］
尚书大传，古者后夫人将侍，君前，息烛，至于房中，释朝服，袭燕服，然后入御于君，鸡鸣，太师奏鸡鸣于陛，夫人鸣佩玉于房中，告去也，然后应门击柝，告辟也。
《史记》曰：自古受命帝王，及继体守文之君，非独内德茂也，盖亦有外戚助焉。故易基乾坤，诗首关雎，书叙厘降，春秋讥不亲迎，夫妻之际，人道之大伦。
《汉书》曰：汉兴，因秦之称号帝母皇太后，祖母称太皇太后，正适称皇后，妾称夫人。又有美人良人八子七子之号，至武帝，制婕妤娙娥容华充容各有爵位，而元帝加昭仪之号，凡十四等。
又曰：黄帝妃方雷氏，生玄嚣，为青阳，妃累祖，生昌意，妃彤鱼氏，生夷鼓，妃嫫母，生苍林。
应劭《汉官仪》曰：皇后称椒房，取其实蔓延盈升，以椒涂室，取温暖，除恶气也，犹天子朱泥殿上曰丹墀。
《汉旧仪》曰：皇后婕妤乘辇，馀皆以茵，四人舆以行，皇后玉玺，文与帝同，皇后春桑，皆衣青，手采桑，以缫三盆茧，示群臣妾从，春桑生而皇后亲桑，于苑中蚕室，养蚕千箔以上，群臣妾从桑还，献茧于馆。
又曰：皇帝赐后黄金万斤。
又曰：皇后食三十县，曰汤沐邑。
五经要义曰：古者后夫人，必有女史彤管之法，后妃群妾，以礼御于君所，女史书其环以进退之，生子月辰，则以金环退之，当御者，著于左手，既御，著于右手，左手阳也，以当就男，故著左手，右手阴也，御而复故。
《世本》曰：帝喾卜其四妃之子，皆有天下，元妃有邰氏之女，曰姜嫄，生后稷，次妃有娀氏之女，曰简狄，生契，次妃陈酆氏庆都，生帝尧，次妃娵訾氏，生帝挚。
《论语》：武王曰：予有乱臣十人，孔子曰：才难，不其然乎，有妇人焉，九人而已，妇人文母也，［五字当是注文。］
《列女传》曰：黄帝妃嫫母，于四妃之班居下，貌甚丑而最贤，心每自退。
又曰：启母涂山之女者，夏禹之妃，涂山女也，曰女娇，禹取四日而去治水，启既生，呱呱而泣，禹三过其门，不入子之，涂山独明教训，启化其德，卒致令名，禹为天子，启嗣而立，能继禹之道。
又曰：汤妃有莘之女也，德高而名，［后汉书一百一十崔琦传注引作明。］训正后宫，嫔御有序，伊尹为之媵臣，佐汤致王。
又曰：太姜者，太王之妃，有台氏之女也，贤而有色，生太伯仲雍季历，化导三子，皆成贤德，太王有事，必谘谋焉，诗曰：爰及姜女，聿来胥宇，此之谓也。
又曰：太任者，王季之妃，挚任之女也，端一诚庄，唯德之行，及其有身也，目不视恶色，耳不听恶声，口不出放言，溲于豕牢，而生文王，文王生而明圣，太任教以一，而知其百，卒为周宗，君子谓太任为能胎教。
又曰：太姒者，文王之妃，莘姒之女也，号曰文母，亦思媚太姜，太任旦夕勤劳，以进妇道，文王治外，文母治内，生十子，太姒教诲十子，自少及长，常以正道押持之，卒成武王周公之德。
《帝王世纪》曰：武王妃太公之女，曰邑姜，修教于内，生太子诵。
琐语曰：周宣王夜卧而晏起，后夫人不出于房，姜后既出，乃脱簪珥，待罪于永巷，使其傅母通言于宣王曰：妾之淫心见矣，至使君王失礼而晏起，以见君王之乐色而忘德也，乱之兴，从婢子起，敢请罪，王曰：寡人不德，寔自生过，非夫人之罪也，遂复姜后而勤于政事，早朝晏退，卒成中兴之名。
《续汉书》曰：明德皇后马氏，伏波将军马援之女也，后年七岁，干治家事，敕制僮御，出入计校，一以贯之，年十三，以选入太子宫，接侍同列而承至尊，先人后己，发于至诚，由是见宠，是时后宫未有任育者，常言继嗣当以时立，荐达左右，惟恐不及，身衣大帛，御者秃裙不缘，诸王亲家朝请望，见后裙极粗疏，以为绮，就视乃笑，后曰：此缯染色好，故用之耳，老人知者，无不叹息，性不喜出入游观。又不好音乐，上时幸苑囿离宫，以故希从，诵易经，习诗论春秋，略记大义，后志在克己辅上，不以私家干朝庭，兄为虎贲中郎将，两弟黄门郎，讫永平世不迁。
【诗】晋成公绥诗曰：天地不独立，造化由阴阳，乾坤垂覆载，日月耀重光，治国先家道，立教起闺房，二妃济有虞，三母隆周王，涂山兴大禹，有莘佐成汤，齐晋霸诸侯，皆赖姬与姜，关雎思贤妃，此言安可忘。
又曰：殷汤令妃，有莘之女，仁教内修，度义以处，清谧后宫，九嫔有序，伊尹为媵臣，遂作元辅。
【颂】贤明颂曰：于铄姜后，光配周宣，非义不动，非礼不言，晏起早朝，永巷告愆，王用勤政，万国以虔。
又晋刘柔妻王氏姜嫄颂曰：英英姜嫄，寔德之纯，肇承灵瑞，武敏是遵，诞育歧嶷，毗赞皇纶，播殖之训，万叶攸循。
又启母涂山颂曰：涂山静居，玄朗悟机，大禹至公，过门不归，明此道训，孩胤是绥，仁哲以成，永系天晖。
魏韦诞皇后亲蚕颂曰：于时明庶扇物，鸟帑昏正，躬耕帝藉，迈德班令，嘉柔桑之肇敷，思郊庙之至敬，命皇后以亲蚕，俾躬桑于外坰，考时日于巫咸，诏太卜以献祯，御坤德之大辂，翳翠葆以扬旌，尔乃皇英参乘，涂山奉舆，总姜任于后陈，载樊卫于贰车，千乘隐其雷动，万骑粲以星敷，启前路于三官，命蚩尤而清衢，游青虬于左角，步素螭于右隅，登崇坛而正位，觌休气于朝阳，步雕辇而下降。手柔条于公桑，嫔妾肃以莅事，职蚕植而承筐，供副袆之六服，昭孝敬于蒸尝，盛华礼于中宇，神化驰于八方，乃延群妾，宴赐于前，降至贵以逮下，布恺悌之渥恩，礼仪备序，巾车回辕，班中黄之禁财，散束帛之戋戋，神泽霈以雨施，洪惠播于无原，同硕庆于生民，发三灵之永欢，苞繁祜于万国，卷福厘以言旋，美休祚于亿载，岂百世之曾玄。
晋左九嫔武帝纳皇后颂曰：峨峨华山，峻极太清，巨灵导流，河渎是经，惟渎之神，惟岳之灵，锺于扬族，载育盛明，我后穆穆，应期挺生，含聪体喆，歧嶷夙成，如兰之茂，如玉之莹，越在幼冲，休有令名，飞声八极，翕习紫庭，超任邈姒，比德皇英，京室是嘉，备礼致聘，令月吉辰，百僚奉迎，登位太微，明德日盛，群黎欣戴，函夏同庆，翼翼圣皇，睿哲孔纯，愍兹狂戾，阐惠播仁，蠲衅涤秽，与时惟新，霈然洪赦，恩诏遐震，后之践祚，囹圄虚陈，万国齐欢，六合同欣，坤神抃舞，天人载悦，兴瑞降祥，表精日月，和气烟煴，三光朗烈，既获嘉时，寻播甘雪，玄云掩霭，灵液霏霏，既储既积，待阳而晞，长享丰年，福禄永绥。
【赞】曹植姜嫄简狄赞曰：喾卜四妃，子皆为王，帝挚早崩，尧承天纲，玄鸟大迹，殷周美祥，稷契既生，功显虞唐。
又禹妻赞曰：禹娶涂山，土功是急，闻启之生，过门不入，女娇达义，明勋是执，成长圣嗣，天禄以袭。
晋傅玄班婕妤画赞曰：斌斌婕妤，履正修文，进辞同辇，以礼匡君，纳侍显德，谠对解纷，退身避害，志邈浮云。
又明德马皇后赞曰：明德马后，执贞履素，光崇六行，动遵礼度，作后作母，帝谘厥谋，国赖内训，家应显祚。
晋左九嫔虞舜二妃赞曰：妙矣二妃，体灵应符，奉嫔于妫，光有此虞，沅湘示教，灵德永敷。
又周宣王姜后赞曰：昭昭宣王，克复前制，亹亹姜后，乃激乃厉，执心至公，以恢明世。
又纳杨后赞曰：清和协极，二仪降灵，启兹杨族，仁哲诞生，徽音内发，有馥其声，玄符表运，作合圣明，文定厥祥，考卜惟贞，良辰纳币，三光朗清，元公执挚，嘉礼告成，卿士庶僚，烂其充庭，赫赫华宗，弈世载荣，谦光其尊，在满戒盈，受兹介福，垂祚亿龄。
晋庾阐二妃像赞曰：二妃玄达，含灵体妙，协德坤元，配虞齐耀，明两既丽，重光作照，有邈其微，神风遐劭。
【箴】后汉皇甫规女师箴曰：观象制教，肇经乾坤，家有王义，室有严君，各有定位，阴阳是分，昔在轩辕，陶化正刑，刑于壸闱，以临百官，煌煌后妃，玄紞是闲，穆穆夫人，爰采洁蘩，师礼莫违，而神冈时怨，关雎首化，万国承流，实有淑女，允作好逑，唐媛兴妫，文武盛周，德音不回，弘济大繇，咨尔庶妃，銮路斯迈，战战兢兢，厉省鞶带，渐进不形，变起无外，行难著而易丧，事易失而难退，动若顺流，应如发机，奉上惟敬，抚下唯慈，怨岂在明，患生不思。
后汉傅干皇后箴曰：煌煌四星，著天垂曜，赫赫后妃，是则是效，舜纳二女，对扬茂教，正位于内，顽嚣辍恭，辛乱妲己，共则情悦，牝鸡乱晨，殷祀用绝，孝成宽柔，纵弛纪纲，王擅朝权，赵专椒房，巨猾是缘，窃弄神器，故祸不出所憎，常出所爱，是以在昔明后，日新其化，匪唯训外，亦训于内，晋张华女史箴曰：茫茫造化，两仪始分，散气流形，既陶既甄，在帝庖羲，肇经天人，爰始夫妇，以及君臣，家道以正，而王猷有伦，妇德尚柔，含章贞一，婉娩淑慎，正位居室，樊姬感庄，不食鲜禽，卫女矫桓，耳忌和音，志厉义高，而二主易心，玄熊攀槛，冯媛趍进，夫岂无畏，知死不吝，班女有辞，割欢同辇，夫岂无怀，防微虑远，人咸知饰其容，莫知饰其性，性之不饰，或愆礼正，出其言善，千里应之，苟违斯义，同衾以疑，懽不可以渎，宠不可以专，专实生慢，爱极则迁，致盈必损，理有固然。
晋裴頠女史箴曰：膏不厌鲜，水不厌清，玉不厌洁，兰不厌馨，尔形信直，影亦不曲，尔声信清，响亦不浊，绿衣虽多，无贵于色，邪径虽利，无尚于直，春华虽美，期于秋实，冰璧虽泽，期于见日，浴者振衣，沐者弹冠，人知正服，莫知行端，服美动目，行美动神，天道祐顺，常与吉人。
【诔】汉杨雄皇后诔曰：沙麓之灵，太阴之精，天生圣姿，豫有祥祯，作合于汉，配元生成，孝顺皇姑，圣敬齐庄，内则纯备，后烈丕光，肇初配元，天命是将，志在黎元，是劳是勤，寅宾出日，东祑阳谷，鸣鸠拂羽，胜降桑木，蚕于茧馆，躬执筐曲，帅道群妾，咸修蚕族，分茧理丝，女工是敕，遐迩蒙祉，中外提福，自京逮海，靡不仰德，去此昭昭，就彼冥冥，忽兮不见，超兮西征，既作下宫，不复故庭。
后汉崔瑗窦贵人诔曰：若夫贵人，天地之所留神，造化之所殷{勤心}，华光曜乎日月，才志出乎浮云，然犹退让，未尝专宠，乐庆云之普覆，悼时雨之不广，忧国念主，不敢怠遑，呜呼哀哉，惟以永伤，重曰：积善之家福庆长，修身以寿道之常，圣人之言义不虚，修身获报效莫疏，令问不忘身犹存，贵人虽没遗德尊，著于金石垂后昆。
曹植卞太后诔曰：率土喷薄，三光改度，陵颓谷踊，五行互错，皇室萧条，羽檄四布，百姓歔欷，婴儿号慕，若丧考妣，天下缟素，圣者知命，殉道宝名，义之攸在，亦弃厥生，敢扬后德，表之旐旌，光垂冈极，以慰我情，乃作诔曰：我皇之生，坤灵是辅，作合于魏，亦光圣武，笃生帝文，绍虞之绪，龙飞紫宸，奄有九土，详惟圣善，歧嶷秀出，德配姜嫄，不忝先哲，玄览万机，兼才备艺，泛纳容众，含垢藏疾，仰奉诸姑，降接俦列，阴处阳观，潜明内察，及践大位，母养万国，温温其仁，不替明德，悼彼边氓，末遑宴息，恒劳庶事，兢兢翼翼，亲桑蚕馆，为天下式，樊姬霸楚，书载其庸，武王有乱，孔叹其功，我后齐圣克畅丹聪，不出房闼，心照万邦，年逾耳顺，干干匪倦，珠玉不玩，躬御绨练，日昃忘饥，临乐勿宴去奢即俭，旷世作显，慎终如始，蹈和履贞，恭事神祇，昭奉百灵，跼天蹐地，祇畏神明，敬微慎独，执礼幽冥，虔肃宗庙，蠲荐三牲，降福无疆，祝云其诚，宜享斯祐，蒙祉自天，何图凶咎，不勉斯年，尝祷尽礼，有笃无痊，岂命有终，神食其言，遗孤在疚，承讳东藩，擗踊郊畛，洒泪中原，追号皇妣，弃我何迁，昔垂顾复，今何不然，空宫寥廓，栋宇无烟，巡省阶涂，仿佛棂轩，仰瞻帷幄，俯察几筵，物不毁故，而人不存，痛莫酷斯，彼苍者天，遂臻魏都，游魂旧邑，大隧开涂，灵将斯戢，叹息雾兴，挥泪雨集，徘徊輀柩，号咷弗及，神光既幽，伫立以泣。
晋张华章怀皇后诔曰：自天陶灵，必有征祥，诞在初载，亦曜神光，显应天禄，聿嫔圣皇，受气自然，寔听清和，内含茂质，外发英华，身处宸极，敬恭惟夙，窈窕淑媚，柔顺婉穆，宣慈内政，流化太微，六宫变雅，清我壸闱，经纶庶属，积思万机，既臻缉熙，玄泽流衍，将翼我后，登封降禅，氛祲告妖，沉结弥留，奄忽升遐，弃世高游，圣上哀怀，感切悼心，率土缟素，遏密八音，眇眇游灵，将焉所之，容光幽迈，岂有反期，杳杳新宫，下绝三泉，茫茫陵域，合体中原，委弃晖章，即安太清。
晋左九嫔元皇后杨氏诔曰：昔有莘适殷，姜姒归周，宣德中闺，徽音永流，樊卫二姬，匡齐翼楚，马邓两妃，亦毗汉主，峨峨元后，光嫔晋宇，伉俪圣皇，比踪往古，遭命不永，北［明本作背。］阳即阴，六宫号咷，四海动心，嗟余鄙妾，衔恩特深，追慕三良，甘心自沉，何用存思，不忘德音，何用纪述，记辞翰林，乃作诔曰：惟岳降神，显兹祯祥，笃生英媛，休有烈光，和畅春日，操厉秋霜，率由四教，容德匪荒，行周六亲，徽音显扬，皇英佐舜，涂山翼禹，明明我后，与世同矩，云胡不造，丁兹祸殃，寝疾弥留，寤寐不康，祈祷无应，尝药无良，有始有终，天地之经，自非三光，谁能不零，存播令德，没图丹青，温温元后，寔宣慈焉，抚育群生，恩惠滋焉，悬名日月，垂万春焉。
宋谢庄孝武帝宣贵妃诔曰：律谷罢煊，龙乡辍晓，照车去魏，联城辞赵，皇帝痛掖殿之既阒，悼泉涂之已空，巡步檐而临蕙路，集重阳而望椒风，国轸丧淑之伤，家凝𫕥妣之怨，敢撰德于旗旒，庶图芳于锺万，其辞曰：玄丘烟煴，瑶台降芬，高唐泄雨，巫山郁云，诞发兰仪，光启玉度，望月方娥，瞻星比婺，敏德素里，栖景震轩，处丽𫄨绤，出懋苹蘩，修诗贲道，称图昭言，翼训姚幄，赞轨尧门，展如之华，寔邦之缓，敬勤显阳，肃恭崇宪，奉荣惟约，承兹以逊，逮下延和，临朝违怨，祚灵集祉，庆蔼迎祥，皇胤璲式，帝女金相，联附齐颖，接萼均芳，以蕃以牧，烛代晖梁，视朔书气，观台告祲，璁衡藏容，翚翟毁衽，掩采瑶光，收华紫禁，移气朔兮变罗纨，白霜凝兮岁将阑，庭树惊兮中睢［《文选》五十七作帷。］响，金棋暧兮玉座寒，仰昊天之莫报，怨凯风之徒攀，经建春而右转，循阊阖而径度，旌委郁于飞飞，龙逶迟于步步，锵楚挽于槐风，唱边箫于松雾，涉姑射而环回，望乐池而顾慕，晨辒解凤，晓盖俄今，［《文选》作金。］山庭寝白，隧露抽阴，重扃闭兮灯以黯，中泉寂兮此夜深，销神躬于壤末，散灵魄于天浸。
【哀策】晋潘岳景献皇后哀策文曰：於穆先后，俪皇协运，世宗之胤，德博化先，用俭礼峻，任姒隆周，后亦母晋，终温且惠，其仪淑慎，既慎其仪，克明礼教，抚翼齐蕃，训成弘操，其慈有威，不舒不暴，乃家乃邦，是则是效，嗟余艰屯，仍遭不造，靡恃惟妣，景命弗保，心之云痛，痛贯穹昊，袭龟筮之良辰，启幽房之潜邃，整武驾之隆牡，结龙辀之缟驷，望旗常而崩摧，披辒辌以增欷，口呜咽以失声，目横迸以洒泪，邈雨绝于宫闱，长无觌于仿佛。
晋张华元皇后哀策文曰：天地配享，化成两仪，王假有道，义在伉俪，姜嫄佐喾，二妃兴妫，仰观古籍，觊亦同规，今胡不然，景命夙亏，我膺历运，临统万方，正位于内，寔在嫔嫱，天作之合，骏发其祥，河岳降灵，启祚华阳，弈世丰衍，朱绂斯皇，来翼家邦，宪度是常，缉熙阴教，德声显扬，如何不吊，背世陨丧，瑶齐无住，长去蒸尝，追怀永悼，率土摧伤，陵兆既宅，将迁幽都，宵陈夙驾，元妃其徂，宫闱遏密，阶庭永虚，设祖属绋，告驾启途，法服翚褕，寄象容车，金辂晻蔼，帷裳不舒，千乘动轸，六骥踟蹰，铭旌树表，翣柳云敷，祁祁同轨，岌岌蒸徒，孰云不怀，哀感万夫，宁神虞旃，安体玄庐。
宋颜延之元皇后哀策文曰：龙轜𫄥綍，容翟结骖，皇涂昭旷，神路幽严，皇帝亲临祖馈，躬瞻宵载，饰遗仪于组旒，纶徂音乎珩佩，悲黼翣之移御，痛翚褕之重晦，降轝客位，彻奠殡阶，乃命史臣，累德述怀，其辞曰：伦昭俪升，有总有凭，圆精初铄，方祇始凝，昭哉世族，祥发庆膺，秘仪景胄，圆光玉绳，昌晖在阴，柔明将进，率礼蹈和，称诗纳顺，爰自待年，金声夙振，亦既有行，素章增绚，象服是加，言观维则，俾我王风，始基嫔德，蕙问川流，芳猷允塞，方江泳汉，再谣南国，伊昔不造，鸿化中微，用集宝命，仰陟天机，释位公宫，登曜紫闱，钦若皇姑，允迪前徽，孝达宁亲，敬行宗祀，进思才淑，傍宗图史，降音在咏，动容成纪，坤则顺成，皇轩润饬，下节震腾，上清眺侧，有来斯雍，无思不极，象物方臻，视祲告沴，太和既融，攸华委世，兰殿长阴，椒涂弛卫，戒凉在律，杪秋即穸，霜夜流唱，晓月升魄，八神警引，五辂迁迹，噭々储嗣，哀哀列辟，洒零玉墀，雨泗丹液，［《文选》五十八作掖。］抚存悼亡，感今怀昔，南背国门，北首山园，遥酸紫盖，眇泣素轩，灭采清都，夷体寿原，邑野沦蔼，戎夏悲欢，［《文选》作讙。］来方可述，往驾弗援。
齐谢朓敬皇后哀策文曰：翚帟舒阜，玄堂启扉，俎彻三献，筵卷六衣，怀蜃卫而延首，想鹥辂而抚心，痛椒涂之先廓，哀长信之莫临，身隔两起，时无三辰，旋诏左言，光敷圣善，其辞曰：帝唐远胄，御龙遥绪，在秦作刘，在汉开楚，肇惟淑圣，克柔克令，清汉表灵，曾沙膺庆，爰定厥祥，徽音允穆，光华沼沚，荣曜中谷，敬始𫄨绤，教先穜稑，睿问川流，神襟兰郁，先德韬光，君道方披，辅佐求贤，在谒无陂，顾史弘式，陈诗展义，厚下曰仁，藏往伊智，十乱斯俟，四教冈式，思媚诸姑，贻我嫔则，化自公宫，远被南国，轩曜怀光，素舒伫德，闵予不祐，慈训早违，方年冲藐，怀袖靡依，家臻宝业，身嗣昌晖，寿宫寂远，清庙虚归，帝迁明命，民神胥悦，干景外临，阴仪内缺，空悲故剑，徒嗟金穴，冯相告祲，宸驾长往，贻厥远图，末命是奖，怀丰沛之绸缪，背神京之弘敞，陋苍梧之不从，遵鲋隅以同坏，陈象设于园寝，映舆锾于松楸，望承明而不入，度清洛而南游，继池綍于通轨，接龙帷于造舟，回塘寂其已慕，东川澹而不流，藉閟宫之远烈，闻缵女之遐庆，始协德于苹蘩，终配祇而表命，慕方缠于赐衣，悲日隆于抚镜，思寒泉之冈极，讬彤管于遗咏。
梁任昉王贵嫔哀策文曰：游衣戒节，轜车命服，永去椒华，长辞嘉福，笥缄遗组，筵委尘鞠，将命启期，寔惟嘉数，珮空响其何节，姆下当［疑当作堂。］其谁傅，殡宫既毁，祖馈斯撤，爰命史臣，宣美来裔，坤载既厚，内德云助，轩五有弘，姬十斯豫，诞咨邦淑，选自良家，爰登六列，象服委蛇，青絇丹𫄷，辰衣素纱，肃雍妇职，佥曰俞往，赞景望舒，方娠明两，心前轨庆，轩中增朗，与栝不愆，朏魄无爽，式陪茧观，有事蚕宫，降舆访道，基我王风，宣礼撤豆，缉乐房中居贵能降，在盈思冲，仁者必寿，彼苍者穹，如何不淑，万化齐终，荐车告途，殡穸既辨，黼翣璀以陆离，帷〈巾光〉纷其舒卷，出桂宫而北徂，经未央以西转，池绋顾而徐前，服马嘶而不践，霜霏微而初被，野空笼而始雕，促虞泉于薤露，抚悲翁于短箫，母以子贵，义弘前哲，申前［明本作襄，疑当作衰。］齐削以从疑，革麻縓之轻杀，达副君之天至，赋白华之无缺，庶清庙之微微，非寿原之永翳。
【谥策】宋谢庄殷贵妃谥策文曰：维年月日，皇帝曰咨故淑仪殷氏，惟尔合徽挺懋，爰光素里，友琴流荇，实华紫掖，奉轩景以柔明发迹，处椒风以婉娈升［原作外，据冯校本改。］名，幽闲之范，日蔼层闱，繁祉之庆，方隆蕃世，而当春掩藻，中波灭源，朕用震悼，伤于厥心，松区已剪，泉冥将遂，宜旌德第行，式衍声芳，魂而有灵，尚兹宠渥，呜呼哀哉。
【诏】梁沈约梁武帝立内职诏曰：刑于垂训，周文所以表德，壸闱失序，汉氏所以丧邦，并被诸方策，式昭戒劝，魏晋以来，虽云简薄，而内职名号，参差不同，在宋太始，位置繁缛，遂设九品，且拟外朝，填委椒掖，征费无已，自此相仍，踵以成旧，昭阳九华，千门万户，朕受命自天，始基七百，思所以立房自迩，贻厥方来，前代职品，所宜因革，外可详议，务令该允。
陈徐陵陈文帝登祚尊皇太后诏曰：朕以虚薄，才非弘济，窃守蕃维，常惧盈满，岂图苍昊不吊，国步艰难，皇嗣元良，藐在崤渭，二臣奉迎，川途靡从，六传还朝，淹留未日，令国图无主，家业事隆，上奉父母之严规，下逼群公之庭诤，遂以庸质，升纂帝基，对扬大化，弥增号惧，今宜式遵旧则，奉上皇后尊号为皇太后，御慈训宫，一依前典，若中流静晏，皇嗣归来，辄当解绂于箕山之阳，归老于琅琊之国，复子明辟，还承宝图，若问与夷，无媿园寝。
【章】梁江淹为建平皇［本集作王。］庆王后正位章曰：伏承以嘉月惠时，膺曜宸正，翚珩昭品，褕组在饰，休遍函夏，誉殷灵昧，伏惟岳曜静德，式怀谦顺，升降图传，左右诗史，夙镜茂资，早摛芳训，衍教紫庭，丽轨华屋，声激绮组，风偃家邦。
梁沈约为六宫拜章曰：蓬闱菲质，嘉淑无筭，越自幽衡，登躯宸汉，奉日月之华，侍巾屣之末，何以厕鸳鸾之盛序，奉属车之清尘，随江总为陈六宫谢章曰：恭膺礼命，愧集丹缕之颜，拜奉曲私，愁萦翚羽之色，曾宫夜火，伯媛匪惊，楚谢奔涛，贞姜何惧，岂期日月腾影，风云写润，遂复位崇九御，声高六列，象服增华，丹𫐌耀采，何以弼佐王风，克柔阴化，兢惶并集，追想流荇之诗，荷据相并，遂失鸣环之节。
【表】魏傅嘏请立贵嫔为皇后表曰：有虞始德，观化妫汭，夏后创业，启祚涂山，咸以淑哲，垂文曲颂，伏惟贵嫔，诞秀令族，禀真高胄，应昭明之量，兼圣善之行，金玺未授，而玉瑞先显，表赞天休，昭隆后祚，贞侔先典，告逾往训，而犹潜光，未即皇统，进违二仪烟煴之德，退阚悬象兼曜之仪，群僚百辟，所以竦伫陛下钦若天秩，祗赞帝祉，夙崇盛礼，俾君万国，则六合承风，天下幸甚。
魏陈王曹植上卞太后诔表曰：大行皇太后，资坤元之性，体载物之仁，齐美姜嫄，等德任姒，佐政内朝，惠加四海，草木荷恩，含气受润，庶锺元吉，永膺万祚，何图一旦，早弃明朝，背绝臣庶，悲痛靡告，臣闻铭以述德，诔尚及哀，是以冒越谅暗之礼，作诔一篇，知不足赞杨明贵，以展臣蓼莪之思，忧荒情散，不足观采。
晋左九嫔上元皇后诔表曰：伏惟圣善宣慈，仁洽六宫，含弘光大，德润四海，妾闻之前志，卑不诔尊，少不诔长，杨雄臣也，而诔汉后，班固子也，而诔其父，皆以述杨景行，显之竹帛，岂所谓三代不同礼，随时而作者乎。
后魏温子升魏帝纳皇后群臣上礼文曰：臣闻轩辕乃神，西陵以之作合，夏后至圣，涂山于是来嫔，伏惟陛下，龙飞缵历，大明理运，长秋既建，阴教有主，景命无穷，灵基长世，普天之下，莫不欣跃。
随江总为陈六宫谢表曰：鹤籥晨启，雀钗晓暎，恭承盛典，肃荷徽章，步动云桂，香飘雾縠，媿缠艳粉，无情拂镜，愁萦巧黛，息意临窗，妾闻汉水赠珠，人闻绝世，洛川拾翠，仙处无双，或有风流行雨，窈窕初日，声高一笑，价起两环，乃可桂殿迎春，兰房侍宠，借班姬之扇，未掩惊羞，假蔡琰之文，宁披悚戴。
【论】宋范晔皇后纪论曰：周礼，后正位宫闱，同体天王，夫人坐论妇礼，九嫔掌教四德，世妇知丧祭宾客，女御序于王之燕寝，顺宫分务，［原讹雾，据冯校本改。］各有典司，女史彤管，记功书过，居有保阿之训，动有环珮之响，进贤才以辅佐君子，哀窈窕而不淫其色，所以能宣述阴化，修成内则，秦并天下，多自骄大，官备七国，爵列八品，汉兴因循，而妇制莫厘，高祖帷箔不修，孝文衽席无辨，而选纳尚简，饰玩少华，自武元之后，世增淫费，至乃掖庭三千，增级十四，及光武中兴，斫雕为朴，六宫称号，唯后贵人，贵人金印紫绶。又置美人宫人采女三等，明帝事遵先旨，宫教颇修，登建嫔后，必先令德，内无出阃之言，权无私溺之授，可谓矫其弊矣，孝章以下，渐用色授，恩隆好合，遂忘灾蠹，自古虽主幼时艰，王家多衅，委成冢宰，未有专任妇人，断割重器，唯秦芊太后，始摄政事，故穰侯权重于昭王，家富于嬴国，汉仍其谬，知患莫改，东京皇统屡绝，权归女主，外立者四帝，临朝者六后，莫不定策帷帟，委事父兄，贪孩童以久其政，抑明贤以专其威，任重道愆，利深祸速，身犯雾露于云台之上，家婴缧絏于圄犴之下，堙灭连踵，倾辀继路，而赴蹈不息，焦烂为期，终乃凌夷大运，沦亡神宝，诗书所叹，略同一揆。
【行状】梁江淹宋建平王太妃周氏行状曰：窃闻侯服之誉，非黄冠所敷，玉食之门，宁皂衣所述，谅畏裒虚美于君后，披空名于鼎贵，然昔有汉臣诔行，晋史书德者，亦云实而已焉，太妃诞巽离之正和，函云露之中气，凝采髻岁，贲章笄年，若乃彤管女图之学，纂组绮缟之工，升降虔谦之仪，柔静嘉顺之节，莫不中道若性，不严而成，故誉满帷阃，声播轩殿。
