◇食
《礼记》曰：古者未有火化，食草木之实，鸟兽之肉。
《礼含文嘉》曰：燧人氏始炮生为熟。
《易》曰：君子以饮食宴乐。
又曰：君子慎言语，节饮食。
尚书，洪范，三八政，一曰食。
又大传曰：八政何竟先食，食者，万物之始，人之所本者也。
《周礼》曰：王齐则玉府供玉食。
又曰：食医，掌和王之六食六饮六膳，百羞百酱，八珍之齐，凡和，春多酸，夏多苦，秋多辛，冬多咸，调以滑甘，凡会膳食之宜，牛宜稌，羊宜黍，豕宜稷，犬宜粱，雁宜麦，鱼宜菰，凡君子之食，尝放焉。
《庄子》曰：巧者劳而智者忧，无能者无所求，饱食者遨游，泛若不系之舟。
《史记》曰：韩信常数从其下乡南昌亭长寄食，数月，亭长患之，乃晨炊蓐食，信食时往，不为具食，信亦知其怒，竟绝，乃钓城下，诸母漂，有一母见信饥，为设食，信谓漂母曰：吾必有以重报母，母怒曰：丈夫不能自食，吾哀王孙而进食，岂望报乎。
《说苑》曰：子思居于卫，缊袍无里，二旬九食。
《汉书》曰：万石君时，赐食于家，必稽首俯伏，而如在上前，子孙有过，对案不食也。
《东观汉记》曰：汝郁，年五岁，母疾，不能饮食，郁亦不肯食，母怜之，强为之餐饭，欺言愈，郁视母色未平，辄不食。
又曰：梁鸿少孤，以童幼，诣太学受业，治礼诗春秋，常独坐止，不与人同食。
王隐《晋书》曰：何曾食，日近万钱，犹曰无下箸处也。
又曰：皇甫谧姑子梁抑，为城阳太守，或劝谧送，谧曰：抑为布衣过吾，送迎不出门，食不过盐菜，贫不以酒肉为礼也，今作郡而送，岂古人之道哉。
【启】梁刘孝威谢东宫赐圣僧馀馔启曰：齐桓柏寝之器，周穆轩宫之宝，乳糜香饭，素〈米奈〉糗浆，五杏七桃，灵瓜仙枣，莫不气馥上天，薰流下界，石崇芳果，金谷仅于万株，陈汤木滋，杜陵几于千树，犹自高谢珍奇，多惭品族。
又谢东宫赐净馔启曰：糜献牛牧，饭出龙宫，千品甘露之食，百花珍药之果，饼兼髓乳，浆苞蔗愔，雕盘流其滋旨，宝器委其包香，足使五世长者，羞彼识味，一角仙人，耻其咒术，微物多幸，叨奉曲恩，性命可捐，殊私难答。
陈徐陵谢敕赐祀三皇五帝馀馔启曰：窃以甘泉之殿，旧礼羲轩，长乐之宫，本图尧舜，自东京晚世，旷代无闻，西汉盛仪，复睹今日，金壶流十旬之气，玉案备千品之羞，昔绛罗为荐，既延王母，紫盖为坛，允招太一，同斯美号，理致众皇，臣以馀年，豫闻清祀，如陪瑶席，遂饮琼浆。
【移】梁吴筠移曰：月光离毕，风气入箕，细雨如网，细柳如丝，离隔东西之怨，眺望山川之阻，企龙门而不见，览桂枝而延伫，此乃方寸之恒情，羌难得而𫌨缕也，亦有鲍叔分财，华歆让位，乃相知于平生，实忘怀于寤寐，鸡有呼群之德，鹿有食苹之美，在微物其尚然，况仁义之君子哉，今足下，居则广夏高堂，连闼洞房，绮窗半卷，屏风角张，指天地如一指，安知故人之可伤，一死一生，乃知交情，一贵一贱，交情乃见，谓古昔之恒谈，在今日而方见，呜呼如何，忘我实多，辄欲弹琴纵酒，于首阳之阿，君有厨中腐肉，而仆不厌糟糠，君有雁鹜之食，而余不得一尝，原以小人之腹，为君子之肠，何如哉，今欲君之馀，江皋绿葹之笋，洞庭紫鬛之鱼，昆山龙胎之脯，玄圃凤足之菹，千里莼羹，万丈名脍，气馨若兰，色美如艾，扶南甘蔗，一丈三节，白日炙便销，清风吹即折，安定之梨，皮薄味厚，一岁三花，一枚二升，凡厥上味，惟君能施，君若不施，成君深累，于神为不祥，于人为愆义。
◇饼
《汉书》曰：宣帝微时，每买饼，所从买家，辄大售，亦以自怪。
《三辅旧事》曰：太上不乐关中，高祖徙丰沛屠儿沽酒卖饼商人，立为新丰县，故一县多小人。
《三辅决录》曰：赵歧避难至北海，于市中贩胡饼，孙嵩乘犊车入市，见歧，疑非常人，问曰：自有饼耶，曰：贩之，嵩曰：买几钱，卖几钱，歧曰：买三十，卖亦三十，嵩曰：视处士之状，非卖饼者，乃开车后，载还家。
【赋】晋束晳饼赋曰：玄冬猛寒，清晨之会，涕冻鼻中，霜凝口外，充虚解战，汤饼为最，弱似春绵，白若秋练，气勃郁以扬布，香飞散而远遍，行人失涎于下风，童仆空噍而斜眄，擎器者舐唇，立侍者干咽。
【说】梁吴均饼说曰：宋公至长安，得姚泓时故太官丞程季者，了了人也，公曰：今日之食，何者最先，季曰：仲秋御景，离蝉欲静，燮燮晓风，凄凄夜冷，臣当此景，唯能说饼，公曰：善，季乃称曰：安定曀鸠之麦，洛阳董德之磨，河东长若之葱，陇西舐背之犊，抱罕赤髓之羊，张掖北门之豉，然以银屑，煎以金铫，洞庭负霜之橘，仇池连蒂之椒，调以济北之盐，剉以新丰之鸡，细如华山之玉屑，白如梁甫之银泥，既闻香而口闷，亦见色而心迷，公曰：善。
◇肉
《左传》曰：晋侯与齐侯投壶，晋侯曰：有酒如川，有肉如坻，寡人中此，为诸侯师。
《战国策》曰：晚食以当肉，安行以当车。
《汉书》曰：伏日，诏赐从官肉，太官丞日晏不来，东方朔独拔剑割肉，谓其同官曰：伏日当早归，请受赐，即怀肉去，太官奏之，朔入，上曰：昨赐肉，不待诏，以剑割肉而去，何也，朔免冠谢，上曰：先生起自责也，朔再拜曰：朔来朔来，受赐不待诏，何无礼也，拔剑割肉，一何壮也，割之不多。又何廉也，归遗细君。又何仁也，上笑曰：使先生自责，乃反自誉，赐酒一石，肉百斤，归遗细君。
又曰：鲍宣云，公奈何独私养外亲，与幸臣董贤，多赏赐，宾客浆酒藿肉，［视酒如浆，视肉如藿。］
桓谭《新论》曰：关东鄙语曰：人闻长安乐，出门向西笑，知肉味美，则对屠门而嚼。
【启】梁刘孝绰谢安成王赉祭孤石庙胙肉启曰：味过瀹凤，珍越屠龙，故使屏翳收风，冯夷净浪，神居鹢首，独泛安流，民幸同附，得征遘迕，复等受厘，预颁纯嘏，恩灵所降，信次委积，报生以死，窃闻斯义。
◇脯
《吕氏春秋》曰：赵宣孟之绛，见骫桑之下，有卧饿人，宣孟与脯二朐，拜受而不敢食，问其故，曰：臣有母，持以遗之，宣孟更赐之脯二束而去。
《尚书大传》曰：散宜生闳夭南宫括，三子者，学乎太公，太公见三子之为贤人，遂酌酒切脯，约为朋友。
《汉书》曰：蜀氏以卖脯而连骑，张里以马医而击锺。
《论衡》曰：儒者言泰平时，萐莆生于厨中，厨中自生肉脯，薄如萐形。
《神仙传》曰：王远至蔡经家，与麻姑共设肴膳，擗脯而行，云是麟脯。
又曰：左慈诣刘表，云有薄礼，原以犒军，表使取之，有酒一器，有脯一盘，千馀人共举，不能胜，慈自取之，引入，求书刀，削脯投地，百人接酒及脯，赐兵人人酒三杯，酒如故，脯亦不减。
【启】梁刘孝威谢东宫赉鹿脯等启曰：上林绝胡人之搏，禁地无张京之犯，而犹有班超游猎，李广驰射，远归于厨吏，入贡于腊人，形图三事之车，影入九仙之镜。
◇酱
《论语》曰：不得其酱不食。
《汉书》曰：刘歆谓杨雄曰：今学有禄利，然尚不能明易。又如玄何，吾恐后人覆酱瓿，［瓿音部，水罂名也。］
《风俗通》曰：酱成于盐，而咸于盐，夫物之变，有时而重。
【启】梁刘孝仪谢晋安王赉虾酱启曰：龙酱传甘，退成可陋，蚳醢称贵，追觉失言，上圣闻雷，未之能覆，嘉宾流歠，羞无辞窭。
◇鲊
《列异传》曰：费长房又能缩地脉，坐客在家，至市买鲊，一日之间，人见之千里外者数处。
列女后传曰：吴光禄勋孟宗，为监鱼池司马，罢职，道作两器鲊，以归奉母，母怒之曰：吾老为母，戒言唯听饮彼水，何吾言之不从也，宗曰：于道作之，非池鱼也，母曰：汝为主鱼吏，而获鲊以归，岂可家至户告耶，乃还鲊于宗，宗伏谢罪，遂沉鲊于江。
《世说》曰：有人遗张华鲊者，华见之，谓客曰：此龙肉鲊也，鲊中则有五采光，试之，果如言，后问其主，云于茅积下得白鱼所作也。
又曰：陶侃少时，作鱼梁吏，尝以一坩鲊饷母，母封鲊及书责侃曰：汝为吏，以官物见饷，非唯不能益吾，乃以增吾忧也。
【启】齐王融谢司徒赐紫鲊启曰：东越水羞，寔罄乘时之美，南荆任土，方揖鲊鱼之最。
陈周弘正谢敕赉紫鲊启曰：珍韬江浦，味越茗川，昔闻八骏东征，上收黑水之麦，七华西讨，才获苦山之菜，岂如两阶干舞，四方来格，临朝拱默，任土争贡。
◇酪苏
《释名》曰：酪，泽也，乳汁所作，使人肥泽也。
《汉武内传》曰：西王母云，仙次药，有太玄之酪。
晋大康起居注曰：诏云，尚书令荀勖，既久羸毁，可赐乳酪，太官随日给之。
《西河旧事》曰：祁连山，冬夏寒凉，宜牧，牛羊充肥，乳酪好。
《郭子》曰：陆机诣王武子，武子有数斛羊酪，指以示陆，卿东吴何以敌此，陆云，有千里莼羹，未下盐豉。
《笑林》曰：吴人至京，为设食者，有酪苏，来［《太平御览》八百五十八作未。］知是何物也，强而食之，归吐，遂至困顿，谓其子曰：与伧人同死，亦无所恨，然汝故宜慎之。
【启】梁沈约谢司徒赐北苏启曰：旷阻阴山之外，眇绝蒲海之东，自非神力所引，莫或轻至，圣慈普洽，遍刍薇，［句有脱文。］停镳惧喘，既弘道于世务，方驾四衢。又兴言于俗表。
◇米
古史考曰：神农时，民食谷，释米加烧石上而食之。
《家语》曰：子路见孔子曰：由也事二亲之时，常食藜藿之实，而为亲负米百里之外，亲没之后南游，从车百乘，积粟万锺，重茵而坐，列鼎而食，原欲藜藿，为亲负米，而不可得复也。
荀卿子曰：仁义礼智之于人也，譬之若货财米粟之于家也，多有之者富，少有之者贫，至无者穷。
《汉书》曰：宣曲任氏，其先为督道仓，秦败，豪杰争取金玉，任氏独窖仓粟，楚汉相距荥阳，民不得耕种，米石万，而豪杰金玉尽归任氏，任氏以此起富。
又曰：贾捐之云，武帝元狩六年，太仓粟红腐不可食。
又曰：东方朔云，如以臣言无可用，则宜捐弃，无空索长安之米。
《东观汉记》曰：马援劝光武伐隗嚣，聚米为山川地势，上曰：虏在吾目中矣。
又曰：第五伦性节俭，作会稽郡，虽为二千石，卧布被，自养马，妻炊爨，受俸禄，常求赤米，与小吏受等，财留一月俸，馀皆贱粜与民饥羸者。
《九州春秋》曰：臧洪为青州刺史，为袁绍所围，粮食尽，厨有米三斗，主簿启进内，稍以为糜粥，洪叹曰：吾独食此何味，命使为薄粥，与众共歠之。
《吴志》曰：鲁肃以振穷士为务，甚得邑人欢心，周瑜为居巢长，将数百人故过候肃，并告资粮，肃家有囷米，各三千斛，乃指一囷与瑜，瑜益知其奇也，遂相亲结，定侨札之分。
又曰：全琮父，使琮赍米数斛到吴，有所市具，琮至，皆散，空船而还，父大怒，琮顿首曰：愚以所市非急，而士大夫方有倒悬之患，故便振赡，不及启报，父便以奇之。
《语林》曰：陈寿将为国志，谓丁梁州曰：若可觅千斛米见借，当为尊公作佳传，丁不与米，遂以无传。
《世说》曰：郄嘉宾饷释道安米千斛，道安答，直云损米愈觉有待之烦。
【启】齐王融谢敕赐米启曰：臣无王阳之术，计然之智，不能负粟百里，分地一廛，上亏温养，自取饥切，岂悟外恩横集，天私妄委。
梁简文帝谢敕赉长生米启曰：尧禾五尺，未足称珍，汉苗九穗，方斯非拟，如随瑞鹿，若降神乌，暮律向游，献春方始，食乃民天之贵，粒有延龄之名，借此资身，因斯养性。
梁庾肩吾谢东宫赉米启曰：滍水鸣蝉，香闻七里，琼山合颖，租归十县，肩吾人惭振藻，徒降云涧之松，职滥便繁，空撤家承之俸，成珠委地，事重逢仙，游玉为粮，珍逾入楚，虽复激水沧流，不待滥河之说，春风扫地，方诮文学之篇。
又谢湘东王赉米启曰：窃以月满则亏，恩来无爽，海潮虽大，万江恒注，遂使连箱委地，不殊阳翟，盈仓接宇，宁异海陵。
周庾信谢赵王赉米启曰：比陋巷箪瓢，栉风沐雨，剥榆皮于秋塞，掘蛰燕于寒山，仰费国租，遂开尘甑，非丹灶而流珠，异荆台而炊玉，东方朔之俸米，既息长饥，西门豹之垦田，方惭此赉。
◇酒
古史考曰：古有醴酪，禹时仪狄作酒。
《毛诗》曰：为此春酒，以介眉寿。
《礼记》曰：先王为酒醴，一献之礼，宾主百拜，终日饮酒，而不得醉焉，此先王之所以备酒祸也。
《左传》曰：郑伯有嗜酒，为窟室而夜饮酒，击锺焉。
王孙子《新书》曰：楚庄王攻宋，厨有臭肉，樽有败酒，将军子重谏曰：今君厨肉臭而不可食，樽酒败而不可饮，而三军之士皆有饥色，欲以胜敌，不亦难乎，庄王曰：请有酒投之士，有食馈之贤。
《楚辞》曰：蕙有肴兮兰藉，奠桂酒兮椒浆。
《吕氏春秋》曰：肥肉厚酒，务以自强，命曰明［《太平御览》八百四十五作烂。］肠之食。
黄石公记曰：昔者良将用兵，人有馈一单醪者，使投之于河，令将士迎流而饮之，夫单醪不能味一河水，三军思为之死，非滋味及之也。
《史记》曰：晋击秦，缪公伤，于是歧下食善马者三百人，驰冒晋军围，遂脱缪公而返，生得晋君，初缪公亡善马，歧下野人，共得而食之者，三百馀人，逐得，欲法之，公曰：君子不以畜害人，吾闻食善马肉，不饮酒伤人，乃皆赐酒而赦之。
又曰：高帝除秦苛法，为简易，群臣饮酒争功，高帝患之，叔孙通知上益厌也，说上，原以诸弟子共起朝仪，后七年，长乐宫成，群臣皆朝十月，复置法酒，诸侍坐殿上，皆伏，尊卑次起上寿，觞九行，诸［《太平御览》八百四十三作谒。］者言罢酒，御史执法，举不如仪者，辄引去，竟朝置酒，无敢失礼者，高帝乃曰：吾今日知为皇帝之贵也。
《汉书》曰：百米旨酒，［百日之米酒也，味或作米。］布兰生，［芬布列，若兰之生也。］
又曰：于定国饮酒，至数石不乱，饮益精明，《神异经》曰：西北海外有人，长二千里，两脚中间，相去千里，腹围一千六百里，但日饮天酒五斗，［天酒，甘露也。］不食五谷鱼肉，唯饮天酒，忽有饥时，向天乃饱，好游山海间，不犯百姓，不干万物，与天地同生。
又曰：西北荒中有酒泉，人饮此酒，酒美如肉，清如镜，其上有玉樽，取一樽，复一樽出，与天地同休，无干时，饮此酒人，不死长生。
东方朔别传曰：武帝幸甘泉，长平坂道中有虫，赤如肝，头目口齿悉具，先驱驰还以报，上使视之，莫知也，时朔在属车中，令往视焉，朔曰：此谓怪气，是必秦狱处也，上使按地图，果秦狱地，上问朔何以知之，朔曰：夫积忧者，得酒而解，乃取虫置酒中，立消，赐朔帛百匹，后属车上盛酒，为此也。
《十洲记》曰：瀛洲有玉膏，如酒味，名曰玉酒，饮数升辄醉，乃令人长生。
《孔丛子》曰：平原君与子高饮，强子高酒，曰：昔有遗谚，尧舜千锺，孔子百觚，子路尚饮百榼，古之贤圣，无不能饮，吾子何辞焉，《续汉书》曰：卢植能饮一石不醉。
崔寔《四民月令》曰：正月旦，进椒酒，降神毕，各举椒酒于其家长，［事具椒篇。］
《魏略》曰：大祖禁酒，而人窃饮之，故难言酒，以白酒为贤者，清酒为圣人。
《博物志》曰：西域有蒲桃酒，积年不败，彼俗传云，可至十年，欲饮之醉，弥日乃解。
干宝《晋纪》曰：杜豫作河桥成，武帝幸桥宴，举觞劝豫曰：非卿，此功不能就，豫曰：自非陛下之圣明，则臣无所施其愚巧也，［事具桥篇。］
晋中兴书曰：毕卓尝谓人曰：右手执酒杯，左手执蟹螯，拍浮酒池中，便足了一生。
《语林》曰：刘灵，字伯伦，饮酒一石，至酲，复饮五斗，其妻责之，灵曰：卿可致酒五斗，吾当断之，妻如其言，灵咒曰：天生刘灵，以酒为名，一饮一石，五斗解酲，妇人之言，慎莫可听。
【诗】宋陶潜饮酒诗曰：既醉之后，辄以数句自娱，纸墨遂多，别辞无次，聊命故人书之，以为谈笑也，有客常同止，趣舍邈异景，一士长独醉，一夫终年醒，醒醉还相笑，发言各不领。
周庾信报赵王赐酒诗曰：梁王修竹园，冠盖风尘喧，行人忽枉道，直进桃花源，稚子还羞出，惊妻到闭门，始闻传上命，定是赐中樽，野炉然树叶，山杯捧竹根，风池还更暖，寒谷遂长暄，未知稻粱雁，何时报君恩。
又正旦蒙赵王赉酒诗曰：正旦辟恶酒，新年长命杯，柏叶随铭至，椒花逐颂来，流星向碗落，浮蚁对春开，成都已救火，蜀使何时回。
又中山公许乞酒一车未送诗曰：细柳望蒲台，长河始一回，秋叶几回落，春蚁未曾开，莹角非难驭，椎轮稍可摧，只言千日饮，旧逐中山来。
又就蒲州刺史乞酒诗曰：萧瑟风声掺，苍茫云貌愁，鸟寒栖不定，池凝聚未流，蒲城桑叶落，灞岸菊花秋，原持河朔饮，分劝东陵侯。
又答王襃饷酒诗曰：今日小园中，桃花数树红，开君一壶酒，细酌对春风，未能扶毕卓，犹足舞王戎，仙人一捧露，判不及杯中。
【赋】汉杨雄酒赋曰：子犹瓶矣，观瓶之居，居井之湄，处高临深，动常近危，酒醪不入口，藏水满怀，不得左右，牵于缠徽，自用如此，不如鸱夷，鸱夷滑稽，腹大如壶，尽日盛酒，人复藉酤，常为国器，讬于属车，出入两宫，经营公家，由是言之，酒何过乎。
魏陈王曹植酒赋曰：余览杨雄酒赋，辞甚瑰玮，颇戏而不雅，聊作酒赋，粗究其终始，嘉仪氏之造思，亮兹美之独珍，仰酒旗之景曜，协嘉号于天辰，穆生失礼而辞楚，侯嬴感爵而轻身，其味有宜成醪醴，苍梧缥清，或秋藏冬发，或春酝夏成，或云沸川涌，或素蚁如萍，尔乃王孙公子，游侠翱翔，将承欢以接意，会陵云之朱堂，献酬交错，宴笑无方，于是饮者并醉，从横讙哗，或扬袂屡舞，或扣剑清歌，或嚬蹴辞觞，或奋爵横飞，或叹骊驹既驾，或称朝露未晞，于斯时也，质者或文，刚者或仁，卑者忘贱，窭者忘贫，于是矫俗先生，闻之而叹曰：噫，夫言何容易，此乃淫荒之源，非作者之事，若耽于觞酌，流情纵佚，先王所禁，君子所失。
魏王粲酒赋曰：帝女仪狄，旨酒是献，苾芬享祀，人神式宴，辩其五齐，节其三事，醍沉盎泛，清浊各异，章文德于庙堂，协武义于三军，致子弟之孝养，纠骨肉之睦亲，成朋友之懽好，赞交往之主宾，既无礼而不入。又何事而不因，贼功业而败事，毁名行以取诬，遗大耻于载籍，满简帛而见书，孰不饮而罗兹，罔非酒而惟事，昔在公旦，极兹话言，濡首屡舞，谈易作难，大禹所忌，文王是艰。
晋张载酃酒赋曰：惟圣贤之兴作，贵垂功而不泯，嘉康狄之先识，亦应天而顺民，拟酒旗于玄象，造甘醴以怡神，虽贤愚而同好，似大化之齐均，物无往而不变，独居旧而弥新，经盛衰而无废，历百代而作珍，若乃中山冬启，醇酎秋发，长安春御，乐浪夏设，缥蚁蓱布，芬香酷烈，垂嘉称于百代，信人神之所悦，故为其酒也，殊功绝伦，三事既节，五齐必均，造酿以秋，告成以春，备味滋和，体淳色清，宣御神志，导气养形，遗忧消患，适性顺情，于是纠合同好，以遨以游，嘉宾云会，矩坐四周，设罍樽于南楹，酌浮觞以旋流，备鲜肴之绮错，进时膳之珍羞，礼仪攸序，是献是酬，咸得志以自足，原栖迟于一丘，于是欢乐既洽，日薄西隅，主称湛露，宾歌骊驹，仆夫整驾，言旋其居，乃凭轼以回轨，骋轻驷于通衢，及衡门以隐迹，览前圣之典谟，感夏禹之防微，悟仪氏之见疏，鉴往事而作诫，罔非酒而惟愆，哀秦穆之见谬，惜三良之歼贤，嘉卫武之能悔，著屡舞于初筵，察成败于往古，垂将来于兹篇。
【颂】魏刘伶酒德颂曰：有大人先生，以天地为一朝，万期为须臾，日月为牖户，八荒为庭衢，行无辙迹，居无室庐，幕天席地，纵意所如，止则操卮执觚，动则挈榼提壶，唯酒是务，焉知其馀，有贵介公子，搢绅处士，闻吾风声，议其所以，乃奋袂攘衿，怒目切齿，陈说礼法，是非锋起，先生于是捧罂承槽，衔杯歠醪，奋鬓箕踞，枕麹藉糟，无思无虑，其乐陶陶。
【引】梁朱异田饮引曰：卜田宇兮京之阳，面清洛兮背修邙，属风林之萧瑟，值寒野之苍茫，鹏纷纷而聚散，鸿冥冥而远翔，酒沉兮俱发，云沸兮波扬，岂味薄于东鲁，鄙蜜甜于南湘，于是客有不速，朋自远方，临清池而涤器，辟山牖而飞觞，促膝兮道故，久要兮不忘，闻谈希夷之理，或赋连翩之章。
【戒】晋庾阐断酒戒曰：盖神明智惠，人之所以灵也，好恶情Q欲Y，人之所以生也，明智运于常厓，好恶安于自然，吾固以穷智之害性，任欲之丧真也，于是椎金罍，碎玉碗，破兕觥，捐觚瓒，遗举白，废引满，使巷无行榼，家无停壶，剖樽折杓，沈炭销炉，屏神州之竹叶，绝缥醪乎华都，言未及尽，有一醉夫，勃然作色曰：盖空桑珍味，始于无情，灵和陶酝，奇液特生，圣贤所美，百代同营，故醴泉涌于上世，悬象焕乎列星，断蛇者以兴霸，折狱者以流声，是以达人畅而不壅，抑其小节，而济大通，子独区区，捡情自封，无或口闭其味，而心驰其听者乎，庾生曰：尔不闻先哲之言乎，人生而静，天之性也，感物而动，性之欲也，物之感人无穷，而情之好恶无节，故不见可欲，使心不乱，是以恶迹止步，灭影即阴，形情绝于所讬，万感无累乎心，心静则乐非外唱，乐足则欲无所淫，唯味作戒，其道弥深，宾曰唯唯，敬承德音。
【启】梁刘孝仪谢东宫赉酒启曰：异五齐之甘，非九酝之法，属车未曾载，油囊不得酤，试俦仙树，葛玄泥首，才比蒲桃，孟他衔璧，固知讬之养性，妙解怡神，拟彼圣人，羞得连类。
【书】后汉孔融难魏武帝禁酒书曰：公初当来，邦人咸抃舞踊跃，以望我后，亦既至止，酒禁施行，天垂酒旗之曜，地列酒泉之郡，人有旨酒之德，尧非千锺，无以建太平，孔非百觚，无以堪上圣，樊哙解厄鸿门，非彘肩卮酒，无以奋其怒，赵之厮养，东迎其王，非引卮酒，无以激其气，高祖非醉斩白蛇，无以扬其灵，袁盎非醇醪之力，无以服其命，定国非酣饮一斛，无以决法令，故郦生以高阳酒徒，著功于汉，屈原以𫗦糟歠醨，身困于楚，犹是观之，酒何负于治者哉。
