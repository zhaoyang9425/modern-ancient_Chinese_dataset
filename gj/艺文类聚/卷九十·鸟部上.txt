◇鸟
《尔雅》曰：二足而羽谓之禽，生哺鷇，生噣雏。
又曰：亢鸟咙，［咙，喉也。］其粻嗉，［嗉，受食之处也。］
尚书曰：日中星鸟，以殷仲春，鸟兽孳尾，日永星火，以正仲夏，鸟兽希革，宵中星虚，以殷仲秋，鸟兽毛毨，日短星卯，以正仲冬，鸟兽氄毛。
《周官》曰：鸟隼为旟。
《毛诗》曰：诞寘之寒冰，鸟覆翼之，鸟乃去矣，后稷呱矣，［后稷初生，弃之于冰上，鸟舒翼覆之。］
又曰：伐木丁丁，鸟鸣嘤嘤，嘤其鸣矣，求其友声。
左氏曰：晋侯伐齐，齐师夜遁，师旷曰：鸟乌之声乐，齐师其遁。
《礼记》曰：凡生天地之间者，莫不知爱其类，今是大鸟兽，则失丧其匹，越月逾时焉，过其故乡，回翔焉，鸣号焉，蹢躅焉，踟蹰焉，然后乃能去之，小者至于燕雀，犹有啁啾之顷焉，凡有血气之属者，莫智于人，故人于其亲也，至死不穷。
《论语》曰：鸟之将死，其鸣也哀。
又曰：鸟兽不可与同群。
《春秋孔演图》曰：鸟化为书，孔子奉以告天，赤雀集书上，化为黄玉，刻曰：孔提命，作应法为赤制，雀集。
《家语》曰：孔子在卫，颜回侍侧，闻哭声甚哀，子曰：回汝知此何哭，对曰：此哭非但为死。又为生离，回闻桓山之鸟，生四子焉，羽翼既成，将分四海，悲鸣而送之，哀声似此，孔子使问之，果父死家贫，卖子以葬。
《晏子》曰：齐景公使颜涿聚主鸟而亡，公召欲杀之，《晏子》曰：涿聚有三罪，请数之，尔为吾君主鸟而亡之，一罪也，使吾君以鸟杀人，二罪也，诸侯闻之，以吾君重鸟轻士，三罪也，公曰：勿杀之。
《庄子》曰：上好智而无道，则天下大乱矣，何以知其然耶，弓弩罼弋，机变之智多，则鸟乱于上也。
《孙卿子》曰：鸟穷则啄，兽穷则攫，人穷则诈。
《史记》曰：秦仲知百鸟之音，与之语，皆应焉。
《东方朔传》曰：武帝问朔，何知鸟之雌雄，对曰：雄左翼加右，声高，雌右翼加左，声小。
谢承《后汉书》曰：杨震，卒，未葬，有大鸟五色，高丈馀，从天飞下，到震棺前，举头悲鸣，泪出霑地，至葬日，冲升天上。
华峤《汉书》曰：当时人，立石鸟象于震前。
《十洲记》曰：东海中有祖洲，地方五百里，去海岸七万里，上有不死之草，似瓜苗，秦始皇时，大宛［十洲记作苑。］中多死人横道，忽有鸟如乌状，衔此草以覆死人面，皆登时起坐，遂活。
抱朴子军术曰：众鸟群飞，徘徊军上，不过三日，有暴兵至，鸟聚军中，将军当赏功增秩，鸟集将军之旗，将军增官，鸟集军中，莫知其名，军败。
罗含传曰：含少时昼卧，忽梦一鸟，文色异常，飞来入口，含因惊起，心焜间如吞物，意甚怪之，叔母谓曰：鸟有文章，汝后必有文章，此吉祥也，含于是才藻日新。
《搜神记》曰：常山张颢，为梁相，天新雨后，有鸟如山鹊，稍下堕地，民争取，即化为一圆石，颢椎破之，得一金印，文曰忠孝侯印，颢以闻，上藏之秘府，颢后官至太尉。
《博物志》曰：子路与子贡过郑神社，社树有鸟，子路捕鸟，神社牵挛子路，子路子贡悦之，乃止。
《会稽典录》曰：夏方，字文正，家遭疫疠，父母伯叔一时死，凡十三丧，方年十四，昼则负土，哀号墓侧，扶棺哭泣，比葬，年十七，乌鸟集聚，猛兽乳其侧。
【诗】古诗曰：胡马依北风，越鸟巢南枝。
梁朱超咏独栖鸟诗曰：河水闻寒已成冻，塞草愁霜悬自衰，可念无端失林鸟，此夜逆风何处归，列网遮山不听度，悬冰绕树滑难依，细石似燕能随雨，片木作鸢犹解机，但令积风多少便，何患有翼不能飞，寄语故林无数鸟，会入群里比毛衣。
【赋】汉赵壹穷鸟赋曰：有一穷鸟，戢翼原野，罼网加上，机阱在下，缴弹张右，翼弓彀左，飞丸缴矢，交集于我，思飞不得，欲鸣不可，举头畏触，摇足恐堕，内怀怖急，乍冰乍火，幸赖大贤，我矜我怜，昔济我南，今振我西，鸟也虽顽，犹识密恩，内以书心，外用告天。
晋夏侯湛观飞鸟赋曰：见逸游之高鸟，邈飘飏而殊逝，擢华毛以迅鹜，回劲翼以扬势，披六翮之联翩，振轻体之迢递，遂乃矜形辽廓，冯虚安翔，翩翻徘徊，上下颉颃，动素羽之习习，乱白质于日光，玩流气以差池，弄长风以抑扬，摄双翅以高举，舒修颈以儴徉，目悦妙势，心嘉羽仪，爱惠音之嘤嘤，美弱翰之参差，𫏐高凌于景外。又抑身乎云崖，乍来乍往，若悬若垂，象流星之离天，似圆物之坠危，何斯游之自得，谅逸豫之可希，苟临川而羡鱼，亦观翔而乐飞。
梁沈约天渊水鸟应诏赋曰：天渊池，鸟集水涟漪，单泛姿容与，群飞时合离，将骞复敛翮，回首望惊雌，飘薄出孤屿，未曾宿兰渚，飞飞忽云倦，相鸣集池篽，可怜九层楼，光影水上浮，本来𫏐止息，遇此遂淹留，若夫侣浴清深，朋翻迥旷，翠鬛紫缨之饰，丹冕绿襟之状，过波兮湛澹，随风兮回漾，竦臆兮开萍，蹙水兮兴浪。
【序】晋王叔之伤孤鸟诗序曰：偶得二鸟，将欲放之，俄顷而一者死，一者既放，屡顾悲鸣，感微禽之有心，遂为诗以伤之。
◇凤
《说文》曰：凤，神鸟也。
《山海经》曰：轩辕之丘，鸾自歌，凤自舞。
又曰：南禺之山，有凤皇鹓雏。
《周书·王会》曰：凤鸟戴仁抱义。
《大戴礼》曰：羽虫三百六十，而凤皇为之长。
《毛诗》曰：凤皇于飞，翙翙其羽，亦傅于天。
又曰：凤皇鸣矣，于彼高岗，梧桐生矣，于彼朝阳。
《礼记》曰：麟凤龟龙，谓之四灵。
《左传》曰：陈大夫卜妻敬仲，其妻占之曰：凤皇于飞，和鸣锵锵，有妫之后，将育于姜。
《鹖冠子》曰：凤鹑火禽，阳之精也，德能致之，其精毕至。
《论语》曰：凤鸟不至，河不出图，吾已矣夫。
宋玉对问曰：凤皇上击九千里，绝云霓，负苍天乎窈冥之中，蕃篱之鷃，岂能与之料天地之高哉。
《庄子》曰：老子见孔子，从弟子五人，问曰：为谁，对曰：子路为勇，其次子贡为智，曾子为孝，颜回为仁，子张为式，［《太平御览》九百十五作武。］老子叹曰：吾闻南方有鸟，其名为凤，所居积石千里，天为生食，其树名琼枝，高百仞，以璆琳琅玕为实，天又为生离珠，一人三头，递卧递起，以伺琅玕，凤鸟之文，戴圣婴仁，右智左贤。
《离骚》［《太平御览》九百十五作楚辞。］曰：为凤皇作鹑笼，虽翕其不容，［言以鹑鷃之笼，不能容藏凤之形体也。］
《汉武内传》曰：西王母曰：仙之上药，有九色凤颈，次药有蒙山白凤之肉。
《十洲记》曰：凤麟洲在西海之中，四面有弱水绕之，鸿毛不可越也，其上多凤麟，数万各为群，上仙之家，以凤喙麟角，合煎作胶，名为集弦胶，亦名连金泥，能属连刀剑弓弩弦。
焦贡《易林》曰：凤生五雏，长于南郭，君子康宁，身悦荣乐。
《列仙传》曰：箫史教弄玉吹箫，作凤声，凤皇来止其屋，秦穆公为作凤台，一旦皆随凤飞去。
《抱朴子》曰：夫麟凤以形状为别，圣人以心神为异，古者太平之世，凤皇常居其国而生乳，至夏后始食卵而凤去之，此则凤有种矣。
杨龙骧洛阳记曰：凤阳门五层楼，去地三十丈，安金凤皇二头，石虎将衰，一头飞入漳河，今日清朗，见于水中，［事具楼篇。］
【诗】汉李陵诗曰：凤皇鸣高岗，有翼不好飞，安知凤皇德，贵其来见稀。
魏刘桢诗曰：凤皇集南岳，徘徊孤竹根，于心有不厌，奋翅凌紫氛，岂不常勤苦，羞与黄雀群。
晋枣据诗曰：有凤适南中，终日无欢娱，自怨梧桐远，行飞栖桑榆，奋迅振长翼，俯仰向天衢，箫韶逝无闻，朝阳不可须。
晋王叔之拟古诗曰：客从北方来，言欲到交趾，远行无他货，唯有凤皇子，百金我不欲，千金难为市。
陈张正见赋得威凤栖梧诗曰：丹山下威凤，来集帝梧中，欲舞春花落，将飞秋叶空，影照龙门水，声入洞庭风，别有将雏曲，翻更合丝桐。
【赋】晋桓玄赋曰：伊品之自品，亦在类而有别，惟羽族之殊诞，独鸾皇而构桀，邈区宇以超栖，抚朝阳于丹穴，备六德以成晖，奋藻翰之郁烈，集昆峰而敛翼，翔青云以遐越。
晋傅咸仪凤赋序曰：鹪鹩赋者，广武张侯之所造也，以其形微处卑，物莫之害也，而余以为物生则有害，有害而能免，所以贵乎才智也，夫鹪鹩既无智足贵，亦祸害未免，免乎祸害者，不唯仪凤也。
◇鸾
《春秋元命苞》曰：火离为鸾。
《海外经》曰：轩辕之国，清沃之野，鸾鸟自歌。
又曰：广都之野，鸾鸟歌。
《汉武内传》曰：西王母曰：神仙次药，有灵丘苍鸾。
焦赣《易林》曰：温山松柏，常茂不落，鸾凤以庇，得其欢乐。
《东观汉记》曰：王阜为重泉令，鸾鸟集止学宫，阜使掾汝［《太平御览》九百十六作沙。］叠，为张雅乐，击声，鸟举足垂翼，应声而舞，止县庭，留十馀日乃去。
谢承《后汉书》曰：方储，家［《太平御览》九百十六作字。］圣羽，［○御览作明。］幼丧名［御览作父。］事母，母终，自负土成坟，种奇树千株，鸾鸟止其上，白兔游其下。
《决录注》曰：辛缮，字公文，治春秋谶纬，隐居华阴，光武征不至，有大鸟高五尺，鸡头燕颔，蛇颈鱼尾，五色备举而多青，栖缮槐树，旬时不去，弘农太守以闻，诏问百寮，咸以为凤，太史令蔡衡对曰：凡象凤者有五，多赤色者凤，多青色者鸾，多黄色者鹓雏，多紫色者鸑鷟，多白色者鹄，今此鸟多青，乃鸾，非凤也，上善其言，三公闻之，咸逊位避，缮不起。
《典略》曰：鸾鸟者，神灵之精，其象五彩，鸡形，鸣中五音，肃肃雍雍，喜则舞以乐，常处幽闲，颂声作则至。
【诗】魏嵇叔夜赠秀才诗曰：双鸾匿景耀，戢翼太山崖，抗首嗽朝露，晞阳振羽仪，长鸣戏云里，时下息兰池。
魏王粲诗曰：联翩飞鸾鸟，独游无所因，毛羽照野草，哀鸣入青云，我尚假羽翼，飞睹尔形身，原乃春阳会，交颈遘殷勤。
宋范泰鸾鸟诗序曰：昔罽宾王结罝峻卯［《太平御览》九百十六作祁。］之山，获一鸾鸟，王甚爱之，欲其鸣而不致也，乃饰以金樊，飨以珍羞，对之愈戚，三年不鸣，其夫人曰：尝闻鸟见其类而后鸣，何不悬镜以映之，王从其意，鸾睹形悲鸣，哀响中霄，一奋而绝，嗟乎兹禽，何情之深，昔锺子破琴于百［按当作伯。］牙，匠石韬斤于郢人，盖悲妙赏之不存，慨神质于当年耳，矧乃一举而殒其身者哉，悲夫，乃为诗曰：神鸾栖高梧，爰翔霄汉际，轩翼飏轻风，清响中天厉，外患难预谋，高罗掩逸势，明镜悬高堂，顾影悲同契，一激九霄音，响流形已毙。
◇鸿
《毛诗》曰：鸿雁，美宣王也。
《周易》：初六，鸿渐于干，上九，鸿渐于陆，其羽可用为仪，吉。［鸿，水鸟也，适进之义，始于下而升，故以鸿喻仪可贵也。］
《礼记》曰：前有车骑，则载飞鸿，［取其飞有行列，举于旗首，以警众也。］
又，孟春之月，鸿雁来，［雁自南方来，将北反其居。］季秋之月，鸿雁来宾，［宾言客止来去。］
《左传》：卫献公诫孙文子宁惠子食，皆服而朝，日旰不召，［敕戒二子，欲共宴食，皆服朝衣待命也。］而射鸿于囿，二子从之，公不释皮弁而与之言，二子怒，如戚，［戚，孙子邑也。］
《尸子》曰：虎豹未成文，而有食牛之气，鸿鹄之鷇，羽翼未全，而有四海之心，贤者之生亦然，《管子》曰：桓公在位，管仲隰朋见，立有间，有二鸿飞过，桓公叹曰：仲父，今彼鸿有时而南，有时而北，四方无远，所欲至而至焉，惟有羽翼之故，是能通其意于天下乎，寡人之有仲父，犹飞鸿之有我［《太平御览》九百十六作羽。］翼也。
《庄子》曰：孔子见老子归，三日不谈，谓弟子曰：人如飞鸿者，吾必矰缴而射之，吾今见龙矣。
《韩诗外传》曰：齐使献鸿于楚，鸿渴，使者于道饮鸿而失之，使者至楚曰：臣欲亡去，为两使不通，欲绞颈而死，将以吾君贱士贵鸿也，楚王贤之，以为上客。
《史记》，陈胜叹曰：燕雀安知鸿鹄之志哉。
杨子《法言》曰：鸿飞冥冥，弋人何慕焉。
《博物志》曰：鸿鹄千岁者皆胎产。
【诗】宋颜延之归鸿诗曰：昧旦濡和风，霑露践朝晖，万有皆同奉，鸿雁独辞归，相鸣去涧汜，长引发江畿，曒洁登云侣，连绵千里飞，长怀河朔路，缅与湘汉违。
【赋】晋成公绥鸿雁赋曰：余尝游乎河泽之间，是时鸿雁应节而群至，望川以奔集，夫鸿渐著羽仪之叹，小雅作于飞之歌，斯乃古人所以假象兴物，有取其美也，余又奇其应气而知时，故作斯赋，辰火西流，秋风厉起，轩翥鼓翼，抗志万里，过云梦以娱游，投淮湘而中憩，昼顾眺以候远，夜警循而相卫。
梁沈约八咏，听晓鸿篇曰：听晓鸿，晓鸿度将旦，跨弱水之微澜，发成山之远岸，无东西之可辨，孰遐迩之能筭，秋蓬飞兮未极，塞草寒兮无容色，吴山高兮高难度，越水深兮深不测，羡明月之驰光，顾征禽之驶翼，夜绵绵而难晓，愁参差而盈臆，孤雁夜南飞，客泪夜霑衣，春鸿旦暮反，客子方未归。
【序】晋曹毗双鸿诗序曰：近东野见有养双鸿者，其仪甚美。又善鸣舞，虽志希青翠之游，身非己有，物之可感，良谓此也。
◇鹤
韵集曰：鹤，善鸣鸟也。
《周易》曰：鸣鹤在阴，其子和之。
《毛诗》曰：鹤鸣，诲宣王也，鹤鸣于九皋，声闻于天，［言身隐而名著也。］《左传》曰：狄人伐卫，卫懿公好鹤，鹤有乘轩者，将战，国人受甲者，皆曰使鹤，鹤实有禄位，余焉能战。
《易通卦验》曰：立夏清风至而鹤鸣。
《春秋说题辞》曰：鹤知夜半。
《韩诗外传》曰：晋平公游于河而乐，曰：安得贤士与之乐此也，舡人盖胥跪而对曰：夫珠出于江海，玉出于昆山，无足而至者，犹主君之好也，士有足而不至者，盖主君无好士之意耳，何患无士乎，公曰：吾食客门左千人，门右千人，朝食不足，夕收市赋，暮食不足，朝收市赋，吾可谓不好士乎，对曰：夫鸿鹄一举千里，所恃者六翮耳，背上之毛，腹下之毳，益一把，飞不为加高，损一把，飞不加下，今君之食客，门左门右各千人，亦有六翮在其中矣，将皆背上之毛，腹下之毳耶，［新序云，晋文公游西河，舟人固桑对也，说苑，赵简子游于河，舟人古桑对，凡三书皆同也。］
列子，詹何曰：闻先大夫之言，蒲且子之弓弱纤缴，垂［《太平御览》九百十六作乘。］风振之，连双鹤于青云之际，用心专，动手均也。
《墨子》曰：禽子问曰：多言有益乎，对曰：虾蟆日夜鸣，口干而人不听之，鹤鸡时夜而鸣，天下振动，多言何益乎。
《庄子》曰：凫胫虽短，续之则忧，鹤胫虽长，断之则悲。
又曰：老子谓孔子曰：夫鹤不日浴而白，乌不日黔而黑。
《离骚》曰：缘鹄饰玉，后帝具飨，［后帝谓殷汤也，言伊尹始仕，缘烹鹄鸟之羹，修饰玉鼎，以事殷汤，汤贤之，遂以为相也。］
《史记》曰：齐王使淳于髡献鹤于楚，出邑门，道飞其鹤，徒揭空笼以见楚王，曰：齐王使臣献鹤，过于水上，不忍鹤渴，出而饮之，飞去，吾欲绞颈而绝，恐人议吾君以鸟故，令士自杀，吾欲买而代之，是不信而欺吾王，欲赴他国，痛吾两主使不通，故来受罪，楚王曰：善，［说苑，魏文侯使舍人蔡无泽献鹤于齐，其事同之也。］
《神异经》曰：西海之外有鹤国，男女皆长寸，为人自然有礼，好经论跪拜，寿三百岁，人行如飞，日千里，百物不敢犯之，惟畏海鹄，鹄过吞之，亦寿三百岁，人在鹄腹中不死，而鹄一举千里，［张茂先曰：此陈章对桓公也。］
淮南八公相鹤经曰：鹤，阳鸟也，而游于阴，盖羽族之宗长，仙人之骐骥也。
《东观汉记》曰：章帝至岱宗，柴望毕，鹄三十从东南来，经祀坛上。
《竹林七贤论》曰：嵇绍入洛，或谓王戎曰：昨于稠人中始见嵇绍，昂昂然若野鹤之在鸡群。
《琴操》曰：商陵牧子，取妻五年无子，父兄将欲为改娶，妻闻，中夜惊起，倚户悲啸，牧子闻，援琴鼓之，痛恩爱之永离，因弹别鹤以舒愤，故曰别鹤操。
晋《八王故事》曰：陆机为成都王所诛，顾左右而叹曰：今日欲闻华亭鹤唳，不可复得，华亭吴国拳县郊外之野，机素游之所。
《陶侃传》曰：侃丁母艰，在墓下，忽有二客来吊，不哭而退，仪服鲜洁，知非常人，随而看之，但见双鹄飞而冲天。
《抱朴子》曰：周穆王南征，一军尽化，君子为猿为鹤，小人为虫为沙。
述异传曰：荀朅事母孝，好属文及道术，潜栖却粒，尝东游，憩江夏黄鹄楼上，望西南有物飘然，降自霄汉，俄顷已至，乃驾鹤之宾也，鹤止户侧，仙者就席，羽衣虹裳，宾已欢对，辞去，跨鹤腾云，眇然烟灭。
《异苑》曰：魏安厘王观翔鹄而乐之，曰：寡人得如鹄之飞，视天下如芥也，客有隐游者闻之，作木雕而献王，王曰：此有形无用者也，夫作无用之器，世之奸民也，召游欲加刑焉，游曰：大王知有用之用，未寤无用之用也，今臣请为大王翔之，乃取而骑焉，遂翻然飞去，莫知所之。
《世说》曰：僧支道林好鹤，时有遗其双鹤者，翅长欲飞，林意惜之，乃锻其翮，鹤轩翥不能复起，乃舒翼反头视之，如似懊惋，道林曰：既有凌霄之姿，何肯为人耳目玩乎，养令翮成，遂放飞去。
《风土记》曰：鸣鹤戒露，此鸟性警，至八月白露降，流于草上，滴滴有声，因即高鸣相警，移徙所宿处，虑有变害也。
◇白鹤
《汉书》：宣帝即位，尊孝武庙为代宗，所巡狩至郡国皆立庙，告祠代宗庙日，有白鹤集后庭。
崔颢［按当作焦赣。］《易林》曰：白鹤衔珠。
《吴越春秋》曰：吴王阖庐有女，王伐楚，与夫人及女会食蒸鱼，王尝半，女怨曰：王食我残鱼，辱我，不忍久生，乃自杀，阖庐痛之，葬于郡西昌门外，凿地为女坟，积土为山，文石为椁，金鼎玉杯，银樽珠襦之宝，皆以送女，乃舞白鹤于吴市，令万民随观之，遂使与鹄俱入墓门，因塞之以送死。
《列仙传》曰：王子乔见桓良曰：待我缑氏山头，至期，果乘白鹤住山巅，望之不得到。
《神仙传》曰：介象死，吴先帝思之，以象所住屋为庙，时时往祭之，有白鹤来，集坐上也。
《临海记》曰：郡西北有白鹤山，周回六十里，高三百丈，有泄水悬注，遥望如倒挂白鹤，因以为名，古老相传云，此山昔有晨飞鹄，入会稽雷门鼓中，于是雷门鼓鸣，洛阳闻之，孙恩时，斫此鼓，见白鹤飞出，翱翔入云，此后鼓无复远声，永嘉郡记曰：有洙沐溪，野青田九里中，有双白鹄，年年生子，长大便去，只恒馀父母一双在耳，精白可爱，多云神仙所养。
华峤《汉书》曰：崔琦作白鹤赋以讽梁冀，冀幽杀之。
《列仙传》曰：苏耽去后，忽有白鹤十数只，夜集郡东门楼上，一只口画作书字，言曰：是城郭，人民非，三百甲子当复归，咸谓是躭。
《续搜神记》曰：辽东城门有华表柱，忽有一白鹤集，徘徊空中，言曰：有鸟有鸟丁令威，去家千岁今来归，城郭如故人民非，何不学仙去，空伴冢累累，遂上冲天。
◇黄鹄
《离骚》曰：黄鹄之举兮，知山川之纡曲，再举兮知天地之圜方。
《战国策》曰：庄辛谓楚襄王曰：黄鹄游于江海，俯喙𫚢鲤，仰断菱藕，奋其六翮，自以为无患，与人无事，不知夫射者大修弧矢，治矰缴，将加己百仞之上，故昼游江湖，夕调鼎俎。
《韩诗外传》曰：田饶事鲁哀公而不见察，谓哀公曰：夫鸡有五德，犹曰瀹而食之者，以其所从来近也，夫黄鹄一举千里，止君园池，喙君稻粱，君犹贵之，以其所从来远也，故臣将去君，黄鹄举矣。
《汉书》曰：黄鹄下建章宫大液池中，公卿上寿，赐诸侯王列侯宗室金钱也。
《列女传》曰：鲁陶门女者，少寡养姑，纺绩为产，鲁人欲求之，女乃歌曰：黄鹄早寡，七年不双，宛胫［《太平御览》九百十六作颈。］独宿，不与众同，飞鸟尚然，况于贞良，鲁人闻之，遂不复求。
《古今注》曰：汉惠帝五年七月，黄鹄二，集萧池。
◇玄鹄
《瑞应图》曰：玄鹄者，王者知音乐之节则至。
又曰：黄帝习乐昆仑，以舞众神，玄鹄六翔其右。
《韩子》曰：师涓鼓新声，平公问师旷，此何声也，曰：清商，公曰：最悲乎，师旷曰：不如清征，公曰：可得闻乎，旷曰：古之得听清征者，皆有德义之君，公曰：得试之乎，旷不得已，援琴一奏，有玄鹤二八，道南方来，集于郭门之扈，再奏而列，三奏延胫［《太平御览》九百十六作颈。］而鸣，舒翼而舞，音中宫商，公大悦，提觞起焉，为师旷寿，其后大旱。
《离骚》曰：煎鸿鸧［鸧，〈雀鸟〉也。］
《淮南子》曰：凤皇曾逝万仞之上，鸿鹄苍鹤，莫不惮焉。
《南越志》曰：开宁县多晨鹄，［晨居也。］
【诗】古诗曰：飞来白鹤，从西北来，十五十五，逻迾成行，妻卒被病，不能相随，五里一反顾，六里一徘徊，吾欲衔汝去，口噤不能开，吾欲负汝去，毛羽日摧颓。
魏陈王曹植诗曰：双鹄俱遨游，相失东海傍，雄飞窜北朔，雌惊赴南湘，弃我交颈欢，离别各异方，不惜万里道，但恐天网张。
魏何晏诗曰：双鹤比翼游，群飞戏太清，常恐天网罗，忧祸一旦并，岂若集五湖，顺流椄浮萍，逍遥放志意，何为怵惕惊。
晋阮籍诗曰：鸿鹄相随去，飞飞适荒裔，双翮凌长风，须臾万里逝，朝餐琅玕实，夕宿西山际，抗身青云中，网罗孰能制。
梁简文帝咏洲闻独鹤诗曰：远雾且氛氲，单飞才可分，孤惊宿屿浦，羁泪下江𣸣，意惑东西水，心迷四面云，谁知独辛苦，江上念离群。
梁江洪和新浦侯咏鹤诗曰：闲园有孤鹤，摧藏信可怜，宁望春皋下，刷羽玩花钿，何时秋海上，照影弄长川，晓鸣动遥怨，夕唳感孀眠，哀咽芳林君，悯默华池边，犹冀凌云志，万里共翩翩。
梁吴均咏鹤诗曰：本自乘轩者，为君阶下禽，槯藏多好儿，清唳有奇音，稻粱惠以重，华池遇亦深，怀恩未忍去，非无江海心。
陈刘那赋得独鹤凌云去诗曰：孤鸣思沧海，矫翮避虞机，怨别凄琴曲，凌风散舞衣，五里虽回顾，千年会欲归，寄语雷门鼓，无复一双飞。
陈阮卓赋得黄鹄一远别诗，霜风秋月映楼明，寡鹤偏栖中夜惊，月下徘徊顾别影，风前凄断送离声，离声一去断还续，别响时来疏复促，聊看远客赠绫纹，弥怨闲宵雅琴曲，恒思昔日稻粱恩，理翮整翰上君轩，独舞轻飞向吴市，孤鸣清唳出雷门，王子吹笙忽相值，自觉飘飘云里驶，一举千里未能归，唯有田饶解深意。
【赋】魏王粲白鹤赋曰：白翎禀灵龟之修寿，资仪凤之纯精，接王乔于汤谷，驾赤松于扶桑，餐灵岳之琼蕊，吸云表之露浆。
魏陈王曹植白鹤赋曰：嗟皓丽之素鸟，含奇气之淑祥，薄幽林以屏处，荫重景之馀光，狭单巢于弱条，惧冲风之难当，承邂逅之侥幸，得接翼于鸾皇，同毛衣之气类，信休息而同行，伤本规之违忤，怅离群而独处，恒窜伏以穷栖，独哀鸣而戢羽，冀大纲之解结，得奋翅而远游，聆雅琴之清均，记六翮之末流。
晋桓玄鹤赋曰：惟兹禽之受命，谅诞生于悠邈，擢高距以自抗，延修颈以轩瞩，分赪玄以发藻，通太素其如玉，纵眇飏于云裔，岂四海之难局，练妙气以遒化，孰百年之易促，税云驾于三山，抃鸾皇于昆岳。
宋临川康王鹤赋曰：其状也，绀络颈而成饰，赪点首以表仪，羽凝素而雪映，尾舒玄而参差，趾象虬以振步，形亚凤以擅奇。
宋鲍昭舞鹤赋曰：散幽经以验物，伟胎化之仙禽，指蓬壶而翻翰，望昆阆而扬音，匝日域以回鹜，穷天步而高寻，践神区其既远，积灵祀而方多，精含丹而星曜，顶凝紫而烟华，叠霜毛而弄影，振玉羽而临霞，朝戏于芝田，夕饮乎瑶池，厌江海而游泽，掩云罗而见羁，唳清响于丹墀，舞飞容于金阁，始连轩以凤跄，终宛转而龙跃，蹢躅徘徊，振迅腾摧，惊身蓬集，矫翅雪飞，将兴中止，若往而归，虽邯郸其敢伦，岂阳阿之能拟，入卫国而乘轩，出吴都而倾市，守驯养于千龄，结长悲于万里。
梁沈约八咏，闻夜鹤篇曰：闻夜鹤，夜鹤叫南池，对此孤明月，临风振羽仪，伊吾人之菲薄，无赋命之天爵，愍海上之惊凫，伤云间之离鹤，离鹤昔未离，近发天北垂，忽值疾风起，𫏐下昆明池，欲栖不可住，欲去飞已疲，势逐疾风举，求温向衡楚，复值南飞鸿，参差共成侣，海上多云雾，苍茫失洲屿，自此别故群，独向潇湘渚，故群不离散，相依江海畔，夜止羽相切，昼飞影相乱，刷羽共浮沉，湛澹泛清阴，既不经离别，安知慕侣心，九冬负霜雪，六翮非所任，且养凌云翅，俯仰弄清音。
【赞】周庾信鹤赞曰：九皋遥集，三山迥归，华亭别唳，洛浦仙飞，不防离缴，先遭合围，笼摧月羽，弋碎霜衣，塞传馀号，关承旧名，南游湘水，东入辽城，云飞欲舞，露落先鸣，六翮摧折，九关严闭，相顾哀鸣，肝心断绝，松上长悲，琴中永别。
【文】晋湛方生吊鹤文曰：余以玄冬修夜，忽闻阶前有孤鹤鸣，溯寒风而清叫，感凄气而增悲，属听未终，余有感焉，乃为文以吊之，惟海嵎之奇鸟，资秀气以诞生，拟鸾皇而比翼，超羽族而独灵，濯冰霜之素质，飏九皋之奇声，喙荒庭之遗粒，漱绝涧之馀清，望云舒而息翮，仰朝霞而晨征，辍王子之灵辔，絷虞人之长缨，辞丹穴之神友，与鸡鹜而同庭，轩天衢而奔想，顾樊笼而心惊，独中宵而增思，负清霜而夜鸣，资冲天之俊翮，曾不殊于鸟雀，禀棂寿之修期，忽同雕于秋薄，匪一物之足悲，伤有理而横落。
【书】晋钮滔母与从弟孝征书曰：省尔讥我以养鹄，乃戒以卫懿灭毙之祸，斯言惑矣，吾未之取，彼卫懿之好，民无役车之载，鹄有乘轩之饰，祸败之由，由乎失所，若乃开圃即于灵囿，沃池矩乎神沼，文鱼跃于白水，素鸟翔乎神州，岂非周文之德，大雅所修哉，夫嘉肴旨酒，非不美也，夏禹盛以陶豆，殷纣贮以玉杯，而此圣以兴，彼愚以灭，盖置之失所，如其无失，来难可施乎。
【序】晋湛方生羁鹤吟序曰：邻人王氏，有养鹄者，摧翮虞人之手，心悲志丧，后三年，羽翮既生，翻然高逝，有感余怀，乃为之吟。
宋范晔诗序曰：客有寄余双鹄者，其一扬翰皎洁，响逸九皋，其一翅折志衰，自视缺然，余因叹玩之，遂为之诗。
◇雉
《尔雅》曰：鸬，诸雉，［今雉也。］𫜁雉，［长尾，走且鸣。］鹞雉，［青质五采。］鸣［尔雅释鸟作鳪。］雉，［黄色，鸣自呼。］𫜁雉，［似山鸡而小。］
《春秋运斗枢》曰：玑星散为雉。
《山海经》曰：小华之山，其鸟多赤𫜁，可以御火，［𫜁雉中。］孟山鸟多白雉。
《易》曰：离为雉，［取其有文章。］
《尚书》曰：日月星辰，山龙华虫，［华虫，𫜁雉也，五色故谓之华虫。］
《尚书大传》曰：武丁祭成汤，有雉飞鼎耳而雊，问诸祖己，曰：雉者野鸟也，不当升鼎，升鼎者，欲为用也，远方将有来朝者乎，武丁思先王之道，辫发重译至者六国。
《礼记》：月令曰：孟冬，雉入大水为蜃。
《周官》曰：巾车，掌王后之五辂，重翟锡面，［重翟，翟雉之扇。］
仪礼曰：士相见之礼，贽用雉，［取其耿介。］
《毛诗》曰：有鷕雉鸣。
《左传》曰：贾大夫［贾国大夫。］娶妻而美，不言不笑，御以如皋，射雉获之，其妻忽言而笑。
又曰：叔孙豹奔齐，庚宗妇人献以雉，问其姓，曰：予子长矣，能奉雉而从我矣。
又曰：郯子云，五雉为五工正，［五雉见尔雅。］
《论语》曰：山梁雌雉，时哉时哉，子路拱之，三嗅而作。
尹《文子》曰：楚人握山雉者，路人问何鸟也，欺之曰：凤皇也，路人曰：我闻凤皇，今始见矣，汝贩之乎，请买，千金弗与，请加倍，乃与之，方欲献楚王，经宿死，路人不遑惜其金，惟恨不得献王，王闻之，感其欲献己，召厚赐之，过买鸟之金十倍。
《庄子》曰：泽雉十步一啄，百步一饮，不期畜乎樊中。
《列异传》曰：秦穆公时，陈仓人掘地得物，若羊非羊，若猪非猪，牵以献穆公，道逢二童子，童子曰：此名为媪，常在地食死人脑，若欲杀之，以柏插其首，媪复曰：彼二童，名为陈宝，得雄者王，得雌者霸，陈仓人舍媪，逐二童子，童子化为雉，飞入乎林，陈仓人告穆公，穆公发徒大猎，果得雌。又化为石，置之汧渭之间，至文公，为立祠，名陈宝，雄飞南集，今南阳雉县，其地也，秦欲表其符，故以名县，每陈仓祠时，有赤光长十馀丈，从雉县来，入陈仓祠中，有声如雄雌，［《太平御览》九百十七作雉。］
《洪范五行传》曰：正月雷微而雉雊，雷通气也。
杨雄琴清英曰：雉朝飞操者，卫女傅母之所作也，卫侯女嫁于齐太子，中道闻太子死，问傅母曰：何如，傅母曰：且往当丧，丧毕不肯归，终之以死，傅母悔之，取女所自操琴，于冢上鼓之，忽二雉俱出墓中，傅母抚雉曰：女果为雉耶，言未毕，俱飞而起，忽然不见，傅母悲痛，援琴作操，故曰雉朝飞。
《琴操》曰：齐独沐子，年七十无妻，朝出，见飞雉雌雄相随，感之，抚琴而歌曰：雉朝飞，鸣相和，雄雌群游于山河。
《汉武帝故事》曰：上幸梁父，祠地主，上亲拜庶羞，以远方奇禽异兽，及白雉白乌之属，其日山上有白云。又呼万岁者。
《东观汉记》曰：鲁恭为中牟令，蝗虫不入县界，河南尹遣郡掾肥亲验之，坐树下，雉过止恭侧，旁有小儿，亲曰：何不击之，儿言雉将雏，可怜，亲叹其三异。
魏书曰：太祖才力绝人，于南皮，一日射雉，获六十三头。
《魏志》曰：侍中辛毗，从文帝射雉，帝曰：乐哉，毗曰：于陛下甚乐，于群下甚苦，帝默然，为之希出。
《吴志》曰：孙休锐意于典籍，欲毕览百家之言，大好射雉，春秋之间，常晨出夜还，惟此时舍书。
《江表传》曰：孙权数射雉，潘濬谏权，权曰：时时𫏐出耳，不复如往日也，濬曰：天下未定，万机务多，射雉非急，弦绝括破，皆能为害，濬乃手自撤坏雉翳，权由是遂绝不复射雉，枹朴子曰：白雉有种，南越尤多，按地域图，今之九德，则古之越裳也，盖白雉之所出，周成王所以为瑞者，贵其所自来之远，明其德化所被之广，非谓此为奇也。
晋成康［《太平御览》六百九十四作咸宁。］起居注曰：大医司马程据，上雉头裘，诏于殿前烧之。
《博物志》曰：翟雉长尾，雨雪惜其尾，栖高树杪，不敢下食，往往饿死。
萧广济《孝子传》曰：萧芝至孝，除尚书郎，有雉数十头，饮啄宿止，当上直，送至歧路，下直入门，飞鸣车侧。
宋略，孝武帝尝出射雉，值雨，侍中沈怀文谏曰：非止千乘失容，亦乃圣躬栉沐。
【诗】宋鲍昭诗曰：雉朝飞，振羽翼，专场侠两雌，恃强力，媒已惊，翳已逼，黄间潜彀卢矢直，刎绣颈，碎锦臆，绝命君前无怨色。
梁简文帝雉朝飞诗曰：晨光照夌畿，平野度春晖，避鹰时耸角，妒垄或斜飞，少年从远役，有恨意多违，不如随游荡，罗袂拂臣衣。
陈萧有射雉诗曰：二月春翚动，曹王侠妒媒，插翳依花合，芟场向野开，隔田闻雉近，横溪见影来，弦明青压碎，箭落锦衣摧，今日如皋路，能将巧笑回。
【赋】晋王叔之翟雉赋曰：余在荆楚，见人有养雉翟二鸟者，慨然感之，而为赋之，含野气于人涂，信多惧而少嘉，雉见质而不陋，翟表文而弗华，映寒条之始绿，发冬秀之馀葩。
晋傅纯雉赋曰：览飞禽之可贵，伟翔雉之嘉形，应炎离之诞育，包造化之淳精，鲜光皎粲，丽采繁盈，首同晖于昊天，垂玄景之绿青，体等耀于方彩，敷五色之华英。
晋傅玄雉赋曰：禀炎离之正气，应朱火之祯祥，播五彩之繁缛，被华文而成章，冠列角之盛仪，翘从风而飘扬，履严距之武节，超鸾跱而凤翔，感天和而贻瑞，进据鼎而祚商，乐周道之方隆，敷皓质于越裳。
晋孙楚翟赋曰：体冲和之淑质，饰羽仪于茂林，斑五色之文章，扬曒曒之清音，设密网于岩阿，飞轻激之云浮，上无逃而弗获，下无隐而不搜，遂戢翼以就养，随笼栖而言归，恒逍遥于阶庭，荫朝阳之盛晖。
【表】宋孝武帝在藩上白雉表曰：白体表素彩仪，禀识自扰，陶气仁风，练色淳露，不蕲一饮之逸，不资三逸之勤。
【启】周庾信谢赵王赉雉启曰：夏翟秋飞，江翚春涧，中牟县之客，遂得坐观，贾大夫之妻，已应含笑，仰费中厨，来供下客，山川道远，口腹知恩。
◇鹖
《说文》曰：鹖似雉，出上党。
月令曰：大雪之日，鹖鸟不鸣。
《列子》曰：黄帝与炎帝战，以雕鹖为旗帜。
《汉书》曰：京兆尹张敞舍，鹖雀飞集，丞相霸以为神雀，欲以上闻，敞劾奏之，霸大惭。
续《汉书》：舆服志曰：虎贲武骑，皆鹖冠，以其斗死乃止，故赵武灵王以表武士焉。
【赋】魏陈王曹植鹖赋曰：鹖之为禽猛气，其斗，终无胜负，期于必死，遂赋之焉，美遐圻之伟鸟，生太行之岩阻，体贞刚之烈性，亮金德之所辅，戴毛角之双立，扬玄黄之劲羽，甘沈殒而重辱，有节侠之仪矩，降居檀泽，高处保岑，游不同岭，栖必异林，若有翻雄骇逝，孤雌惊翔，则长鸣挑敌，鼓翼专场，逾高越壑，双战只僵，阶侍斯珥，俯曜文墀，成武官之首饰，增庭燎之高晖。
魏王粲鹖赋曰：惟兹鹖之为鸟，信才勇而劲武，服干刚之正气，被淳駹之质羽，愬晨风以群鸣，震声发乎外宇，厉廉风与猛节，超群类而莫与，惟膏薰之焚销，固自古之所咨，逢虞人而见获，遂囚执乎𫄬累，赖有司之图功，不开小而漏微，令薄躯以免害，从孔鹤于园湄。
【赞】晋郭璞鹖赞曰：鹖之为鸟，同群相为，畴类被侵，虽死不避，毛饰武士，兼厉以义。
