◇诗
《毛诗序》曰：诗者，志之所之也，在心为志，发言为诗。
《春秋说题辞》曰：在事为诗，未发为谋。
《汉书》曰：诵其言谓之诗。
《文章流别论》曰：书云，诗言志，歌永言，言其志谓之诗，古有采诗之官，王者以知得失，史记曰：古诗三千馀篇，孔子删取三百五篇，皆弦歌，以合韶武之音。
《左传》曰：昔周穆王欲肆其心，周行天下，将必有车辙马迹，祭公谋父，作祈招以止王心，其诗曰：祈招之愔愔，式招德音，思我王度，式如玉，式如金。
《论语》曰：小子何莫学夫诗，诗可以兴，可以观，可以群，可以怨，迩之事父，远之事君，多识于鸟兽草木之名。
《诗纬含神雾》曰：诗者，天地之心，君德之祖，百福之宗，万物之户也。
《穆天子传》曰：至于黄竹，天子乃休，日中大寒，北风雨雪，天子作诗我徂黄竹三章，以哀民。
《汉武帝集》曰：奉车子集［《太平御览》五百九十二作侯。］暴病，一日死，上甚悼之，乃自为歌诗。
《列子》曰：尧微服游于康衢，闻儿童谣曰：立我蒸民，莫匪尔极，不识不知，顺帝之则，尧问曰：孰教尔为此言，童儿曰：我闻之大夫，问大夫，大夫曰：古诗。
《汉书》曰：匡衡，字稚珪，好学，家贫，佣作以供资用，尤精诗，力过绝人，诸儒为之语曰：无说诗，匡鼎来，［应劭曰：鼎，方也，张晏曰：匡衡少时字鼎。］匡说诗，解人颐。
又曰：益州刺史王襄，欲宣风化众庶，闻王褒有俊才，使褒作中和乐职宣布诗，选好事者习而歌之，时汜乡侯何武为童子，选在歌中，久之，武等学长安，歌大学下，转而上闻，宣帝召武等观之，皆赐帛，谓曰：此盛德之事，吾何足以当之。
又曰：古者诸侯卿大夫，交接邻国，以微言相感，当揖让之时，必称诗以喻其志，盖以别贤不肖而观盛衰，故孔子曰：不学诗无以言也。
赵书曰：徐光，字季武，顿丘人，年十四五，为将军王阳秣马，光但书马柳［《太平御览》五百八十六作枊，此讹。］屋柱为诗，不亲马事。
《世说》曰：夏侯湛作周诗成，以示潘岳，曰：此文非徒温雅，乃别见孝悌之性，潘因此遂作家风诗。
又曰：郭景纯诗云，林无静树，川无停流，阮遥集云，泓峥箫瑟，实不可言，每读此，辄觉神超形越。
汉孝武皇帝元封三年作柏梁台，诏群臣二千石，有能为七言者，乃得上坐，皇帝曰：日月星辰和四时，梁王曰：骖驾驷马从梁来，大司马曰：郡国士马羽林才，丞相曰：总领天下诚难治，大将军曰：和抚四夷不易哉，御史大夫曰：刀笔之吏臣执之，太常曰：撞钟击鼓声中诗，宗正曰：宗室广大日益滋，卫尉曰：周卫交戟禁不时，光禄勋曰：总领从官柏梁台，廷尉曰：平理请谳决嫌疑，太仆曰：循饰舆马待驾来，大鸿胪曰：郡国吏功差次之，少府曰：乘舆御物主治之，大司农曰：陈粟万硕杨以箕，执金吾曰：徼道宫下随讨治，左冯翊曰：三辅盗贼天下尤，右扶风曰：盗阻南山为民灾，京兆尹曰：外家公主不可治，詹事曰：椒房率更领其财，典属国曰：蛮夷朝贺常会期，大匠曰：柱枅薄栌相枝持，太官令曰：枇杷橘栗桃李梅，上林令曰：走狗逐兔张罝罘，郭舍人曰：啮妃女唇甘如饴，东方朔曰：迫窘诘屈几穷哉。
宋孝武帝华林都亭曲水联句效柏梁体，九宫盛事予旒纩，宋孝武帝，三辅务根诚难亮，杨州刺史江夏王臣义恭，策拙枌乡惭恩望，南徐州刺史竟陵王臣诞，折衡莫效兴民谤，领军将军臣元景，侍禁卫储恩逾量，太子右率臣畅，臣谬叨宠九流旷，吏部尚书臣庄，喉唇废职方思让，侍中臣偃，明笔直绳天威谅，御史中丞臣颜师伯。
梁武帝清暑殿联句柏梁体，居中负扆寄缨绂，［梁武帝。］言惭辐凑政无术，［新安太守任昉。］至德无恨愧违弼，［侍中徐勉。］燮赞京河岂微物，［丹阳丞刘泛。］窃侍两宫惭枢密，［黄门侍郎柳憕。］清通简要臣岂汨，［吏部郎中谢览。］出入帷扆滥荣秩。［侍中张卷。］复道龙楼歌楙实，［太子中庶子王峻。］空班独坐惭羊质，［御史中丞陆果，○按当作杲。］嗣以书记臣敢匹，［右军主簿陆倕。］谬参和鼎讲画一，［司徒主簿刘洽。］鼎味参和臣多匮，［司徒左西属江葺。］
梁元帝宴清言殿作柏梁体，玉衡七政转璇玑，［梁元帝。］升降端揆而才非，［侍中尚书仆射臣裒。］澄镜朱紫眇难追，［吏部尚书臣谷。］
后汉孔融离合诗，郡姓名诗曰：渔父屈节，水潜匿方，与时进止，出行施张，吕公饥钓，阖口渭旁，九域有圣，无土不王，好是正直，女固予匡，海外有截，隼逝鹰扬，六翮不奋，羽仪未彰，龙蛇之蛰，俾也可忘，玖璇隐曜，美玉韬光，无名［二字原脱，据冯校本补。］无誉，放言深藏，按辔安行，谁谓路长，［鲁国孔融文举。］
梁元帝离合诗曰：泬寥云物净，水木备春光，龛定方无远，合浦不难航，［○原讹抗，据冯校本改，宠。］
梁萧巡离合诗，赠尚书令何敬容曰：枝能本无取，支叶复单贫，柯条谬承日，木石岂知晨，狗马诚难尽，犬羊非赐驯，效嚬既不似，学步孰能真，寔由紊朝典，是曰蠹彝伦，俗化于兹鄙，人涂自此分。
陈沈蜅离合诗，赠江藻曰：开门枕芳野，井上发红桃，林中藤茑［原讹{艹马}，据冯本改。］秀，木末风云高，屋室何寥廓，志士隐蓬蒿，故知人外赏，文酒易陶陶，朋友足谐晤。又此盛诗骚，朗月同携手，良景共含毫，栾巴有妙术，言是神仙曹，百年肆偃仰，一理讵相劳，［闲居有乐。］
晋潘岳离合诗曰：佃渔始化，人民穴处，意守醇朴，音应律吕，桑梓被源，卉木在野，锡鸾未设，金石拂举，害咎蠲消，吉德流普，谿谷可安，奚作栋宇，嫣然以憙，焉惧外侮，熙神委命，已求多祜，叹彼季末，口出择语，谁能墨诚，言丧厥所，垄亩之谚，龙潜岩阻，鲜义崇乱，少长失叙，［思杨容姬难堪。］
宋何长瑜离合诗曰：宜然悦今会，且怨明晨别，肴蔌不能甘，有难不可雪，［网。］
宋孝武离合诗曰：霏云起兮泛滥，雨霭昏而不消，意气悄以无乐，音尘寂而莫交，守边境以临敌，寸心厉于戎昭，阁盈图记，门满宾僚，仲秋始戒，中园初凋，池育秋莲，水灭寒漂，旨归涂以易感，日月逝而难要，分中心而谁寄，人怀念而必谣，［悲客他方。］
宋谢惠连离合诗曰：放棹遵遥涂，方与情人别，啸歌亦何言，肃尔凌霜节，［谷。］
又曰：夫人皆薄离，二友独怀古，思笃子衿诗，山川何足苦，［念。］又夜集作离合诗曰：四坐宴嘉宾，一客自远臻，九言何所戒，十善故宜遵，［此。］
宋谢灵运作离合诗曰：古人怨信次，十日眇未央，加我怀缱绻，口咏情亦伤，剧哉归游客，处子勿相忘。［别。］
宋贺道庆离合诗曰：促席宴闲夜，足欢不觉疲，咏歌无馀原，永言终在斯。［信。］
齐石道慧离合诗曰：好仇华良夜，子欢我亦欣，昊穹出明月，一坐感良晨。［娱。］
齐王融离合诗曰：冰容惭远鉴，水质谢明晖，是照相思夕，早望行人归。［火。］
又回文诗曰：枝大柳塞北，叶暗榆关东，垂条逐絮转，落蕊散花丛，池莲照晓月，幔锦拂朝风，晓吹纶杂羽，薄粉艳妆红，离情隔远道，叹结深闺中。
又后园作回文诗曰：斜峰绕径曲，耸石带山连，花馀拂戏鸟树密隐鸣蝉。
梁简文帝和湘东王后园回文诗曰：枝云间石峰，脉水侵山岸，池清戏鹄聚，树秋飞叶散。
梁劭陵王萧纶回文诗曰：烛华临静夜，香气入重帷，曲度闻歌远，繁弦觉舞迟。
周庾信和回文诗曰：旱莲生竭镬，嫩菊养秋邻，满池留浴鸟，分桥上戏人。
梁定襄侯和回文诗曰：危台出岫回，曲涧上桥斜，池莲隐弱芰，径筱落藤花。
宋鲍昭建除诗曰：建旗出敦煌，西讨属国羌，除去徒舆骑，战车罗万箱，满山又填谷，投鞍合营墙，平原亘千里，旌鼓转相望，定舍后未休，候骑前敕装，执戈无暂顿，弯弧不解张，破灭西零国，生虏郅支王，危乱悉平荡，万里置关梁，成车入王门，女献玉壶浆，收功在一时，历世荷馀光，开壤袭朱绂，左右佩金章，闭帷草太玄，兹事殆愚狂。
梁宣帝建除诗曰：建国惟神业，十世本灵长，除奇逾汉祖，徯后类殷汤，满盈既亏度，否运理还康，平阶今复睹，德星行见祥，定寇资雄略，静乱属贤良，执讯穷郢鲁，吊伐遍徐杨，破敌勋佣盛，佩紫且怀黄，危苗既已窜，妖沴亦云亡，成功勒云社，治定礼要荒，收戟归农器，牧马恣刍场，开山接梯路，架海拟山梁，闭欲同彭老，延寿等东皇。
梁范云建除诗曰：建国负东海，衣冠成营丘，除道梁淄水，结驷登之罘，满座咸嘉友，苹藻绝时羞，平望极聊摄，直视尽姑尤，定交无恒所，同志互相求，执手欢高宴，举白穷献酬，破琴岂重赏，临豪宁再俦，危生一朝露，蝼蚁将见谋，成功退不处，为名自此收，收名弃车马，单步反蜗牛，开渠纳秋水，相土播春畴，闭门谢世人，何欲复何求。
陈沈炯建除诗曰：建章连凤阙，蔼蔼入云烟，除庭发槐柳，冠剑似神仙，满衢飞玉轪，夹道跃金鞭，平明尘雾合，薄暮风云褰，定交大学里，射策云台边，执事一朝谬，朝市忽崩迁，破家徒徇国，力弱不扶颠，危机空履虎，击恶岂如鹯，成师凿门去，败绩裹尸旋，收魂不入斗，抱景问穹玄，开颜何所说，空忆平生前，闭门穷巷里，静扫咏归田。
又六甲诗曰：甲拆开众果，万物具敷荣，乙飞上危幕，雀乳出空城，丁翼陈诗罢，公绥作赋成，戊巢花已秀，满塘草自生，已乃忘怀客，荣乐尚开情，庚庚闻鸟啭，肃肃望凫征，辛酸多悯测，寂寞少逢迎，壬蒸怀太古，覆妙伫无名，癸巳空施位，讵以召幽贞。
又十二属诗曰：鼠迹生尘案，牛羊暮下来，虎啸坐空谷，兔月向窗开，龙隰远青翠，蛇柳近徘徊，马兰方远摘，羊负始春栽，猴栗羞芳果，鸡砧引清杯，狗其怀物外，猪蠡窅悠哉。
又六府诗曰：水广南山暗，杖策出蓬门，火炬村前发，林烟树下昏，金花散黄蕊，蕙草杂芳荪，木兰露渐落，山芝风屡翻，土高行已冒，抱瓮忆中园，谷城定若近，当终黄石言。
陈孔鱼和六府诗曰：金门朱轨躅，吾子盛簪裾，木舌无时用，蓱流复在余，水乡访松石，兰泽侣樵渔，火洲方可至，地肺即为居，土牛自知止，贞心达毁誉，谷稼有时隙，乘植望白榆。
古两头纤纤诗曰：两头纤纤月初生，半白半黑眼中精，腷々膊々鸡初鸣，磊磊落落向曙星。
齐王融代两头纤纤诗曰：两头纤纤绮上文，半白半黑燕翔群，腷々膊々鸟迷曛，磊磊落落玉石分。
藁砧诗曰：藁砧今何在，山上复有山，何当大刀头，破镜飞上天。
齐王融代藁砧诗曰：花蒂今何在，不是林下生，何当垂两髻，团扇云间明。
又曰：镜台今何在，寸身正相随，何当碎联玉，云上璧已亏。
古五杂组诗曰：五杂组，冈头草，往复还，车马道，不获已，人将老。
齐王融代五杂组诗曰：五杂组，庆云发，往复还，经天月，不获已，生胡越。
梁范云拟古五杂组诗曰：五杂组，会涂山，往复还，两崤关，不得已，孀与鳏。
宋王微四气诗曰：蘅若首春华，梧楸当夏翳，鸣笙起秋风，置酒飞冬雪，齐王融四色诗曰：赤如城霞起，青如松雾澈，黑如幽都云，白如瑶池雪。
梁范云四色诗曰：折柳青门外，握兰翠疏中，绿苹骋春日，碧渚澹时风。
又曰：差池朱燕去，缤翻赤雁归，瀺灂丹鱼聚，联翩血鸟飞。
又曰：素鳞飏北渚，白水杜南宛，献环润玉塞，归珠照琼辕。
又曰：乌林叶将𫕥，墨池水就干，玄豹藏暮雨，黑豹凌夜寒。
又拟古四色诗曰：丹如桓公庙，青如夕郎门，黑如南岩〈石肃〉，白如来山猿。
宋鲍昭谜字诗曰：二形一体，四支八头，四八一八，飞泉仰流，［井。］头如刀，尾如钩，中央横广，四角六抽，右面负两刃，左边双属牛，［龟。］干之一九，从立无偶，巛之二六，宛然双宿，［土。］
宋谢庄自寻阳至都集道里名为诗曰：山经函旋览，水牒倦敷寻，稽榭诚淹流，烟台信遐临，翔州凝寒气，秋浦结清阴，眇眇高湖旷，遥遥南陵深，青溪如委黛，黄沙似舒金，观道雷池侧，访德茅堂阴，鲁显阙微迹，秦良灭芳音，讯远博望崖，采赋梁山岑，崇馆非陈宇，茂苑岂旧林。
宋鲍昭数名诗曰：一身仕关西，家族满山东，二年从车驾，斋祭甘泉宫，三朝国庆毕，休沐还旧邦，四牡曜长路，轻盖若飞鸿，五侯相饯送，高会集新丰，六乐陈广坐，组帐扬春风，七盘起长袖，庭下列歌锺，八珍盈雕俎，绮肴纷错重，九族咸瞻迟，宾友仰徽容，十载学无就，善官一朝通。
齐虞羲数名诗曰：一去濠水阳，连翩远为客，二毛飒已垂，家贫无所择，三径日荒疏，徭人心不怿，四豪不降意，何事黄金百，五日来归者，朱轮竟长陌，六郡轻薄儿，追随穷日夕，七发动音容，宾从纷弈弈，八表服英严，光光满坟籍，九流意何以，守玄遂成白，十载职不移，来归落松柏。
梁范云数名诗曰：一鼓有馀气，趫勇正纷纭，二广无遗略，雄虎自为群，三河尚扰攘，循橹起橨榅，四巡驻青跸，瘗玉旷亭云，五十又舒旆，旗帜日缤纷，六郡良家子，慕义轻从军，七获美前载，克俊嘉昔闻，八音伫繁律，将以安司勋，九命既斯复，金壁固宜分，十难康有道，延首望卿云。
齐王融奉和竟陵王郡县名诗曰：追芳承荔浦，揖道讯虚丘，升裾临广牧，从望尽平洲，曾山陵翠坂，方渠缅清流，阳台翻早茂，阴馆怀名秋，岁晏东光弭，景仄西华收，端溪惭昔彦，测水谢前修，往食曲阜盛，今属平台游，燕棠缺初雅，郑衮息遗讴，久倾信都美，乃结茂陵俦，河间诚可咏，南海果难游。
梁范云奉和齐竟陵王郡县名诗曰：抚戈金城外，解珮玉门中，白马腾远雪，苍松壮寒风，临泾方辩渭，安夷始和戎，取禾广田北，驱兽飞狐东，新城多雉堞，故市绝商工，海西舟楫断，云南烟雾通，罄节畴盛德，宣力照武功，还饮渔阳水，归转杜陵蓬。
梁沈约奉和竟陵王郡县名诗曰：西都富轩冕，南宫溢才彦，高阙连朱雉，方渠渐游殿，广川肆河济，长岑绕崤汧，曲梁济危渚，平皋骋悠眄，青渊皎澄澈，曾山郁葱蒨，阳泉濯春藻，阴丘聚寒霰，西华不可留，东光促奔箭，望都游子怀，临戎征马倦，既豫平台集，复齿南皮宴，一窥长安城，羞言杜陵掾。
梁元帝县名诗曰：长陵新市北，郑卫好容仪，先过上兰苑，还牵高柳枝，薄妆宜入镜，舒花堪照池，蒲洲涵水色，椒壁杂风吹，此时方夜饮，平台传羽卮。
梁范云州名诗曰：司春命初铎，青耦肆中樊，逸豫诚何事，稻粱复宜敦，徐步遵广隰，冀以写忧源，杨柳垂场圃，荆棘生庭门，交情久所见，益友能孰存。
梁简文帝卦名诗曰：栉比园花满，径复水流新，离禽时入袖，旅俗乍依苹，丰壶要上客，鹄鼎命嘉宾，车由泰夏闼，马散咸阳尘，莲舟虽未济，分密已同人。
梁简文帝药名诗曰：朝风动春草，落日照横塘，重台荡子妾，黄昏独自伤，烛映合欢被，帷飘苏合香，石墨聊书赋，铅华试作妆，徒令惜萱草，蔓延满空房。
梁元帝药名诗曰：戍客恒山下，常思衣锦归，况看春草歇，还见雁南飞，〈虫葛〉烛凝花影，重台闭绮扉，风吹竹叶袖，网缀流黄机，讵信金城里，繁露晓霑衣。
梁庾肩吾奉和药名诗曰：英王牧荆楚，听讼出池台，督邮称蝗去，亭长说乌来，行塘朱鹭响，当道赤帷开，马鞭聊写赋，竹叶暂倾杯。
梁沈约奉和齐竟陵王药名诗曰：丹草秀朱翘，重台架危{巳山}，木兰露易饮，射干枝可结，阳隰采新夷，寒山望积雪，玉泉亟周流，云华乍明灭，合欢叶暮卷，爵林声夜切，垂景迫连桑，思仙慕云埒，荆实部丹瓶，龙刍汗奔血，照握乃夜光，盈车非玉屑，细柳空葳蕤，水萍终萎绝，黄符若可挹，长生永昭晢。
梁元帝姓名诗曰：征人习水战，辛苦配戈船，夜城随偃月，朝军逐避年，龙吟澈水度，虹光入夜圆，涛来如阵起，星上似烽燃，经时事南越，还复讨朝鲜。
梁沈约和陆慧晓百姓名诗曰：建都望淮海，树阙表衡稽，井干风云出，柏梁星汉齐，皇王临万宇，惠化覃黔黎，吉士服仁义，宿昔秉华圭，庸贤起幽谷，钦言非象犀，端委康国步，偃息召邦携，举政方分策，易纪粲金泥，伊余沐嘉幸，由是别园畦，曾微涓露答，光景遂云西，方随炼丹子，薄暮矫行迷。
梁元帝相名诗曰：仙人卖玉杖，乘鹿去山林，浮杯度池曲，摩镜往河阴，井内书铜板，灶里化黄金，妻摇五明扇，妾弄一弦琴，暂游忽千里，中天那可寻。
梁元帝鸟名诗曰：方舟去𫛛鹊，鹄引欲相要，晨凫移去舸，飞燕动归桡，鸡人怜夜刻，凤女念吹箫，雀钗照轻幌，翠的绕纤腰，复闻朱鹭曲，钲管杂回潮。
梁元帝兽名诗曰：豹韬求秘术，虎略选良臣，水涉黄牛浦，山过白马津，推锋上狐塞，画像入麒麟，果下新花落，桃枝芳树春，王孙及公子，熊席复横陈。
梁元帝歌曲名诗曰：啼乌怨别鹤，曙鸟忆离家，石阙题书字，金镫飘落花，东方晓星度，西山晚日斜，縠衫回广袖，团扇掩轻纱，暂借青骢马，来送黄牛车。
梁元帝龟兆名诗曰：土膏春气生，倡女协春情，鱼游连北水，鹄作辽东鸣，折梅还插鬓，荡柱更移声，银烛含朱火，金炉对宝笙，百枝凝夕焰，却月隐高城。
梁元帝斜{宀儿}名诗曰：金推五百里，日晚唱归来，车转承光殿，步上通天台，钗临曲池影，扇拂玉堂梅，先取中庭入，罢逐步廊回，下关那早闭，人迎已复开。
梁元帝将军名诗曰：虎旅皆成阵，龙骑尽能〈足甫〉，鸣鞭俱破虏，决胜往长榆，细柳浮轻暗，大树绕栖乌，楼船写退鹢，樯鸟狎飞凫，度河还自许，偏与功名俱。
梁元帝宫殿名诗曰：杏［原作杯，据冯校本改。］间花欲燃，竹径露初圆，斗鸡东道上，走马北场边，合欢依暝巷，蒲萄向日鲜，旗亭觅张放，香车迎董贤，定隔天渊水，相思夜不眠。
梁元帝屋名诗曰：梁园气色和，斗酒共相过，玉柱调新曲，画扇掩馀歌，深潭影菱菜，绝壁挂轻萝，木莲恨花晚，蔷薇嫌刺多，含情戏芳节，徐步待金波。
梁元帝车名诗曰：长墟带江转，连甍映日分，佳人坐椒屋，接膝对兰薰，绕砌萦流水，边梁图画云，锦色悬殊众，衣香遥出群，日暮轻帷下，黄金妾赠君。
梁元帝船名诗曰：天暝浮云飞，三翼自相追，池模白鹄舞，檐知青雀归，华渊通转巉，伏槛跨相矶，松涧流星影，桂窗斜月晖，思君此无极，高楼泪染衣。
梁元帝树名诗曰：赵李竞追随，轻杉露弱枝，杏梁始东照，柘火未西驰，香因玉钏动，佩逐金衣移，柳叶生眉上，珠珰摇鬓垂，逢君桂枝马，车下觅新知。
梁元帝草名诗曰：胡王迎娉主，涂经蓟北游，金钱买含笑，银棋影梳头，初控游龙马，仍移卷柏舟，中江离思切，蓬鬓不堪秋，况度蒲昌海，落月似悬钩。
陈沈炯八音诗曰：金屋贮阿娇，楼阁起迢迢，石头足年少，大道跨河桥，丝桐无缓节，罗绮自飘飘，竹烟生薄晚，花色乱春朝，匏瓜讵无匹，神女嫁苏韶，土地多妍冶，乡里足尘嚣，革年未相识，声论动风飚，木桃堪底用，寄以答琼瑶。
又和蔡黄门口字咏绝句曰：嚣嚣宫阁路，灵灵谷口闾，谁知名器品，语哩各崎岖。
◇赋
《毛诗序》曰：诗有六义，其二曰赋。
《释名》曰：赋，敷也，敷布其义，谓之赋也。
《汉书》曰：不歌而诵谓之赋，登高能赋，可以为大夫，言感物造端，材智深美，可以与图政事，故可以为列大夫也，春秋之后，周道浸坏，聘问歌咏，不行于列国，而贤人失志之赋作矣，孙卿及楚臣屈原，离谗忧国，皆作赋以风谕，成［《太平御览》五百八十七作咸。］有则［御览作恻。］隐古训之义，其后宋玉唐勒，汉兴，枚乘司马相如，下及杨子云，竞为侈丽闳广之语，设其讽谕之义，是以杨子称之曰：诗人之赋丽以则，辞人之赋丽以淫，如孔氏之门用赋也，则贾谊登堂，相如入室矣。
又曰：上令王襃与张子侨等并待诏，数从游猎，所幸宫馆，辄为歌颂，第其高下，以差赐帛，议者多以为淫靡不急，上曰：不有博弈者乎，为之犹贤乎已，辞大者与古诗同义，小者辨丽可嘉，譬如女工有绮縠，音乐有郑卫，今世俗犹皆以此娱悦耳目，辞赋比娱耳悦目，有仁义风谕鸟兽草木多闻之观，贤于倡优博弈远矣。
又曰：枚皋上书北阙，自陈枚乘之子，上得大喜，召入见，待诏，皋因赋殿中，诏使赋平乐馆，善之，拜为郎，皋不通经术，谈笑类徘倡，为赋颂好慢戏，以故得渫渎贵幸，比东方朔郭舍人等，武帝春秋三十九，乃得皇太子，群臣喜，故皋与东方朔作皇太子生赋，皋为文疾，受诏辄成，司马相如善为文而迟，故所作少。
《汉书》曰：成帝赵昭仪，方大幸，每上往甘泉宫，常从在属车间豹尾中，故杨雄盛言车骑之众，参丽之驾，非所以感动天地，逆厘三辰。又言屏玉女，却宓妃，以惩齐戒之事，赋成奏之，天子异焉，先是时，蜀有司马相如，作赋甚弘丽温雅，雄心壮之，每作赋，常拟以为式。
《东观汉记》曰：班固，字孟坚，九岁能作赋颂，固数入读书禁中，每行巡狩，辄献赋颂。
《桓子新论》曰：余少时，见杨子云丽文高论，不量年少，猥欲逮及，常作小赋，用精思大剧，而立感动发病，子云亦言成帝上甘泉，诏使作赋，为之卒暴，倦卧，梦其五藏出地，及觉大少气，病一岁，余素好文，见子云工为赋，欲从之学，子云曰：能读千赋，则善为之矣。
《祢衡别传》曰：黄射大会宾客，人有献鹦鹉者，射举卮酒于衡曰：原先生赋之，以娱嘉宾，衡揽笔而作，文不加点，辞彩甚丽。
《魏略》曰：十兰献赋，赞述太子德美，太子报曰：作者不虚其辞，受者必当其实，兰此者，岂吾实哉，昔吾丘寿王陈宝何武等，徒以歌颂，犹金帛之赐，兰事虽不谅，义足嘉也，今赐牛一头。
又曰：邯郸淳作投壶赋千馀言，奏之，文帝以为工，赐帛十疋。
《魏志》曰：陈思王曹植，字子建，善属文，太祖尝视其文，谓植曰：汝倩人耳，植曰：言出为论，下笔成章，原当面试，奈何倩人，时邺，［原讹业，据冯本改。］都铜爵台新成，太祖悉将诸子登台，使各为赋，植援笔立成，太祖甚异之。
王隐《晋书》曰：张华，字茂先，阮籍见华鹪鹩赋，以为王佐之才，中书郎成公绥，亦推华文义胜己。
《文士传》曰：何桢，字元干，青龙元年，天子特诏曰：杨州别驾何桢，有文章才识，使作许都赋成，封上，不得令人见，桢遂造赋表上。
又曰：潘尼曾与同僚饮，主人有琉璃碗，客使赋之，尼于坐立成。
《世说》曰：孙兴公作天台赋成，以示范荣期，云，卿试掷置地，要作金石声，范曰：恐子之金石，非宫商中声，然每至佳句，皆辄云，应是我辈语。
【赋】晋陆机文赋曰：余每观才士之作，窃有以得其用心，夫其放言遣辞，良多变矣，妍蚩好恶，可得而言，每每自属文，尤见其情，恒患意不称物，文不逮意，非知之难，能之难也，故作文赋，以述先士之盛藻，因论作文之利害所由，他日逮可谓曲尽其妙，伫中区以玄览，颐情志于典坟，遵四时以叹逝，瞻万物而思纷，悲落叶于劲秋，喜柔条于芳春，心凛凛以怀霜，志眇眇而临云，咏世德之俊烈，诵先人之清芬，慨投篇而援笔，聊宣之乎斯文，其始也，皆收视反听，耽思旁讯，精骛八极，心游万仞，其致也，情曈昽而弥鲜，物昭晢而互进，倾群言之沥液，漱六艺之芳润，收百世之阙文，采千载之遗韵，谢朝华于已披，启夕秀于未振，观古今于须臾，抚四海于一瞬，然后选义按部，考辞就班，藏景者咸叩，怀响者必弹，或因枝以振叶，或缘波而讨源，或妥帖而易施，或龃龉而不安，笼天地于形内，挫万物于笔端，伊兹事之可乐，固圣贤之所钦，课虚无以责有，叩寂寞而求音，函绵邈于尺素，吐滂霈乎寸心，言恢之而弥广，思按之而愈深，播芳蕤之馥馥，发清条之森森，粲风飞而飚竖，郁云起乎翰林，故夫夸目者尚奢，惬心者贵当，言穷者无隘，论达者唯旷，诗缘情而绮靡，赋体物而浏亮，碑披文以相质，诔缠绵而凄怆，铭博约而温润，箴顿挫而清壮，颂优游以彬蔚，论精微而朗畅，奏平彻以闲雅，说炜晔而谲诳，虽区分之在兹，亦禁邪而制放，要辞达而理举，故无取乎冗长，其为体也屡迁，其会意也尚巧，其遣言也贵妍，暨音声之迭代，若五色之相宣，或仰偪于先条，或俯侵于后章，或辞害而理比，或言顺而义妨，离之则双美，合之则两伤，考殿最于锱铢，定去留于毫芒，立片言以居要，乃一篇之警策，虽众辞之有条，必待兹而效绩，或藻思绮合，清丽阡眠，烂若缛绣，凄若繁弦，必所拟之不殊，乃暗合乎曩篇，虽杼轴于予怀，怵他人之我先，石韫玉而山辉，水怀珠而川媚，彼榛楛之勿翦，亦蒙荣而集翠，若夫丰约之裁，俯仰之形，因宜适变，曲有微情，或言拙而谕巧，或理朴而辞轻，或袭故而弥新，或沿浊而更清，或览之而必察，或妍之而后精，譬循舞者趁节以投袂，歌者应弦而遣声，若夫应感之会，通塞之纪，来不可遏，去不可止，藏若影灭，行犹响起，思风发于焜臆，言泉流于唇齿，纷葳蕤以馺遝，唯豪素之所拟，文徽徽以溢目，音泠泠而盈耳，及其六情底滞，志往神留，兀若枯木，豁若涸流，览营魂以探赜，顿精爽而自求，理翳翳而愈伏，思轧轧而若抽，是故或竭情而多悔，或率意而寡尤，伊兹文之为用，固众理之所因，配霑润于云雨，象变化乎鬼神，被金石而德广，流管弦而日新。
汉杨雄反骚曰：雄每读屈原离骚，未尝不流涕也，乃作书往往摭离骚文而反之，自岷山投诸江流，以吊屈原，有周氏之蝉嫣，或鼻祖于汾隅，灵宗初谍伯侨子，［汉书八十七杨雄传作兮。］流于未［汉书作末。］之杨侯，惟夫轨之不辟，何纯絜而离分，汉十世之扬翔，［汉书作阳朔。］招摇纪于周正，正皇天之清则，度后土之方贞，凤皇翔于蓬渚，岂驾鹅之能捷，骋骅骝于曲叹，［汉书作畑。］驴连骞而齐足，衿荷芰之绣衣，被芙蓉之朱裳，芳酷烈而莫闻，不如襞而幽之离房，精琼靡与秋菊，将以延夫天年，临汨罗而自陨，何怨日薄于西山，累既攀夫傅说，奚不信而遂行，徒恐𫛴窸之将鸣，顾先百草为不荣。
后汉班彪悼离骚曰：夫华植之有零茂，故阴阳之度也，圣哲之有穷达，亦命之故也，惟达人进止得时，行以遂伸，否则诎而坼蠖，体龙蛇以幽潜。
晋挚虞愍骚曰：盖明哲之处身，固度时以进退，泰则摅志于宇宙，否则澄神于幽昧，摛之莫究其外，函之罔识其内，顺阴阳以潜跃，岂凝滞乎一概。
魏陈王曹植九咏曰：芙蓉车兮挂衡，结萍盖兮翠旌，四苍虬兮翼毂，驾陵鱼兮骖鲸，菌荐兮苉席，蕙帱兮苓床，抗南箕兮簸琼蕊，挹天河兮涤玉觞，灵既降兮泊静默，登文阶兮坐紫房，服春荣兮猗摩，云裾绕兮容裔，冠北辰兮岌瓘，带冕虹兮陵厉，兰肴御兮玉俎陈，雅音奏兮文虞罗，感汉［本集汉下有广字，此脱。］兮羡游女，杨激楚兮咏湘娥，临回风兮浮汉渚，目牵牛兮眺织女，交有际兮会有期，嗟痛吾兮来不时，来无见兮进无闻，泣下雨兮叹成云，先后悔其靡及，冀后王之一寤，犹搦辔而繁策，驰覆车之危路，群乘舟而无楫，将何川而能度，何世俗之蒙昧，悼邦国之未静，任椒兰其望治，由倒裳而求领，寻湘汉之长流，采芳岸之灵芝，遇游女于水裔，探菱华而结辞，野萧条以极望，旷千里以无人，民生期于必死，何自苦以终身，宁作清水之污泥，不为浊路之飞尘。
梁元帝拟秋气摇落曰：秋风起兮寒雁归，寒蝉鸣兮秋草腓，蓱清兮水澈，叶落兮林稀。
梁张缵拟古有人兮曰：若有人兮傍岩石，新莆衣兮杜蘅席，表幽居兮翠微上，临春风兮聊骋望，日已暮兮夕云飞，怀君王兮未能归。
梁武帝赋体曰：草回风以照春，木承云以含化，芳竞飞于阳和，花争开于日夜，乐万类之得所，岂此心之云舍，欣分竹其厉精，惭戎车之屡驾。
梁任昉赋体曰：俶征侣兮舣行舟，奉君命兮不俟驾，属轩轨之易循，值尧民之可化，惭孺雉之声朝，恶细鱼之在夜，奉玉检之陆离，待金罍之云舍。
梁王僧孺赋体曰：杂沓兮翠旌，容与兮龙驾，新桐兮始华，乳雀兮初化，思治兮终朝，求人兮仄夜，竟大德之未德［德字疑衍。］詶，何飞光之徒舍。
陆倕赋体曰：奉钦明之睿后，沐隆平之玄化，参振鹭之充庭，侍长徒之曾舍，冀无恨于终南，豫告成于芝驾，虽就列而陈力，终胡颜于长夜。
梁柳憕赋体曰：飞辔竦兮不停阴，徂川逝兮无暂舍，白日出兮烁晚辰，春雷奋兮动兰夜，窃匪服于储闱，叨鸿恩于良驾，何眇身之多幸，濯微缨于唐化。
【论】魏文帝《典论》曰：夫文人相轻，自古而然，傅毅之于班固，伯仲之间尔，而固小之，夫人善于自见，而文非一体，鲜能备善，是以各以所长，相轻所短，今之文人，孔融陈琳王粲徐干阮瑀应玚刘桢，斯七人者，于学无所遗，于辞无所假，咸自以骋𫘧骥于千里，仰齐足而并驰，以此相服，亦良难矣，盖君子审己以度人，故能免于斯累，乃作论文，王粲长于词赋，徐干时有逸气，然粲匹也，陈琳阮瑀之章表书记，今之俊也，应玚和而不壮，刘桢壮而不密，孔融体气高妙，有过人者，然不能持论，理不胜辞，至于杂以嘲戏，及其时有所善，杨班畴也，夫文本同而末异，盖奏议宜雅，书论宜理，铭诔尚实，诗赋欲丽，文以气为主，气之清浊有体，不可力强而致，古之作者，寄身于翰墨，见意于篇籍，不假良史之辞，不讬飞驰之势，而声名自传于后，故西伯幽而演易，周旦显而制礼，不以隐约而弗务，不以康乐而加思，夫然，则古人贱尺璧而重寸阴，惧乎时之过已，而人多不强力，贫贱则慑于饥寒，富贵则流于逸乐，遂营目前之务，而遗千载之功，日月逝于上，体貌衰于下，忽然与万物迁化，斯志士所大痛也。
晋挚虞《文章流别论》曰：文章者，所以宣上下之象，明人伦之叙，穷理尽性，以究万物之宜者也，王泽流而诗作，成功臻而颂兴，德勋立而铭著，嘉美终而诔集，祝史陈辞，官箴王阙，周礼太师，掌教六诗，曰风，曰赋，曰比，曰兴，曰雅，曰颂，言一国之事，系一人之本，谓之风，言天下之事，形四方之风，谓之雅，颂者美盛德之形容，赋者敷陈之称也，比者喻类之言也，兴者有感之辞也，后世之为诗者多矣，其功德者谓之颂，其馀则总谓之诗，颂，诗之美者也，古者圣帝明王，功成治定而颂声兴，于是奏于宗庙，告于鬼神，故颂之所美者，圣王之德也，古之作诗者，发乎情，止乎礼义，情之发，因辞以形之，礼义之指，须事以明之，故有赋焉，所以假象尽辞，敷陈其志，古诗之赋，以情义为主，以事类为佐，今之赋，以事形为本，以义正为助，情义为主，则言省而文有例矣，事形为本，则言富而辞无常，文之烦省，辞之险易，盖由于此，夫假象过大，则与类相远，逸辞过壮，则与事相违，辩言过理，则与义相失，丽靡过美，则与情相悖，此四过者，所以背大体而害政教，是以司马迁割相如之浮说，杨雄疾辞人之赋丽以淫，诗之流也，有三言四言五言六言七言九言，古诗率以四言为体，而时有一句两句杂在四言之间，后世演之遂以为篇，古诗之三言者，振振鹭，鹭于飞之属是也，五言者，谁谓雀无角，何以穿我屋之属是也，六言者，我姑酌金罍之属是也，七言者，交交黄鸟止于桑之属是也，九言者，泂酌彼行潦挹彼注兹之属是也，夫诗虽以情志为本，而以成声为节，然则雅音之韵，四言为言，［全晋文七十七作正。］其馀虽备曲折之体，而非音之正也。
