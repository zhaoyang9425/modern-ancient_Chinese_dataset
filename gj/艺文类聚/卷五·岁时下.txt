◇社［按本篇据北堂书钞一百五十五祖篇，当作祖，今篇目作社，及条内各社字，疑均后人臆改(详各条下。)正月祖祭，礼始汉代，见续汉书礼仪志注，通典四十四。］
《风俗通》曰：谨按礼传，共工之子曰修，好远游，舟车所至，足迹所达，靡不穷览，故祀以为社［风俗通八，北堂书钞一百五十五作祖，神。］
《毛诗》曰：韩侯出祖，出宿于屠，显甫饯之，清酒百壶，其肴惟何，炰鳖鲜鱼。其蔌惟何，惟笋及蒲，其赠惟何，乘马路车。
左传昭上曰：楚灵王成章华之台，原与诸侯乐［左传昭七年作落。］之，𫇭启疆来召公，公将往，梦襄公社，［左传昭七年作祖，下同。］梓慎曰：君不果行，襄公之适楚也，梦周公社而行，今襄公实社，君不行，子服惠伯曰：行，先君未尝适楚，故周公祖道之，襄公适楚矣，而社以道，君不行何之，三月，公如楚。
《魏志》曰：王修年七岁，丧母，母以社［北堂书钞一百五十五作祖，下同。］日亡，来岁邻里社，修感念母悲哀，其邻里闻之，为之罢社。
武陵先贤传，潘京为州辟，进谒，值社会，因得见，次及，探得不孝，刺史问曰：辟士为不孝耶，京举板答曰：今为忠臣，不得复为孝子，其机辩如此。
魏台访议曰：帝问何用未社［北堂书钞一百五十五作祖，下同。］丑腊，王肃对曰：魏，土也，土畏木，丑之明日便寅，寅，木也，故以丑腊，土成于未，故于岁始未社也。
【诗】晋潘尼皇太子社［北堂书钞一百五十五作祖，下准此。］诗曰：太簇协青阳，履端发岁首，孟月涉初旬，吉日惟上酉，我后迩天休，设社祈遐耇。
【序】晋嵇含社［北堂书钞一百五十五，《初学记》十三作祖，下同。］赋序曰：社之在于世尚矣，自天子至于庶人，莫不咸用，有汉卜日丙午，魏氏释［《初学记》十三作择］用丁未，至于大晋，则社孟月之酉日，各因其行运，三代固有不同，虽共奉社，而莫议社之所由兴也，说文云，祈请道神为［北堂书钞一百五十五，《初学记》十三作谓。］之社，有事于道者，吉凶偕名。
【祭文】后汉蔡邕祝社［北堂书钞一百五十五作祖。］文曰：元正令午，时惟嘉良，乾坤交泰，太蔟运阳，乃祀社灵，以祈福祥。
晋应硕祝社［按文云吉酉辰良，据嵇含赋，晋祖日用酉，是亦当作祖，下准此。］文曰：元首肇建，吉酉辰良，五政敷惠，四教初扬，万类资新，英颖擢章，谷风涤秽，日和时光，命于嘉宾，宴兹社箱，敬响社君，休祚是将，嘉肴绮错，白茅荐恭，有肉如墀，有酒如江，社君既眷，祇肃威容。
◇伏
历忌释曰：伏者何也，金气伏藏之日也，四时代谢，皆以相生，立春木代水，水生木，立夏火代木，木生火，立冬水代金，金生水，至于立秋，以金代火，金畏于火，故至庚日必伏，庚者金故也。
《汉书》曰：东方朔，伏日诏赐诸侍郎肉，朔独不待诏，拔剑割肉，怀之而去，［事具肉部。］
《典略》曰：光禄刘松北镇，而袁绍夜酣酒，以盛夏三伏之际，昼夜与松饮酒，至于无知，云以避一时之暑，故河北［明本作朔。］避暑饮。
《世说》曰：郄嘉宾三伏之日诣谢公，炎暑熏赫，虽复当风交扇，犹沾汗流离，谢着故绢衣，食热白粥，晏然无异。
《风俗通》曰：户律，汉中巴蜀广汉，自择伏日，俗说，汉中巴蜀广汉，正［《太平御览》三十八作土。］地温暑，草木蚤生晚枯，气异中国，夷狄畜之，故令自择伏日也。
【诗】晋程晓诗曰：平生三伏时，道路无行车，闭门避暑卧，出入不相过。今世愔襶子，触热到人家，主人闻客来，嚬噈奈此何，摇扇胛中疼，流汗正滂沱，传诫语高明，热行宜见诃。
晋潘岳怀县诗，南陆迎修景，朱明，送未垂，初伏启新节，隆暑方赫羲，朝想庆云兴，夕迟白日移，挥汗辞中宇，登城临清池，凉风自远集，轻衿随风吹，灵圃曜华果，通衢列高椅。
◇热
《说文》：溽，湿暑也。
《山海经》曰：寿麻之国，爰有大暑，不可以往。
《礼记月令》曰：季夏之月，土润溽暑。
《毛诗》曰：旱既太甚，蕴隆虫虫，赫赫炎炎，云我无所。
《管子》曰：善为国者，使农寒耕而热耘。
《楚辞》云，魂兮归来，东方不可以讬，十日代出，流金铄石。
《淮南子》曰：南方之极，自北户之界，至炎风之野，赤帝祝融之所司。
《神异经》曰：北方曾冰万里，厚百丈，有蛇奚鼠在冰下土中，其形如鼠，食冰草木根，肉重万斤，可以作脯，食之已热，［事见肉部。］
京房《易飞候》曰：有云大如车盖十馀，此阳水之气，必暑，有暍者。
《汉书·西域传》曰：罽宾国，道历大小头痛之山，赤土身热之坂，令人热无色，头痛欧吐。
《桓子新论》曰：元帝被病，广求方士，汉中逸人王仲都者，诏问所能为，对曰：但能忍寒暑耳，因为待诏，至夏大暑日，使暴坐。又环以十炉火，不言热而身汗不出。
《五经通义》曰：冬至阳动于下，推阴而上之，故寒于上，夏至阴动于下，推阳而之上，故大热于上。
《易》［《太平御览》三十四易上有故字，与上连，作一条。］曰：日月运行，一寒一暑，日在牵牛则寒，在东井则暑，牵牛水［御览作外。］宿，远人，故寒，东井内宿，近人，故温也。
《括地图》曰：天毒国最大暑热，夏草木皆干死，民善没水，以避日入时暑，常入寒泉之下。
《抱朴子》：洪从祖仙公，每大醉及夏天盛热，辄入深水底，入日乃出者，正以能闭气胎息故耳。
又曰：或问不热之道，或服玄冰丸飞雪散，王仲都等用此方也。
《语林》曰：刘真长见王公，王公了不与语，时大热，以腹熨石局。
【诗】晋傅玄诗曰：朱明运将极，溽暑昼夜兴，裁动四支废，举身若山陵，珠汗洽玉体，呼吸气郁蒸，尘垢自成泥，素粉随手凝。
梁简文帝苦热诗曰：六龙骛不息，三伏启炎阳，寝兴烦几案，俯仰倦帏床，滂沱汗似铄，微靡风如汤，洄池愧生浪，兰殿非含霜，细帘时半卷，轻幌乍横张，云斜花影没，日落荷心香，原见洪崖井，讵怜河朔觞。
梁任昉苦热诗曰：旭旦烟云卷，烈景入东轩，倾光望转蕙，斜日照西垣，既卷蕉梧叶，复倾葵藿根，重簟无冷气，挟石似怀温，霡霂类珠缀，喘哧状雷奔。
梁何逊苦热诗曰：昔闻草木燋，今睹沙石烂，曀曀风逾静，曈曈日渐旰，习静闷衣襟，读书烦几案，卧思清露浥，坐待高星灿，蝙蝠户中飞，蠛蠓窗间乱，实无河朔饮，空有临淄汗。
梁王筠苦暑诗曰：日坂散朱雰，天隅敛青霭，飞焰焕南陆，炎津通北濑，繁星聚若珠，密云屯似盖，月至每开衿，风过时解带。
梁刘孝威苦暑诗曰：暮日苦炎溽，迁坐接阶廊，月丽姮娥影，星含织女光，栖禽动夜竹，流萤出暗墙，香盘糅鲜粉，雕壶承玉浆，白羽徒棰握，渌水自周堂，弱纨犹觉重，纤𫄨尚少凉，弄风思汉朔，戏雨忆吴王，玄水术难验，赤道漏犹长，谁能更吹律，还令黍谷凉。
梁简文帝纳凉诗曰：斜日晚骎骎，池塘生半阴，避暑高梧侧，轻风时入襟，落花还就影，惊蝉乍失林，游鱼吹水沫，神蔡上荷心，翠竹垂秋采，丹枣映疏砧，无劳夜游曲，寄此讬微吟。
又晚景纳凉诗曰：日移凉气散，怀抱信悠哉，珠帘影空卷，桂户向池开，鸟栖星欲见，河净月应来，横阶入细笋，蔽地湿轻苔，草化飞为火，蚊声合似雷，于兹静闻见，自此歇氛埃。
又玄圃纳凉诗曰：登山想剑阁，逗浦忆辰阳，飞流如冻雨，夜月似秋霜，萤翻竞晚热，虫思引秋凉，鸣波如碍石，暗草别兰香。
梁孝元帝纳凉诗曰：高舂斜日下，佳气满栏楹，池红早花落，水渌晚苔生，星稀月稍上，云开河尚横，白鸟翻帷暗，丹萤入帐明，珠綦趋北合，玳席徙南荣，金铺掩夕扇，玉壶传夜声。
梁刘孝威奉和逐凉诗曰：锺鸣夜未央，避暑起徬徨，长河似曳素，明星若散珰，倚岩欣石冷，临池爱水凉，月纤张敞画，荷妖韩寿香，对此游清夜，何劳娱洞房。
又奉和晚日诗曰：虬檐挂珠箔，虹梁卷雾绡，迷迭涵香长，芙蓉逐浪摇，飞轮搏羽扇，翻车引落潮，甘泉推激水，迎风惭远飚，寄言王待诏，因声张子侨，吾君安已乐，无劳诵洞箫。
梁刘缓奉和纳凉诗曰：清气流暄浊，非关狭室中，当由小堂上，自有大王风，蟭螟动兰室，神飚起桂丛，披襟深睿赏，曲巷何由同。
梁庾肩吾奉和山子纳凉诗曰：北园凉风早，步辇暂逍遥，避日交长扇，迎风列短箫，山带弹琴曲，桐横栖凤条，悬门开溜水，锦石镇浮桥，黑米生菰葑，青花出稻苗，无因学仙藻，云气徒飘飖。
陈徐陵内园逐凉诗曰：昔有北山北，今余东海东，纳凉高树下，直坐落花中，狭径长无迹，茅斋本自空，提琴就竹筱，酌酒劝梧桐。
【赋】魏繁钦暑赋曰：暑景方徂，时惟六月，大火飘光，炎气酷烈，翕翕盛热，蒸我层轩，温风淟涊，动静增烦，虽讬阴宫，罔所避旃，粉扇靡救，宴戏鲜欢，庶望秋节，慰我愁叹，魏陈王曹植大暑赋曰：炎帝掌节，祝融司方，羲和按辔，南崔［本集作雀。］舞衡，蛇折鳞于灵窟，龙解角于皓苍，遂乃温风赫戏，草木垂干，山坼海沸，沙融砾烂，飞鱼跃渚，潜鼋浮岸，鸟张翼而近栖，兽交游而云散，于时黎庶徙倚，綦布叶分，机女绝综，农夫释耘，背暑者不群而齐迹，向阴者不会而成群，于是大人迁居宅幽，缓神育灵，云屋重构，闲房肃清，寒泉涌流，玄木奋荣，积素冰于幽馆，气飞结而为霜，奏白雪于琴瑟，朔风感而增凉。
魏刘桢大暑赋曰：其为暑也，羲和总驾发扶木，太阳为舆达炎烛，灵威参垂步朱毂，赫赫炎炎，烈烈晖晖，若炽燎之附体。又温泉而沉肌，兽喘气于玄景，鸟戢翼于高危，农畯捉𨱔而去畴，织女释杼而下机，温风至而增热，歊悒慴而无依，披襟领而长啸，冀微风之来思。
魏王粲大暑赋曰：惟林锺之季月，重阳积而上升，喜润土之溽暑，扇温风而至兴，兽狼望以倚喘，鸟垂翼而弗翔，远昆吾之中景，天地翕其同光，征夫瘼于原野，处者困于门堂，患衽席之焚灼，譬烘燎之在床，起屏营而东西，欲避之而无方，仰庭槐而啸风，风既至而如汤，于是帝后顺时，幸九峻之阴冈，讬甘泉之清野，御华殿于林光，潜广室之邃宇，激寒流于下堂，重屋百层，垂阴千庑，九闼洞开，周帷高举，坚冰常奠，寒馔代叙。
晋夏侯湛大暑赋曰：若乃三伏相仍，徂暑肜肜，上无纤云，下无微风，扶桑赩其增愤，天气晔其南升，尔乃土坟地坼，谷枯川竭，寒泉潜沸，冰井腾沫，洪液蒸于单簟兮，珠汗霑乎𫄨葛，温风翕其至兮，若洒汤于玉质，沃新水以达夕，振轻箑以终日。
晋卞伯玉大暑赋曰：惟祝融之司运，赫溽暑之方隆，日贞跃于鹑首，律迁度于林锺，温风翕以辰至，星火烂以昏中，气滔滔而方盛，晷永路而难终，流风兮莫继，朱烟兮四缠，郁邑兮中房，展转兮长筵，体沸灼兮如燎，汗流烂兮珠连。
晋傅咸感凉赋曰：践朱明之中月，暑郁隆以肇兴，赫融融以弥炽，乃沸海而焦陵，兽窜伏于幽林兮，鸟垂翼而弗升，汗珠陨于玉体兮，粉附身而沾凝，于是景云晨敷，曜灵潜光，阴气聿升，凯风载扬，忽轻箑于坐隅兮，思暖服于兰房。
◇寒
《左传》曰：楚庄王围萧，申公巫臣曰：师人多寒，王巡三军，抚而勉之，三军之士，皆如挟纩。
《穆天子传》曰：庚寅北风雪，天子寒，日中大寒，有冻人，天子作黄竹诗，［事具雪部。］
《晏子》曰：景公起大台，岁寒，役之冻馁者乡有焉，公延晏子坐，饮酒乐，晏子歌曰：庶民之冻，我若之何，奉上靡弊，我若之何，歌终，喟然流涕，公止之曰：子殆为大台之役夫，寡人将罢。
《尸子》曰：雨雪，楚庄王披裘当户曰：我犹寒，彼百姓宾客甚矣，乃使巡国中，求百姓宾客之无居宿绝粮者赈之，国人大悦。
《战国策》曰：田单为齐相，过淄水，有老人，涉淄而寒，不能，坐沙中，乃解裘衣之，襄王曰：单之厚施，欲取我国乎，有贯珠者闻之，曰：不如因以为己善，乃下令曰：寡人忧民之寒，而单解裘衣人，称寡人之意，于是闾里相与语曰：田单之爱人，乃王之教也。
《吕氏春秋》曰：卫灵公天寒凿池，苑春曰：天寒，恐伤民，公曰：寒哉，春曰：君衣狐裘，坐熊席，四陬有火，是以不寒，民衣弊不补，履决不苴，君则不寒，民则寒矣，公曰善，命罢役。
又曰：戎夷违齐如鲁，天大寒，而后与门弟子宿于郭外，寒逾甚，谓弟子曰：子与我衣，我活，我与子衣，子活，我国士也，为天下惜死，子不肖人，［按本条见吕氏春秋长利篇，此有脱文。］恶能与国士衣哉，戎夷笑曰：道不济夫，解衣与弟子，夜坐而死。
《汉书》曰：上闻韩王信降匈奴，上自将击之，连战乘胜逐北，至楼烦，会天寒，卒士堕指者十二三，锺离意别传曰：严遵昔与光武俱为诸生，暮夜宿息，二人寒，不得寝卧，更相谓曰：后日豪贵，忆此勿相忘，别后数年，光武有天下，征遵不至。
《东观汉记》曰：王朗起兵，上自蓟东南驰，夜至芜蒌亭，时天寒烈，众皆饥疲，冯异上豆粥，明旦，上谓诸将曰：昨日得公孙豆粥，饥寒俱解。
葛仙公别传曰：公与客谈语，时天大寒，仙公谓客曰：居贫，不能人人得炉火，请作一大火，共致暖者，仙公因吐气，火赫然从口中出，须臾大满屋，客皆热脱衣矣。
【赋】梁裴子野寒夜赋曰：何四序之平分，处修冬而多虑，眷摇落兮遒尽，悲荏苒其云除，日晼晚而易潜，夜悠长而难曙，既而庭流皓月，阶被凝霜，风吹衣而懔懔，气空积而苍苍，袭重裘兮弗燠，炽朱火兮无光，门萧条兮昼阒，巷寂寞兮无人，疏三迳以负汲，结二耦而为宾，晋夏侯湛寒苦谣曰：惟玄冬之初夜，天惨懔以降寒，霜皑皑以被庭，冰溏瀩于井干，草槭槭以疏叶，木萧萧以零残，松陨叶于翠条，竹摧柯于绿竿。
【表】陈王曹植表曰：臣闻寒者不贪尺玉而思短褐，饥者不原千金而美一餐，夫千金尺玉至贵，而不若一餐短褐者，物有所急也。
◇腊
《风俗通》曰：礼传曰：夏曰嘉平，殷曰清祀，周曰大蜡，汉改曰臈，臈者腊也，因腊取兽，祭先祖也，汉火行，衰于戌，故此日腊也。
《汉旧仪》曰：腊者报诸鬼神，古圣贤有功于民者也。
蔡邕《独断》曰：腊者岁终大祭，纵吏民宴饮，非但迎气，故但送不迎。
《礼记》曰：天子大蜡八，伊耆氏始为蜡，蜡者索也，岁十二月，合聚万物而索飨之。
又曰：子贡观于蜡，孔子曰：赐也乐乎，对曰：一国之人皆若狂，赐未知其乐也，子曰：百日之蜡，一日之泽，非尔所知也，［蜡之祭，劳农以休息之，言民勤稼啬，有百日之劳，今日饮酒燕乐，君之恩泽也，非尔所知，其义大也。］
《周礼》曰：国祭蜡则歙豳颂，击土鼓，以息老物。
《左传》曰：晋侯假道于虞，以伐虢，宫之奇谏，弗听，以其族行，曰：虞不腊也。
《列女传》曰：鲁之母师者，鲁九子之寡母也，腊日，休家作者，岁祀礼事毕，悉召诸子，谓曰：妇人之义，非有大故，不出夫家，然吾父母家多幼稚，岁时礼不理，吾从汝谒，往监之，诸子皆稽首唯诺。又召诸妇，曰：妇人有三从之义，无专制之行，少系于父母，长系于夫，老系于子，今诸子许我归私家，虽逾妇礼，原与少子俱，以备妇人出入之制，诸妇其慎房户之守，吾夕而反，于是使少子仆而归。
谢承《后汉书》曰：沛国陈咸，为廷尉监，王莽篡位，还家，杜门不出，莽改易汉法令及腊日，咸常言，我先祖何知王氏腊乎。
《风俗通》曰：莬髌，俗说，腊正祖食，得莬髌者，名之曰幸。赏以寒酒，幸善祥，令人吉利也。
郑玄别传曰：玄年十二，随母还家，正腊宴会，同列十数人，皆美服盛饰，语言闲通，玄独漠然如不及，父母私督数，乃曰：此非我志，不在所原。
《陈留志》曰：范乔，邑人腊，多盗斫其树，人有告，乔佯弗闻，邑人愧而归之，乔曰：乡腊日取此，欲与父母相欢娱耳。
《会稽典录》曰：陈修，乌伤人，家贫为吏，常步檐上下，恒食干糒，每至正腊，僵仆不起，同僚饮食，请不肯往，其志操如此。
《世说》曰：王朗中年，以识度推华歆，歆蜡日尝集子侄宴饮，王朗亦学之，有人向张茂先称此事，茂先曰：王之学华，皆是形骸之外，去之所以更玄远。
晋博士张亮议曰：腊，接也，祭宜在新，故交接也，俗谓之腊之明日为初岁，秦汉以来有贺，此皆古之遗语也。
《史记》曰：秦惠文公十二年，初腊，始皇三十一年，更名腊曰嘉平。
《东观汉记》曰：甄宇，北海人，建武中，青州从事征拜博士，每腊，诏赐博士羊，人一头，羊有大小肥瘦，时博士祭酒议，欲杀羊，称分其肉，宇曰：不可。又欲投钩，宇复耻之，宇因先自取其最瘦者。
袁山松《后汉书》曰：韩卓，字子助，陈留人，腊日，奴窃食祭其先人，卓义其心，即曰免之。
《华阳国志》曰：王长文，元康初，试守江源令，县收得盗马贼及发冢贼，长文引前诱慰，时遇腊晦，皆遣归家，狱先有系囚，亦遣之，谓曰：教化不厚，使汝等如此，长文过也，蜡节庆祚，归就汝上下，善相欢乐，过节来还，当为汝思他理，群吏惶懅争请，不许，寻有赦令，无不感思，所宥人誓不为恶，曰：不敢负王君也。
《搜神记》曰：宣帝时，阴子方者，当腊日晨炊，而灶君神形见，子方再拜受庆，家有黄羊，因以祀之，自是以后，暴至巨富，故后常以腊日祠灶，［事具灶部。］养生要曰：十二月腊夜，令人持椒卧井旁，无与人言，内椒井中，除温病。
【诗】晋裴秀大蜡诗曰：日躔星纪，大吕司晨，玄象改次，庶众更新，岁事告成，八蜡报勤，告成伊何，年丰物阜，丰禋孝祀，介兹万祜，报勤伊何，农功是归，穆穆我后，务兹蒸黎，宣力菑亩，沾体暴肌，饮飨清祀，四方来绥，充仞郊甸，鳞集京师，交错贸迁，纷葩相追，反袂成帷，有肉如丘，有酒如泉，有肴如林，有货如山，率土同欢，和气来臻，祥风协顺，降祉自天，方隅清谧，嘉祚日延，与民优游，享寿万年。
晋江伟答贺蜡诗曰：正元二年冬腊，家君在陈郡，余别在国舍，不得集会，弟广平作诗以贻余，余因答之曰：蜡节之会，廓焉独处，晨风朝兴，思我慈父，我心怀恋，运首延伫。
宋张望蜡除诗曰：玄灵告稔谢，青龙驾拂轸，鲜冰迎流结，凝霤垂檐𫕥，人欣八蜡畅，讵知岁聿尽。
【序】晋嵇含娱蜡赋序曰：玄象运而寒暑交，节会至而万物迁，天地之化，固以不停，况于人道之不变乎，是以百年忧喜相参，能达要终之数，悟生生之宜者，百世不过［明本作周。］其人，大蜡之夕，虽天下同有，携金兰以齐馨利，贵得意以遣荣势，孰我尚哉。
◇律
《尔雅》曰：律谓之分。
《尚书》曰：予欲闻六律五声八音，在治忽，以出内五言，汝听。
又曰：声依永，律和声，八音克谐，无相夺伦，神人以和。
《周官》曰：太师，掌六律六吕，文以五声，播以八音，教六诗，以六德为之本，以六律为之音。
《礼记》曰：正月律中太蔟，二月律中夹锺，三月律中沽洗，四月律中仲吕，五月律中蕤宾，六月律中林锺，七月律中夷则，八月律中南吕，九月律中无射，十月律中应锺，十一月律中黄锺，十二月律中大吕。
《周礼注》曰：律吕相生者，三分益一，下生者三分减一，黄锺律长九寸，下生林锺，六月律也。
《左氏传》曰：六律七音，八风九歌，以相成也，清浊小大，短长疾徐，哀乐迟速，高下出入，周流以相济也，君子听之，以平其心。
《孟子》曰：师旷之聪，不以六律，不能正五音。
《吕氏春秋》曰：昔黄帝命伶伦作为律，伶伦自大夏之西，乃之阮隃之阴，取竹之谿谷以生空窍厚均者，断两节间长三寸九分而吹之，以为十二筒，听凤鸣以别十二律，其雄鸣为六，雌鸣亦六，故曰黄锺之宫，律之本也。
《淮南子》曰：夔合六律，调五音，通八风。
《汉书》曰：至治之世，天地之气，合以生风，天地之风气，定十二律。
又曰：汉家言律历者，本张苍，苍好书，无所不观，无所不通，而尤究律历。
又曰：京房本姓李，推律，自定为京氏。
刘向别录曰：邹子在燕，燕有谷，地美而寒，不生五谷，邹子居之，吹律而温气至，今名黍谷，［事具地部谷篇。］
《论衡》曰：孔子吹律，自知殷苗裔。
杨泉《物理论》曰：听清浊五声之和，然后制为锺律，取弘农宜阳县金门山竹为管。
晋诸公赞曰：世祖时，以荀勖所造律，得周时玉律，以校正同，荀勖奏曰：中所出御府铜管律二十五具，其三具与杜夔左延年法同。
【表】周王襃上新定锺表曰：万物生象，始乎筭数，天道运行，基乎步术，量有轻重，平以权衡，音有清浊，协乎律吕，是以周发听声，候春冬之生杀，师旷吹律，知晋楚之衰亡，数始黄锺，琯终仲吕，还宫变征，参天两地，三分损益，累黍相乘，四时发敛，忽微斯测，皇帝治历明时，推元受命，八音七始之奏，五声六律之和，斟酌繁简，分析节度，推之以升斛，正之以权衡，稽之以古今，核之以经传。
周庾信为晋阳公上玉律表曰：臣闻三才既立，君臣之道已陈，六位时成，礼乐之功斯正，故以叶和日月，测度阴阳，悦豫兆民，仪形万国者也，伏见敕旨，刊正音律，平章历象，奏黄锺而歌大吕，变孤竹而舞云门，莫不器取疏通，声从安乐，四分既明，三微是定，是以闻锺于洛浦，即辨声乖，听铎于邯郸，先知响韵，二分二至，行于司历之官，九变九成，被于和乐之职，足以动天地，感鬼神，化被风俗，平分寒暑，岂直吟啸谿谷，回翔鸾凤而已哉，是知零陵庙前徒寻舜管，始平城下空论周天，臣闻上制其礼，下习其仪，君定其法，臣行其事，谨造玉律一具，并玉秤尺斗合等，始得成功，至于分粟累黍，量兹数籥，实以仰禀圣规，参详神思，所冀节移阴管，无劳河内之灰，气动阳锺，不待金门之竹，而琬琰事轻，般倕虑浅，不足展采成均，增辉度量。
◇历
《世本》曰：容成作历。
《尚书》曰：乃命羲和，钦若昊天，历象日月星辰，敬授民时。
又曰：叶用五纪，其五曰历数。
《尸子》曰：造历数者，羲和子也。
《汉书》曰：历数之起尚矣，传述颛顼命南正重司天，火正黎司地，其后三苗乱德，二官咸废，而闰馀乖次，孟陬殄灭，摄提失方。
又曰：使校历淳于陵渠，复覆太初历，晦朔弦望最密，日月如合璧，五星若连珠。
又曰：历谱者，序四时之位，正分至之节，会日月五星之辰，以考寒暑杀生之实，故圣王必正历，以探知五星日月之会，凶阨之患，其术皆出焉，此圣人知命之术也。
《续汉书》曰：昔者圣人之作历也，观璿玑之运，三光之作，道之发敛，景之长短，斗纲所建，青龙所躔，参伍以变，错综其数，而制术焉。
《益部耆旧传》曰：巴郡落下闳，汉武帝时，改颛顼历，更作太初历，曰：后八百岁，此历差一日，当有圣人定之。
杨泉《物理论》曰：畴昔神农始治农功，正节气，审寒温，以为早晚之期，故立历日。
《风土记》曰：自黄帝颛顼，下达三王，治历十有一家，考课损益，各有变衰，非天运之错，考察意异故也。
王隐《晋书》曰：张载弟前乌程令名冗，［《太平御览》十六作亢。又亢下有依字。］蔡邕注明堂令中台要解。又缀诸说历数而为历赞，荀崧见赞，异之，云信该罗历表义矣。
【表】梁简文帝谢赐新历表曰：五司告肇，万寿载光，琯叶璧轮，庆休宝历，班和布政，悬阙徇道，或弘敬授之典，载阐浃辰之教。又谢赐新历表曰：璿籥环玑，凤司肇律，观斗辩气，玉琯移春，万福惟新，克固天保。
梁沈约谢赐新历表曰：窃惟观斗辩日，驭生为本，审时分地，稼政莫先，何则，胜杀无舛，拘忌之理难忽，珠璧有征，礼节之原攸序。
梁王僧孺谢赐历表曰：窃以龙驭不爽，靡见侵薄，凤职是司，曾无昃眺，璧联珠粲，轮映阶平，义实明时，事惟均政，固以先天候其馀始，执杓验其平分，九瀛仰化，万宇依朔。
【启】梁庾肩吾谢历日启曰：凌渠所奏，弦望既符，邓平之言，锱铢皆合，登台视朔，睹云物之必书，拂管移灰，识权衡之有度，初开卷始，暂谓春留，未览篇终，便伤冬及，徘徊厚渥，比日为年。
