◇太尉
《春秋合成图》曰：尧坐舟中，与太尉舜临观，凤皇授图。
《史记》曰：孝惠帝六年，置太尉官。
百官表注曰：太尉，古官也，自上安下曰尉，故武官以为号。
月令曰：孟夏，太尉赞俊杰，遂贤良。
汉书百官表曰：太尉，秦官，金印紫绶，掌武事，周勃灌婴周亚夫等为之。
《汉书》曰：吕后问高祖曰：陛下百岁之后，萧相国既死，令谁代之，上曰：曹参可，其次，曰：王陵可，然少戆，陈平可以助之，陈平智有馀，然难独任，周勃重厚少文，然安刘氏者，必勃也，可令为太尉。
又曰：王龚为太尉，在位，自非公事，不通州郡书记，其所辟命，皆海内长者。
《东观汉记》曰：张辅，字益侯，为太尉，父尚在，辅每迁转，乃一到洛，父来，适会正臈，公卿罢朝，俱贺岁，奉酒上辅父寿，极欢，莫不嘉其荣。
又曰：邓彪，字智伯，为太尉，在位清白公廉。
谢承《后汉书》曰：京兆朱宠，字仲威，为太尉，家贫，食脱粟饭，卧布被，朝廷赐锦被粱肉，皆不敢当。
又曰：郑弘为临江太守，行春，有两白鹿，随车夹毂而行，弘怪问主簿黄国，鹿为吉凶，国拜贺曰：闻三公车图画作鹿，明府当为宰相，后弘果为太尉，举［○《太平御览》二百零七举下有将字，此脱。］六十九卷屏风篇引亦脱，弟五伦为司空，班次在下，每正朔朝见，弘曲躬自卑，上后置云母屏风分隔，由此为故事。
《续汉书》曰：太尉公一人，掌四方兵事功勤，岁尽则奏其殿最，而行赏罚，凡郊祀之事，掌亚献。
袁崧《后汉书》曰：太尉刘虞，让位于羊续，灵帝时，为三公者，皆输礼钱千万，续举褞袍以示之曰：臣之有，唯此而已，遂不代虞。
华峤《后汉书》曰：安帝即位，太尉徐防，以灾异寇贼，策免就国，凡三公以灾免，始自防也。
范晔《后汉书》曰：曹嵩，灵帝时，货赂中官，及输西园钱一亿万，故位至太尉。
应劭《汉官仪》曰：章帝诏曰：司空牟融，典职六年，勤劳不怠，其以融为太尉，录尚书事。
又曰：冲帝丁酉策书，太尉赵峻，二世掌典机衡，有匪石不贰之心，大司农李同，公族之苗，忠直不回，有史鱼之风，今以峻为太傅，同为太尉，与大将军冀，参录尚书事。
《幽明录》曰：常山张颢，为梁相，天新雨后，有鸟如鹊，飞翔稍下，坠地，民争取，即化为一圆石，颢椎破之，得金印，文曰忠孝侯印，颢表上闻，藏之秘府，颢汉灵帝时至太尉。
齐职仪曰：魏文帝黄初二年，日食，奏免太尉贾诩，诏曰：天地之灾害，罪在朕躬，勿贬三公，遂为永制，而太尉华歆，以疾，依田千秋故事，乘舆上殿，大会，遣散骑常侍缪龚请歆，百官总己，听歆至。
【赞】后汉蔡邕太尉陈公赞曰：公在百里，有西产之惠，赐命方伯，分陕馀庆，馀庆伊何，兆民其观，少者是怀，老者是安，纲纪文王，文王用平，东督京辇，京辇用清，乃登三事，三事攸宁，契稷之佐，具于尧庭，今则由古，於穆诞成。
【箴】后汉崔骃太尉箴曰：天官冢宰，庶僚之师，师锡有帝，命虞作尉，苟非其人，斁我帝载，昔周人思文公，而召南咏甘棠，昆吾隆夏，伊挚盛商，季世颇僻，礼用不匡。
【碑】后汉蔡邕杨太尉碑铭曰：于戏公，惟岳灵，天挺德，翼赤精，神氤氲。仁哲生，应台任，作邦祯，帝钦亮，访典刑，道不忒，迄有成，光遐迩，穆其清。
又杨太尉碑铭曰：天鉴有汉，挺生元辅，世作三事，勋在王府，乃及伊公，克光前矩，悉心毕力，胤其祖武，化洽群生，泽霑区宇。
又太尉李咸碑铭曰：天垂三台，地应五岳，降生我公，应鼎之足，弈世载德，名昭图录，既文且武，桓桓绍续，外则折冲，内则大麓。
又太尉桥玄碑曰：岐嶷而超等，总角而逸群，至矣乎［本集作至于］初绅，高明卓异，为众杰之雄，其性庄，疾尚华［本集作华尚。］朴，有折而不桡，拔贤如逝流，讨恶如霆击，至德在己，扬之由人，苟不矫迹，夫何舍焉。
后汉桓麟［按当作驎。］太尉刘宽碑曰：公诞受纯和之气，体有乐道宁俭之性，疾雕饰，尚朴素，轻荣利，重谦让，劣与同好，𫔔坟典于茅庐，是以根经纬，综精微，诲童冠而不倦，迁南阳太守，推贞谅以示下，显众善以厉否，恻隐之诚，通于神人，故去鞭朴，如获其情，弗用刑，如弭其奸，晋孙绰太尉庾亮碑曰：咨黄中以启曹，锺遐武于轩辕，爰及晋代，世号多士，公吸峻极之秀气，诞命世之深量，微言散于秋毫，玄风畅乎德音，闚门者贵其凝峙，入室者议其通玄，摽形者得之廊庙，悟旨者期诸濠川，提挈南翔，息肩灵越，会大君有命，纳妃德门，自求多福，辞不获已，凤羽笼于华樊，麟趾絷于椒房，王敦阻兵玩权，志闚神器，乃转公左卫将军，要雄戟以扶华毂，勒武旅以翼豹尾，死难之心，义形于色，亲受中诏，奔告方伯，于是群后契盟，同禀高谋，岩栖怀德，以乡赴义，拯神器于兽吻，扶帝座于已倾，王室之不坏，翳伯舅是赖，公以为战伐之谋，仁所耻闻，况立德弘道，年几不惑，阖门沈舟，将远迹山海，诏累遣侍中黄门，逼以严制，知不获免，乃固求外任，江外无烽燧之警，宇内归穆然之美，铭曰：金德时昏，干纲绝纪，素灵南映，中宗蔚起，谁其赞之，数锺伊公，达人忘怀，形随运通，再潜再跃，婉若游龙，梁沈约齐太尉王俭碑铭曰：瞻旦奭而齐轸，轶夔龙而长骛，百辟翘首，譬列宿之仰望舒，千里结辙，若派流之宗江汉，及宋道盛运，鼎命将改，而瞻乌所集，未知适归，公高卧闲宇，独咤虚室，眷龙颜以讬梦，咏日角以兴言，伫傅岩之下，怀滋水之上，慨深版荡，念在濡足，霸君亦虑属一匡，情隆三顾，卜匪熊罴，唯人是与，公深睹兴废，妙识人英，察荣光于河渚，攀龙翼于云汉，倾方寸以奉国，忘七尺以事君，殊文共会，异轸同归，堆案盈几，充庭满室，随方引应，断决如流，辞不辍响，纸无停笔，精明外朗，神彩傍映，晒曯接其光景，风飚溢乎帷席，嚣喧总至，大薄相填，齐镳共轸，并而不杂，铭曰：怅公赫矣，世载经纶，四彼三杰，六兹五臣，德参世命，道亚如仁，屣步金门，濯缨兰畴，激水上征，倍帆郁起。
陈沈蜅太尉始兴昭烈王碑铭曰：古者帝王之兴，莫不崇建亲屏，泰伯让而退封，武哀终而受号，则有之矣，至若勒功鼎鼐，铭德太常，清庙尊乎国家，扬名显乎子弟，在昭烈王见之焉，若夫妫水遥源，石砮遐集，五丝作而咏南风，八世兴而和鸣凤，籍帝王之基，居正卿之族，有由来矣，孔融汝颖之论，许其少多，傅畅诸公之书，颇有贤哲，自汉至魏，涉江而东，绵邈蝉联，言之者旧，皇上革命应运，大启邦国，麟趾盘石之宗固宜，金桢玉干之戚毕封，文叔掩被之悲无泯，仲谋援鞍之恸逾切，乃封始兴郡王，永定元年下诏曰：天伦所感，义本因心，名器追崇，则惟恒典，己兄梁故南兖州刺史长城县公，德范沈邃，风度宽厚，性与天道，深乎靡测，昔弹冠入仕，誉重城华，宣力艰难，遂顾洪业，虽时非季汉，势异桓王，海内挹其风流，生民怀其大德者矣，朕受天明命，爰膺宝历，言寻永往，兴慕增怀，可奉赠太尉，公昔之密戚，近亲，宗英令德，若河间之不群，沛献之受象，东平之乐善，陈思之藻丽，实闻之也，未有身死忠贞，名存前代，若王之义烈者，铭曰：稽古帝舜，重瞳有裔，曰陈祚土，纂虞之系，腾波汝颖，承流妫汭，四岳有后，六奇献计，惟寔惟忠，卿长群公，浮舟震泽，佳气葱葱，岐周七十，商亳百里，婉婉中阳，帝出攸止，太常景皇，季孙让子，天下不贱，闻之惇史，入孝出忠，清辉何已，苞指周藏，风流懿德，言为世范，行成士则，名山可镌，丰碑易勒，惜哉往矣，殒身凶慝，鼎命既迁，山河是始，光启代郡，德表永祀，周以别功，鲁侯戾止，礼茂庙堂，恩加松杞。
【墓志】梁沈约齐太尉文宪王公墓志铭曰：德被九官，功苞十乱，帝图必举，皇猷谐焕，斯谓国桢，是惟民干，翱翔礼园，优游文馆，秘义烟涌，朅辞雨散，揆路扬辉，台庭改观，方翊隆平，变兹天网，福履每愆，降年多爽，微言永谢，庶僚谁长，铙吹罢音，松风代响。
梁沈约齐太尉徐公墓志曰：公美风仪，善言笑，爱重琴棋，流连情赏，拓宇东郊，暧然闲素，荣贵之来，无概怀抱，任居端揆，万务同归，簿领盈前，嚣尘满席，直举枉错，虚来实及，天道不仁，与善褰应。
北齐邢子才太尉韩公墓志铭曰：立事立言，是为勿替，且公世德，实兮不朽，虽将相无种，而公卿有门，是以万种四牡，曷弈于往代，长组高冠，陆离于前祀，及负笈追侣，结友从师，先难后易，身佚功倍，皆神游隅隩，理合精微，非存宁越，废寝食以存道，久殊高凤，忘冠履以成业，皎皎独照，旁绝嚣滓，亭亭孤出，入自云霞，忘情誉毁，同嗣宗之于善恶，齐心得丧，若叔夜之于愠喜，［原讹善，据冯校本改。］方将受在三九，追踪二八，弘大道以事一人，敷至理以安百姓，而天德不厚，神听多愆，仁勇一亡，辩智同尽。
晋卢谌［原讹谋，据冯校本改。］太尉刘公诔曰：公侯之生，固天攸擢，高智萧条，英风卓荦，励操宏壮，抗意崇邈，雅用深奥，明鉴朗出，摛藻云浮，飞辩盆溢，驱其豺狼，斩其藜藿，建立市朝，营置亭徼，刘耻南比，猗卢北接，或以恩燮，微我公侯，方事焉捷，委重于外，弛御于中，制比邓禹，礼优窦融。
【表】梁王僧孺为临川王让太尉表曰：臣闻一□以长，望千里而成累，空输易骋，触三尺而不登，苟曰违方，难用适远，安车驷马，望高阙而朝至，绣服缇麾，〈车间〉康衢而暮返，行瞻尽瘣，居对苍龙，陛下海涵春育，日镜云伸，追大道之无私，惜微臣之宜极。
后魏温子升西河王谢太尉表曰：臣闻拂羽决起，力谢摩天，策蹇载驰，功微送日，将短翮难以陵高，驽乘无由致远，虽复建旟出郡，未追楚赵之风，捧壶入侍，徒踵金张之迹，及天祚明德，运启兴王，六遂始迁，九鼎初定，于焉承之，有用当官，草靡从风，未遑克让，常恐执辔轻轮，操刀伤锦。
◇太傅
《大戴礼》曰：傅傅德义。
又曰：天子不惠于庶民，不信于诸侯，不戒于戎事，不诚于赏罚，凡是之属，太傅之任也。
《尚书》曰：成王黜殷命，灭淮夷，归丰，作周官，立太师太傅太保，兹惟三公，论道经邦，燮理阴阳，官不必备，惟其人。
《贾谊书》曰：昔文王使太公望傅太子发，嗜鲍鱼而公不与，文王曰：发嗜鲍鱼，何为不与，太公曰：礼，鲍鱼不登乎俎，岂有非礼而可以养太子哉，［事具储君部。］
《东观汉记》，章帝诏曰：行太尉事卫尉赵喜，三世在位，为国元老，其以喜为太傅。
《续汉书》曰：每帝初即位，置太傅，录尚书事，薨辄省。
应劭《汉官》曰：太傅，古官也，周成王，康叔为之，高后元年，初用王陵，金印紫绶，八年省，哀帝元寿二年复置，位在三公上，世祖中兴，特遣使者备礼，征故密令南阳卓茂，策曰：夫士诚能为人所不能为，名冠天下，当受天下重赏，故武王诛纣，封比干之墓，表商容之闾，今以茂为太傅，封宣德侯。
曹植辅臣论曰：盖精微听察，理析毫分，规矩可则，阿保不倾，群言系于口，而研摭是非，典诰总乎心，而唯所用之者，锺太傅也。
齐职仪曰：太傅，品秩冠服同太宰，成王即位，周公为太傅，迁太师，秦无其职，汉惠帝崩，吕后以右丞相王陵为少帝太傅，位在三公上。
魏黄初七年，诏太尉锺繇为太傅，华歆为太尉，并以疾，依田千秋乘舆上殿，后三公有疾，多以为准。
沈约《宋书》曰：晋宣帝为魏太傅，诛曹爽后，置左右长史，掾属舍人各十人，事既非常，加又领兵，非准例也。
【箴】晋齐王攸太傅箴曰：伊昔上皇，建国立君，仰观天文，俯察地理，创业恢道，以惠于民，承祀祚，延统重，故援立太子，尊以弘道，固以贰己，储德既立，邦有所恃，固亲以道，勿固以恩，修身以敬，勿讬以尊，自损者有馀，自益者弥昏。
【碑】后汉蔡邕太傅胡广碑铭曰：用能七登九命，笃受分祉，亮皇圣于六世，嘉庶绩于九有，穷生民之光宠，享黄耇之遐纪，蹈明哲以保身，与福禄于终始，五蹈九列，七统三事，和神人于宗伯，治水土于下台，光弼六世，历载三十，自汉兴以来，鼎臣元辅，未有若公者焉，睹皋陶之闱壸，究孔氏之房奥，通水泉于润下，繁后土于稼穑，训五品于群黎，理人伦于区域，曜三辰于混元，协太和乎皇极，傅圣德于幼冲，率旦奭之奋职。
晋孙绰太傅褚褒碑曰：公资清刚之正气，挺纯粹之茂质，深量体于自然，冲识足乎弱冠，含章内映，而不运皦察之明，玄识沈通，而不以浮藻曜物，穆然忘容，尘务不干其度，默尔独得，肤受莫测其奥，加以温恭孝友，少思寡欲，都督兖州刺史，将以藩屏畿甸，绥授分内，会康皇晏驾，太后临朝，总己之重，民无异望，乃征将军中书令，录尚书事，公要终之识，定于介石，虽事己未来，而情以本应，顾以主少国危，方难未夷，思清函夏，以一天宇，且帝命所存，以社稷为寄，谋身虽重，方此为轻，深为意疾，俯首抚顺，公志在芟夷凶类，拯拔晋民，缮甲炼卒，日不暇给者久矣，遂见机而作，遗其剑履，将龙马河洛，电扫司豫，庙筭以逆徒尚繁，困兽难逼，命公逐旆，以俟齐举，虽元勋未捷，义声亦足以振暴于华夷矣，铭曰：邈邈远游，亹亹令图，将激淮海，洒涤中区，雅业未究，哲人其徂，敢勒玄石，敬刊高谟。
晋孙楚故太傅羊祜碑曰：禀二仪之纯灵，膺造化之冲气，文为辞宗，行作世表，迁黄门侍郎，受秘书监，公筭灭吴之略，以为孟献营虎牢而郑人惧，晏弱城东阳而莱子服，乃进据险处，开建五城，收膏腴之地，夺敌人之资，于是江浦驰义，襁负而至，虽研精军政，用思灭敌，然兼立学校，阐扬典训，是以搢绅之士，鳞集仰化，云翔衡门，虽泮宫之咏鲁侯，菁莪之美育才，无以过也，铭曰：金德发曜，惟公作辅，肇建嘉谟，建我民主，不惭遗公，俾屏圣皇，哲人其徂，孰不增伤。
周王褒太傅燕文公于谨碑铭曰：古者六等官人，师傅崇其匡辅，一命作牧，侯伯总其专征，南仲成薄伐之功，吉甫作来归之颂，若乃仰叶宸曜，上属台阶，锡之以彝器，明之以车服，除名盛业，太傅燕国公其有焉，西晔开其命绪，东海传其世禄，父曾致平法之科，廷尉称无冤之颂，驷马方驾，高门继轨，公禀山岳之上灵，含风云之秀气，雕良玉于廉刿，炼贞金于鎏鋈，于时王业缔构，国步权舆，太祖地虽二分，功犹再驾，忠诚简帝，有志兴王，公运策帷帐，参谋幕府，封齐定文成之计，间楚资曲逆之奇，仲华访舆地之图，林叔参兵车之右，魏恭帝元年，为大司寇，正刑纠慝，国无害马之伦，翦暴诘奸，民亡饮羊之俗，三刺荐无简之文，两造陈禁邪之宪，大周受命，宝历攸归，表高惠之功臣，纪山河之著命，封燕公，邑万户，姬氏建国，君奭始封，昭王礼贤，郭隗开馆。又授太傅，本官如先，保定五年，赐金石乐一部，公世为边将，少习兵书，当敌制机，临戎应变，增垒减灶之图，题树系桑之略，军中罢战，无废雅歌，壮士志骄，时观投石，及乎名高卫霍，爵重韩彭，锡邑增于郑侨，赐乘同于魏绛，丹节比司隶之贵，缇绮将金吾之宠，座阙倡歌之娱，堂无锺鼓之奏，辞功坐树，不伐征西之勋，还第角巾，无竞龙骧之赏，铭曰：惟岳降神，膺期命世，量苞川薮，道弘兼济，昴宿协符，佐旌冥契，匪躬谅直，武节横厉，函崤重险，锺鼎沦覆，潜龙勿用，瞻乌在室，道赞上台，功匡下渎，条教斯理，彝伦载睦，懋官惟德，明试以功，既移上将，实董元戎，传呼甚宠，徽章载隆，居高能降，处贵思冲，宝命惟新，王猷允塞，爵班异姓，礼均同德，林胡以南，易川之北，帝曰尔谐，俾侯燕国，骎骎过隙，滔滔逝川，明哲讵宝，馆舍长捐，立言不没，遗爱在旃，三河斥土，驷马开泉，丹旒毁宗，玄堂启殡，宠赠虚加，鸾和空引，晏子悼齐，隋武怀晋，谓天盖高，如何不慭。
【表】陈沈蜅为陈太傅让表曰：奏六代之舞，不能祚天，具百神之歌，无以动圣，延首当阍，转增危栗，百川沸腾，百室如毁，释位同谋，诸侯总至，盟书会府，馀臣一人，若使幅巾衡巷，口绝平吴，朝游赤松，暮过济北，出就侯服，入禠龙章，则四郊有垒，谁守社稷，如其雄戟在前，强弩自卫，负孺子之图，饰缘鹡［《初学记》十一陈大科本作鹤。］之鼎，军威重于护将，国礼贵于寒门，则臣道尚卑，孰云非逼，臣所以出谢公卿，入训妻子，拜长陵之园，谒太祖之庙，不以九族违恩义，不以百姓负国家，所期陛下与北极同寿，朝廷与南山同固。
◇太保
应劭《汉官》曰：太保，古官，保，养也。
《吕氏春秋》曰：荆文王得茄［《太平御览》二百零六作如，下同。］黄之狗，宛路之矰，以田于云梦，三月不返，得丹阳之姬，暮［御览作期，下同。］年不听朝，保申曰：先王以臣为保，今王暮年不听朝，王之罪当笞，王伏，臣将笞王，王曰：敬诺，保申束细箭五十，跪而加之于背，如此者再，谓王曰：起矣，王曰：有笞之名一也，遂致之，保申曰：君子耻之，小人痛之，耻之不变，痛之何益，保申趋出，请死罪，文王曰：此不谷之过也，保申何罪，王乃杀茄黄之狗，折宛路之矰，放丹阳之姬，兼国三十九，保申之力也。
《贾谊书》曰：天子处位不端，受业不敬，教诲讽诵书礼不经不法，言语不序，凡此其属太保之任也。
王隐《晋书》曰：王祥，字休征，琅邪人，泰始元年，拜太保，三年春，御史中丞侯史光上言曰：祥久以疾病阙废朝会，应免官，诏曰：太保，朕所毗倚以隆道弘治者也，前后逊让，不从所执，此非有司所得议也。
齐职官仪曰：太保，品秩冠服同太宰，成王即位，召公为太保，召诰云，越三日戊申，太保朝于洛，《逸礼》曰：太公为太师，周公为太傅，召公为太保。
沈约《宋书》曰：太师太傅太保为三公，训护天子，导以德义，天子加拜，待以不臣之礼，非人则阙矣，汉制，保傅在三公上，号曰上公，自后常然。
【碑】周王褒太保吴武公尉迟纲碑铭曰：昔者王室藩屏，周德谓之宗亲，列国诸侯，异姓称为伯舅，元勋懿德，姬崇齐楚之霸，疏爵畴庸，汉重韩吴之秩，司勋载其洪烈，典册备其徽章，山甫式列辟之功，绝迹庸器，庄叔匡成献之难，昭德彝鼎，鸿名盛业，公实兼焉，公命世挺生，应期间出，嵩华峻极，降惟岳之上灵，霜露所均，体中和之秀气，危松擢本，且观后雕之质，贞桂挺生，便体冬华之秀，是故以辰昴膺庆，风云玄感者焉，公柔顺内凝，英华外发，斧藻仁义，珪璋令范，危劲之节，贯四序而逾秀，坚贞之操，经百炼而不销，加以逵门射法，远中戟支，养由箭神，遥穿悬叶，巧极将军之伎，精穷校尉之官，及年逾艾服，任隆台衮，甲第当衢，传呼启路，不以宠贵骄人，每以卑恭自牧，易箦之言，无忘寝瘵，城郢之志，终于瞑目，铭曰：珠角应期，山庭表德，出忠入孝，自家形国，人物冠冕，彝章表则，任属屯警，官联极侍，行部六条，议班三吏，逝水讵停，光阴不借，遽辞逆旅，俄悲怛化，旌舒夏练，棺陈卫幕，北郭人希，西山景落，三千不见，九原谁作，铭兹鼎鼐，永传嵩霍。
又太子太保中都公陆逞碑铭曰：公本居三吴郡三吴县，丞相逊后也，宋武匡定锺鼎，底平涵洛，公曾祖载，实赞军谋，及反旆南辕，以司武留守，赫连作乱，见拘夏州，以江右名家，为中山太守，地既鲜虞，途通灵寿，呼沱易水，仗武乘边，赵北燕南，申威河外，祖营州使君，长于戎马，称雄朔汉，南中都督，犹缵弈世之基，西校国门，无坠承家之业，公识度深详，摽尚闲远，处众捴谦，居简行敬，风鉴外明，潜机内敏，建章门户，张华成立，［按当作立成。］原陵松柏，虞延尽记，昔处文房。又居内职，或传冰华，时游甲邸，魏祖军谋，还豫南陂之宴，梁王师傅，犹对宣室之谈，出内优隆，通籍荣宠，升降荣步，便烦官禁，铭曰：淮海惟杨，具区之薮，水朝江汉，星缠牛斗，盛德遗风，神明厥后，龙章八命，鸾旗四牡，宾阶昔遇，风月相思，卿门今别，宿草何悲，轮环不已，零落无时，永矣元伯，长从此辞。
周庾信太保雁门公纥干弘碑曰：公本姓田氏，虞宾在位，基于揖让之风，凤皇于飞，绍于亲贤之国，论其继世之功，则狄城有庙，序其移家之始，则长陵有碑，况复高庙上书，小车而对汉祖，聊城祭鸟，长兵而驱燕将，公以胎教之月，岁德在宫，诞载之辰，星精出昴，既而受书黄石，意在王者之师，挥剑白猿，心存霸国之用，常原执金鼓而问吴王，横雕戈而反齐地，有志不就，忠贞死焉，铭曰：移苗返葬，提柩山行，灵墟陇水，哀挽长城，山如北望，树似东平，松门石起，碑字金生，眇眇山河，茕茕胤子，泣血徒步，奔波千里，孝水先枯，悲云即起，世数存没，哀荣终始。
◇祭酒
韦昭辩《释名》曰：祭酒者，谓祭六神，以酒醊之也，辩云，凡会同飨宴，必尊长先用，先用必以酒祭先，故曰祭酒，汉时，吴王年长，以为刘氏祭酒是也。
《汉书》曰：张安世荐苏武明习故事，奉使不辱命，先帝以为遗言，宣帝即位时，召武侍官［汉书五十四。］苏武传作宦，者署，数进见，复为右曹典属国，以武苦节老臣，令朝朔望，号称祭酒，甚优宠之。
《风俗通》曰：诗礼春秋，至齐襄王时，而孙卿最为老师，齐尚循列大夫之缺，而孙卿三为祭酒也。
《蜀志》曰：先主既定益州，广汉太守夏纂，请秦宓［原讹奏密，据冯校本改。］为师友祭酒。
百官表注曰：博士祭酒一人，掌国子学，早朝服进贤两梁冠，佩水苍玉，秦燔书籍，而置博士之官，博者，博通于艺事也。
齐职仪曰：晋令，博士祭酒，掌［《太平御览》二百三十六掌下有国子学三字。］国子生师事祭酒，执经，葛巾单衣，终身致敬。
沈约《宋书》曰：博士，秦官也，常通古今，员多至数十人，有仆射，光武增为十五人，盖一经有数家之学故也，皆教弟子，光武改仆射曰祭酒，祭酒者，一位之元长也。
【表】齐王融为王俭让国子祭酒表曰：窃以庠均义重，振古所崇，资师道尊，有来攸尚，匪曰兰芷，畴变入室之情，不自朱蓝，何迁素丝之质。
又表曰：况臣仁惭富侣，德谢润身，识漏令经，器非匣重，何以升坠道于殊身，反斯文于遥日，将使良玑修竹，无增莹羽，敬逊务时，遂骞星岁。
又表曰：臣闻修危［疑当作卮。］方湛，弱露霑而取覆，悬衡纪正，轻尘委而必移，况臣才非应俗，用乖知治，取其集木饮冰，旌悬轮骛，方臣之念，未足言矣。
后魏温子升为安丰王延明让国子祭酒表曰：臣闻宝剑未砥，犹乏切玉之功，美箭阙羽，尚无冲石之势，况才非会稽之竹，质谢昆吾之金，至于敷教东序，流训上庠，置樽候酌，悬锺待叩，必须蕴朱蓝以成彩，立规矩以为式，垂三行于贵游，扬六艺于胄子，而臣学媿聚沙，问惭攻木，虽历文史，不治章句，于兹旷官，青衿何仰。
◇博士
应劭《汉官仪》曰：博士，秦官也，博者，通博古今，士者，辩于然否，孝武帝建元五年，初置五经博士，太常差次有聪明威重者一人为祭酒，总领纲纪。
《汉书》曰：贾谊，洛阳人，年十八，以能诵诗属书，称于郡中，文帝召以为博士，是时年二十馀，最为少，每诏令议下，诸老先生未能言，谊尽能为之对，人人各如其意所出。
又曰：公孙弘对策时百馀人，太常奏弘第居下，天子擢之，弘对为第一，召入见，容貌甚丽，拜为博士，待诏金马门。
《东观汉记》曰：桓荣授皇太子经，每朝，令荣于公卿前说经，上曰：得卿几晚，因除博士。
范晔《后汉书》曰：董均，永平初为博士，时草创五郊祭祀，及宗庙礼乐，威仪章服，辄令钧参议，多见从用，为当世通儒。
李郃别传曰：郃上书太后，数陈忠言，其辞不能尽施用，辄有策诏褒赞焉，博士著两梁冠，朝会随将大夫例，时贱经学，博士乃在市长下，公奏以为非所以敬儒，明国体也，上善公言，正月大朝，引博士公府长史前。
《汉旧仪》曰：武帝初置博士，取学通行修，博识多艺，晓古文《尔雅》能属文章，为高第，朝贺位次中都官史，［《太平御览》二百三十六作吏。］称先生，不得言君，其真弟子称门人。
又曰：孝文皇帝时，博士七十馀人，朝服玄端，章甫冠。
《晋令》曰：博士皆取履行清通，淳明典义，若散骑中书侍郎太子中庶子以上，乃得召试，诸生有法度者，及白衣，试在高第，拜郎中。
鲁国先贤传曰：汉文帝时，闻申公为诗最精，以为博士，申公为诗传，号曰鲁诗。
《典略》曰：公仪休者，鲁博士也，为鲁相，无所变更，百官自正，使食禄者，不得与下争利。
殷氏《世传》曰：殷亮，建武中，征拜博士，迁讲学大夫，诸儒讲论，胜者赐席，亮重席至八九，帝嘉之曰：学不当如是耶。
《郭子》曰：张凭举孝廉，请刘真长还舡，须臾，真长至，遣觅张孝廉舡，同旅愕然，既同载，俱诣抚军，刘前进，谓抚军曰：为公得一士，太常博士之妙选，既前，抚军与之言，咨嗟称善，乃曰：张凭勃窣为理窟，即用为太常博士。
【箴】汉杨雄博士箴曰：典礼是修，尽为辟雍，国有学校，侯有泮宫，名有伋教，德用不陵，昔在文王，经营其轨，勖于德音，而思皇多士，多士作桢，惟周以宁，国人兴让，虞芮质成，公刘挹行潦，洒浊乱斯清，官掺其业，士执其经，昔圣人之绥俗，莫美于施化，故孔子观夫人之学，而知为王之易大舜南面无为，而衽席平，还师阶间，三苗以怀，秦作无道，斩决天纪，漫彼王迹，而坑术士。
【表】梁丘迟为王博士让表曰：臣闻抚臆可以言心，量能则知所止，是故矫亲鲁门，简业事亡，杂吹齐稚，分声遽逝，臣才行过污，文质无廉，疏达谢于谷杜，浃洽乖夫刘杨，非除部养之勤，岂通掌固之业。
