◇总载帝王
尚书刑德放曰：帝者，天号也，王者，人称也，天有五帝以立名，人有三王以正度，天子，爵称也，皇者，煌煌也。
《春秋演孔图》曰：正气为帝，间气为臣，秀气为人。
《礼斗威仪》曰：帝者得其根核，王者得其英华，霸者得其附枝，故帝道不行，不能王，王道不行，不能霸，霸道不行，不能守其身。
《管子》曰：明一者皇，察道者帝，通德者王，谋得兵胜者霸。
《吕氏春秋》曰：始生之者天也，养成之者人也，能养天之所生而为天子。
春秋考耀文曰：王者往也，神所输向，人所乐归。
《春秋繁露》曰：德俟天地者称皇帝，天祐而子之，号称天子。
董子曰：古之人造文字者，三画而连其中谓之王，三画者，天地与人也，连中者，通其道也，取天地与人之才而参之，非王者其孰能当是，故王者必法天，以大仁复育万物，既化而生之。又养而成之。
《韩诗外传》曰：君者何，曰群也，敢群天下万物而除其害者谓之君。
《白虎通》曰：帝王者，号也，号者，功之表也，所以表功明德，号令臣下者也，德合天地者称帝，仁义合者称王，别优劣也。
又曰：接上称天子者，明以爵事天也，接下称帝王者，明位号天下至尊之称。
汉杂事曰：古者天子称皇，其次称王，秦承百王之末，为汉驱除，自以德兼三皇五帝，故并为号。
《帝王世纪》曰：孔子称天子之德，感天地，洞八方，是以化合神者称皇，德合天地者称帝，仁义合者称王。
蔡邕《独断》曰：上者尊位所在也，太史令司马迁记事，当言帝，则依违之，但言上，不敢泄［独断作渫，下同。］渎者尊号，言尊尊之义也，乘舆出于律文，曰敢盗乘舆服御物，谓天子所服食者也，天子至尊，不敢泄渎言之，故讬于乘舆也，天子以天下为家，不以京师宫室为常处，当乘舆以天下，故谓之车驾，天子自谓行在所，今虽在京师，言在行所也，巡狩天下，所奏事处皆为宫，在长安则曰长安宫，在泰山则曰泰山宫，唯当时所在。
《礼记》曰：天子者，与天地参，德配天地，兼利万物，与日月并明，明照四海，而不遗微小，其在朝廷，则道仁圣礼义之序，燕处则听雅颂之音，行步则有环珮之声，升车则有鸾和之音，居处有礼，进退有度，百官得其宜，万事得其序。
《六韬》曰：王者之道，如龙之首，高居远望，深视而审听，神其形而散其精，若天高而不可极，若川深而不可测，故可怒而不怒，臣乃为虎，可杀而不杀，大贼乃发，兵势不行，敌国乃强。
《管子》曰：黄帝立明堂之议，上观于贤也，尧有衢室之问，下听于民也，舜有告善之旌，而主不蔽也，禹立谏鼓于朝，而备讯也，汤有总街之廷，观民非也，武王有灵台之宫，贤者进也，此古圣帝明王，所以有而勿失，得而勿止也。
《尸子》曰：孔子曰：商汝知君之为君乎，子夏曰：鱼失水则死，水失鱼犹为水也，孔子曰：商知之矣，《庄子》曰：赫胥氏之时，民居不知所为，行不知所之，含哺而熙，鼓腹而游。
又曰：昔容成氏大庭氏柏皇氏轩辕氏尊卢氏伏羲氏，当是时也，结绳而用之，甘其食，美其服，乐其俗，安其居，邻国相望，鸡狗之音相闻，民至老死，不相往来，若此时则至治也。
《孙卿子》曰：人主者，守至约而详，事至狭［荀子王霸篇作佚］而切，［王霸篇作功。］垂衣裳，不下簟席之上，而海内之民，莫不原得以为帝王。
《吕氏春秋》曰：五帝先道而后德，故德莫盛焉，三王先德而后事，故事莫功焉，五伯先事而后兵，故兵莫强焉。
《韩子》曰：明王制其臣下者，二柄而已矣，二者，刑，德也，杀戮之谓刑，庆赏之谓德。
《淮南子》曰：帝者体太一，王者法阴阳，霸者则四时，君者用六律，体太一者，牢笼天地，弹压山川，含吐阴阳，申泄四时，纪纲八极，经纬六合，复露照导，普汜而无私，翾飞蠕动，莫不仰德而生，法阴阳，承天地之和，形万类之体，含气化物，以成形类，则四时者，春生，夏长，秋收，冬藏，取与有节，出入有时，开阖张敛，不失其序，喜怒刚柔，不杂其理，用六律者，生之与杀也，赏之与罚也，予之与夺也，非此无道。
又曰：人主者，以天下之目视，以天下之耳听，以天下之智虑，以天下之力动，是故号令能下究，而臣情得上闻，百官修通，群臣辐凑，喜不以赏赐，怒不以罪诛。
潜夫论曰：太古之时，兆黎初载，未有上下，而自顺序，天未事焉，君未设焉，末后矫处，或相凌虐，为萌巨害，于是天命圣人，使司牧之，勿令失性，四海蒙利，草木被德，恭俭奉戴，谓之天子。
【箴】晋潘尼乘舆箴曰：皇极肇建，两仪既分，彝伦未序，万邦纠纷，国事明主，家奉严君，各有攸尊，德用不勤，煌煌四海，蔼蔼万乘，匪贤焉倚，匪哲焉凭，左辅右弼，前疑后承，一日万机，业业兢兢，夫出其言善，则千里是应，而莫余违，亦丧邦有征，辛作璇室，而夏兴瑶台，糟丘酒池，象箸玉杯，叔世道衰，末俗化浅，躭乐逸游，荒淫沉湎，不式古训，而好是佞辩，不遵正路，而覆车是践，灭败之效，载在前典，匪唯凌夷，厥世用殄，故曰：树君如之何，将民是司牧，视之犹伤，知其寒燠，故能抚之斯柔，而敦之斯睦，无远不怀，靡思不服，夫岂厌纵一人，而玩其耳目，内迷声色，外荒驰逐，不修政事，而终于颠覆。
【论】汉贾谊过秦论曰：秦孝公据崤函之固，拥雍州之地，君臣固守，以窥周室，有卷席天下，包举宇内，囊括四海之意，并吞八荒之心，当是时也，商君佐之，内立法度，务耕织，修守战之具，外连衡而斗诸侯，诸侯恐惧，会盟而谋弱秦，不爱珍器重宝，肥饶之地，以致天下之士，合从缔交，相与为一，当此之时，齐有孟尝，赵有平原，楚有春申，魏有信陵，此四贤者，皆明智而忠信，宽厚而爱人，尊贤重士，约从连横，兼韩魏燕楚宋卫中山之众，尝以什倍之地，百万之师，仰关而攻秦，秦人开关延敌，九国之师，遁逃而不敢进，秦无亡矢遗镞之费，天下诸侯已困矣，及至秦始皇，奋六世之馀烈，振长策而御宇内，吞二周而亡诸侯，履至尊而制六合，执敲扑以鞭笞天下，威振四海，南取百越之地，以为桂林象郡，百越之君，俯首系颈，委命下吏，乃使蒙恬，北筑长城而守藩篱，却匈奴七百馀里，胡人不敢南下而牧马，士不敢弯弓而报怨，然后践华为城，因河为池，据亿丈之城，临不测之谿以为固，良将劲弩，守要害之处，信臣精卒，陈利兵而谁何，天下已定，始皇自以为关中之固，金城千里，子孙帝王万世之业也，始皇既没，馀威振于殊俗，然而陈涉瓮牖绳枢之子，甿隶之人，而迁徙之徒也，材能不及中人，率罢散之卒，将数百之众，转而攻秦，山东豪俊，蜂起而亡秦族矣，且夫天下非小弱也，雍州之地，崤函之固，自若也，陈涉之位，非尊于齐楚燕赵魏宋卫中山之君也，锄耰棘矜，非铦于钩戟长铩也，谪戍之众，非抗于九国之师也，深谋远虑，行军用兵之道，非及曩时之士也，然而成败异变，功业相反，试使山东之国，与陈涉度长契大，比权量力，则不可同年而语矣，然秦以区区之地，致万乘之权，招八州而朝同列，百有馀年矣，然后以六合为家，崤函为宫，一夫作难而七庙隳，身死人手，为天下之笑者，何也，仁义不施，而攻守之势异也。
魏王粲难锺荀太平论曰：圣莫盛于尧，而洪水方割，丹朱淫虐，四族凶佞矣，帝舜因之，而三苗畔戾矣，禹又因而防风为戮矣，此三圣古之所大称也，继踵相承，且二百年，而刑罚未尝一世而乏也，然则此三圣能平，［明本作乎，三圣○圣下疑脱不字。］能平，则何世能致之乎，孔子称曰：唯上智与下愚不移，不移者丹朱四凶三苗之谓也，当纣之世，殷冈不小大好草窃奸宄，周公迁殷顽民于洛邑，其下愚之人，必有之矣，周公之于三圣，不能逾也，三圣有所不化矣，有所不移矣，周公之不能化殷之顽民，所可知也，苟不可移，必或犯罪，罪而弗刑，是失所也，犯而刑之，刑不可错矣，孟轲有言，尽信书，不如无书，有大而言之者，刑错之属也，岂亿兆之民，历数十年，而无一人犯罪，一物失所哉，谓之无者，尽信书之谓也。
魏曹冏六代论曰：昔者夏殷周，历世数十，而秦二世而亡，何则，三代之君，与天下共其民，故天下同其忧，秦王独制其民，故倾危而莫救，先王独知［《文选》五十二作知独。］治之不能久也，故与人共治之，知独守之不能固也，故与人共守之，兼亲疏而两用，参同异而并立，是以轻重足以相镇，亲疏足以相卫，兼并路塞，逆节不生，及其衰也，桓文率礼，包茅不贡，齐师伐楚，宋不城周，晋戮其宰，王纲弛而复张，诸侯傲而复肃，二霸之后，浸以陵迟，吴楚凭江，负固方城，虽心希九鼎，而畏迫宗姬，奸情散于胸怀，逆谋消于唇吻，斯岂非信重亲戚，任用贤能，枝叶硕茂，本根赖之，至于王赧，降为庶人，犹枝干相持，得居虚位，海内无主，四十馀年，秦据势胜之地，骋谲诈之术，征伐关东，蚕食九国，至于始皇，乃定天位，旷日若彼，用力若此，非深根固蒂，不拔之道乎，汉祖奋三尺之剑，骋乌合之众，五年之中，而成帝业，自开辟已来，其兴功立勋，未有若汉之易者也，夫伐深根者难为功，摧枯朽者易为力，理势然也，汉鉴秦之失，封植子弟，及诸吕擅权，图危刘氏，而天下所以不倾动，百姓所以不易心者，徒以东牟朱虚，受命于内，齐代吴，楚，作卫于外，向使高祖踵亡秦之法，忽先王之制，则天下以传，非刘氏有也，大魏之兴，观五代之存亡，而不用其长策，睹前车之倾覆，而不改其辙迹，子弟王空虚之地，君臣使民之失，［《文选》五十二作君有不使之民，魏志二十注引同，本句当有脱讹，明本臣作亡，亦未尽恰。］宗室窜于闾阎，不闻邦国之政，权均疋夫，势齐凡庶，内无深根不拔之固，外无盘石宗盟之助，非所以安社稷，为万世之业也。
晋陆机辨亡论曰：昔汉氏失御，奸臣窃命，祸基京畿，毒遍宇内，皇纲弛紊。王室遂卑，于是群雄蜂骇，义兵四合，吴武烈皇帝，慷慨下国，电发荆南，权略纷纭，忠勇伯世，威棱则夷羿震荡，兵交则丑虏授馘，遂扫清宗祊，蒸禋皇祖，于时云兴之将带州，飚起之师跨邑，虽兵以义合，同盟戮力，然皆包藏祸心，阻兵怙乱，或师无谋律，丧威稔寇，忠规武节，未有如此其著者也，武烈既没，长沙桓王，逸才命世，弱冠秀发，招扰［冯校本同，明本及文选五十三作揽。］遗老，与之述业，神兵东驱，奋寡犯众，攻无坚城之将，战无交锋之虏，诛叛柔服，而江外底定，饬法修师，则威德翕赫，将北伐诸华，诛鉏干纪，旋皇舆于夷庚，反帝座于紫闼，挟天子以令诸侯，清天步而归旧物，戎车既次，群凶侧目，大业未就，中世而殒，用集我大皇帝，以奇踪袭于逸轨，叡心因乎令图，从政咨于故实，播宪稽乎遗风，而加之以笃固，申之以节俭，畴咨俊茂，好谋善断，束帛旅于丘园，旌命交乎涂巷，故豪彦寻声而响凑，志士希光而景鹜，异人辐凑，猛士如林，谋无遗谞，举不失策，故遂割据山川，跨制荆吴，而与天下争衡矣，故魏人请好，汉氏乞盟，遂跻天号，鼎峙而立，于是讲八代之礼，搜三王之乐，告类上帝，拱揖群后，虎臣毅卒，循江而守，长棘劲铩，望飚而奋，庶尹尽规于上，四民展业于下，化协殊裔，风衍遐圻，乃俾一介行人，抚巡外域，巨象逸骏，扰于外闲，明珠玮宝，曜于内府，珍瑰重迹而至，奇玩应响而赴，輶轩骋于南荒，冲輣息于朔野，齐民免干戈之患，戎马无晨服之虞，而帝业固矣，爰及末叶，群公既丧，然后黔首有瓦解之志，皇家有土崩之衅，历命应化而微，王师蹑运而发，卒散于阵，民奔于邑，城池无蕃篱之固，山川无沟阜之势，军未浃辰，而社稷夷矣，虽忠臣发愤，烈士死节，将奚救哉，夫曹刘之将，非一世所选，向时人［人字文选无。］之师，无曩日之众，战守之道，抑有前符，险阻之利，俄然未改，而成败贸理，古今诡趣，何哉，彼此之化殊，授任之才异也。
又辨亡论下曰：昔三方之王，魏人据中夏，汉氏有岷益，吴制荆杨而掩交广，曹氏虽功济诸华，虐亦深矣，其民怨，刘翁因险饰智，功已薄矣，其俗陋，夫吴桓王基之以武，太祖成之以德，聪明睿达，懿度深远矣，其求贤如弗及，恤民如稚子，接士尽盛德之容，亲仁罄丹府之爱，拔吕蒙于戎行，擢潘濬于系虏，推诚信士，不恤人之我欺，量能授器，不患权之我逼，地方几万里，带甲将百万，其野沃，其民练，其器利，其财丰，东负沧海，西阻险塞，长江制其区宇，峻山带其封域，国家之利，未巨有弘于兹者矣，借使中才守之以道，善人御之有术，敦率遗典，勤民谨政，修定策，守常险，则可以长世永年，未有危亡之患，易曰：汤武革命顺乎天，玄曰：乱不极则治不形，言帝王之因天时也，古人有言曰：天时不如地利，易曰：王侯设险，以守其国，言为国之恃险也。
又曰：地利不如人和，在德不在险，言守险之由人也，吴之兴也，参而由焉，孙卿所谓合其参者也，及其亡也，恃险而已。又孙卿所谓舍其参者也，夫四州之萌，非无众也，大江之南，非乏俊也，山川之险，易守也，劲利之器，易用也，先政之策，易循也，功不兴而祸遘，何哉，所以用之者失也，故先王达经国之长规，审存亡之至数，谦己以安百姓，敦惠以致人和，宽冲以诱俊人之谋，慈和以结士民之爱，是以其安也，则黎元与之同庆，及其危也，则兆庶与之同患，安与众同庆，则危不可得也，危与下共患，则其难不足恤也，夫然故能保其社稷，而固其土宇，麦秀无悲殷之思，黍离无愍周之感矣。
晋干宝晋纪总论曰：昔高祖宣皇帝，以雄才硕量，应运而仕，至于百姓与能，大象始构矣，世宗承基，太祖继业，始当非常之礼，终受备物之锡，至于世祖，遂享皇极，正位居体，聿修祖宗之志，思辑战国之苦，腹心不同，公卿异议，而独纳羊祜之策，至于咸宁之末，遂排群议而杖王杜之决，泛舟三峡，介马桂阳，役不二时，江湖来同，掩唐虞之旧域，班正朔于八荒，太康之中，天下书同文，车同轨，牛马被野，馀粮栖亩，行旅草舍，外闾不闭，虽大平未洽，亦百代一时矣，二十馀年，而河洛为墟，戎羯称制，二帝失尊，山陵无所，何哉，树立失权，讬付非才，四维不张，而苟且之政多也，夫天下之大器也，器大者不可以小道理，势重者不可以争竞扰，古先哲王，知其然也，是以扞其大患，而不有其功，御其大灾，而不尸其利，是以感而应之，悦而归之，如晨风之郁北林，鱼龙之趋渊泽也，然后设礼文以理之，断刑罚以威之，故众悦其教，而安其俗，君子勤礼，小人尽力，廉耻笃于家闾，邪僻消于胸怀。又况可奋臂大呼，聚之以干纪作乱之事乎，加之朝寡醇德之士，乡乏不二之老，风俗淫僻，趣向失所，学者以庄老为宗，而黜六经，谈者以虚薄为辨，而贱名检，当官者以望空为高，而笑勤恪，刘颂屡言治道，傅咸每纠邪正，皆谓之俗吏，若夫文王日昃不暇食，仲山甫夙夜匪懈者，盖共嗤黜，以为灰尘，而相诟病矣，由是毁誉乱于善恶之实，情慝奔于货欲之涂，选者为人择官，官者为身择利，其妇女庄栉织纴，皆取成于婢仆，未尝知女功丝枲之业，中馈酒食之事也，故皆不耻淫佚之过，不拘妒忌之恶，有杀戮妾媵，有黩乱上下，父兄不之罪，天下莫之非。又况责之阐四教于古，修贞顺于今，以辅佐君子者哉，礼法刑政，于此大坏，如室之斯构，而去其凿契，如水斯积，而决其隄防，如火斯畜，而离其薪燎也，国将亡，本必先颠，其此之谓乎。
◇天皇氏
项峻《始学篇》曰：天地立，有天皇十三头，号曰天灵，治万八千岁。
《洞冥记》曰：一姓十三人也。
徐整《三五历纪》云，岁起摄提，元气肇，有神灵一人，有十三头，号天皇。
《春秋纬》曰：天皇地皇人皇，兄弟九人，分九州，长天下也。
《遁甲开山图》曰：天皇被迹，在柱州昆仑山下。
◇地皇氏
项峻《始学篇》曰：地皇十一头，治八千岁。
《帝系谱》曰：地皇治一万八千岁，以火德王。
《遁甲开山图》曰：地皇兴于熊耳龙门山。
◇人皇氏
项峻《始学篇》曰：人皇九头，兄弟各三百岁，依山川土地之势财，度为九州，各居其一方，因是而区别，荣氏曰：人皇兄弟九人，生于刑马山，身九色。
◇有巢氏
项峻《始学篇》曰：上古皆穴处，有圣人教之巢居，号大巢氏，皇甫谧以为有巢在女娲之后。
《遁甲开山图》曰：石楼山在琅琊，昔有巢氏治此山南。
◇燧人氏
《尚书大传》曰：燧人为燧皇，以火纪官。
《礼含文嘉》曰：燧人始钻木取火，炮生为熟，令人无腹疾，遂天之意，故为燧人。
◇太昊庖牺氏
《易》曰：古者庖牺氏之王天下也，仰则观象于天，俯则观法于地，观鸟兽之文，与地之宜，近取诸身，远取诸物，于是始作八卦，以通神明之德，以类万物之情，结绳而为网罟，以畋以渔，盖取诸离。
《礼含文嘉》曰：伏羲德洽上下，天应以鸟兽文章，地应以龟书，伏羲乃则象作易。
《帝王世纪》曰：太昊帝庖羲氏，风姓也，蛇身人首，有圣德，都陈，作瑟三十六弦。
【赞】魏陈王曹植庖羲赞曰：木德风姓，八卦创焉，龙瑞名官，法地象天，庖厨祭祀，罟网鱼畋，瑟以像时，神德通玄。
◇帝女娲氏
《淮南子》曰：往古之时，四极废，九州裂，天不兼覆，地不周载，猛兽食精民。［精，善也。］鸷鸟攫老弱，于是女娲炼五色石，以补苍天，断鼇足，以立四方极，鼇，［大龟也。］苍天神，四极正，淫水涸，冀州平，狡虫死，精民生，背方州，抱圆天。
《帝王世纪》曰：帝女娲氏，亦风姓也，作笙簧，亦蛇身人首，一曰女希，是为女皇，其末诸侯共工氏，任知刑以强，伯而不王。
【赞】魏陈王曹植女娲赞曰：古之国君，造簧作笙，礼物未就，轩辕纂成，或云二皇，人首蛇形，神化七十，何德之灵。
◇神农氏
《易》曰：神农氏作，斫木为耜，楺木为耒，耒耨之利，以教天下，盖取诸益，日中为市，致天下之货，交易而退，各得其所，盖取诸噬嗑。
《周书》曰：神农之时，天雨粟，神农耕而种之，作陶冶斤斧，为耜鉏耨，以垦草莽，然后五谷兴，以助果蓏实。
春秋《命历序》曰：有神人，名石年，苍色大眉，戴玉理，［玉理，犹玉英，神农也。］
《吕氏春秋》曰：神农教曰：士有当年不耕者，则天下或受其饥矣，女有当年不绩者，则天下或受其寒矣，故夫亲耕，妻亲绩。
《贾谊书》曰：神农以为走禽难以久养民，乃求可食之物，尝百草，察实醎苦之味，教民食谷。
《帝王世纪》曰：炎帝神农氏，姜姓也，人身牛首，长于姜水，有圣德，都陈，作五弦之琴，始教天下种谷，故号神农氏，诸侯夙沙氏，叛不用命，箕文谏而杀之，炎帝退而修德，夙沙之民，自攻其君，而归炎帝。
【赞】魏陈王曹植神农赞曰：少典之胤，火德承木，造为耒耜，导民播谷，正为雅琴，以畅风俗。
◇黄帝轩辕氏
《易》曰：黄帝垂衣裳而天下治，盖取乾坤也。
《左传》曰：剡子曰：黄帝以云纪官，故为云师而云名。
河图挺佐辅曰：黄帝修德立义，天下大治，乃召天老而问焉，余梦见两龙，挺白图，以授余于河之都，天老曰：河出龙图，雒出龟书，纪帝录，列圣人之姓号，兴谋治太平，然后凤皇处之，今凤凰以下三百六十日矣，天其受帝图乎，黄帝乃祓斋七日，至于翠妫之川，大鲈鱼折溜而至，乃与天老迎之，五色毕具，鱼泛白图，兰叶朱文，以授黄帝，名曰录图。
《龙鱼河图》曰：黄帝时，有蚩尤，兄弟八十一人，并兽身人语，铜头铁额，食沙石子，造立兵杖，刀戟大弩，威振天下，诛杀无道，不仁慈，万民欲令黄帝行天下事，黄帝仁义，不能禁蚩尤，黄帝仰天而叹，天遣玄女下，授黄帝兵信神符，制伏蚩尤，帝因使之主兵，以制八方，蚩尤没后，天下复扰乱，黄帝遂画蚩尤形像，以威天下，天下咸谓蚩尤不死，八方万邦，皆为弭伏。
《春秋内事》曰：轩辕氏以土德王天下，始有堂庑，高栋深宇，以避风雨。
《列子》曰：黄帝喜天下之戴己也，养正命，娱耳目，乃喟然叹曰：养一己，治万物，其患如此，于是放万机，舍宫寝，退而间居大庭之馆，斋心服形，三月不亲政事，昼寝而梦游于华胥，华胥氏国，不知距齐国几千里，［齐，中国。］盖非舟车足力之所及，神游而已，其国入水不溺，入火不热，乘空如履实，寝虚若处床，黄帝既{宀悟}，怡然自得。又二十八年，天下大治，几若华胥国矣。
《淮南子》曰：黄帝治天下，而力牧太山稽辅之，使强不得掩弱，众不得暴寡，人民保命而不夭，岁时熟而不凶，百官正而无私，辅弼公而不阿，道不拾遗，市不预贾，城郭不闭，邑无盗贼，人相让以财，狗彘吐菽粟于道路，而无忿争之心，于是日月精明，星辰不失其行，风雨时节，五谷登熟，虎豹不妄噬，鸷鸟不妄搏，凤皇翔于庭，麒麟游于郊，青龙进驾，飞煌伏皂，［飞黄出西方，其状如狐，背上有角，乘之寿千岁，皂，历也。］诸北儋耳之国，莫不献其贡职，［皆北极之夷国。］
《史记·封禅书》曰：黄帝得仙上天，群臣葬其衣冠，《帝王世纪》曰：黄帝有熊氏，少典之子，姬姓也，生寿丘，长于姬水，龙颜，有圣德，受国于有熊，居轩辕之丘，故因以为号，治五气，设五量，及神农氏衰，黄帝修德抚民，诸侯咸去神农而归之，黄帝于是乃扰驯猛兽，与神农氏战于版泉之野，三战而克之。又征诸侯，使力牧神皇直讨蚩尤氏，擒之于涿鹿之野，使应龙杀之于凶黎之丘，凡五十二战，而天下大服，有妃，［《太平御览》七十九妃上有四字。］生二十五子，黄帝在位百年而崩，年百一十岁矣，或传以为仙，或言寿三百岁，葬于上郡阳周之桥山。
《抱朴子》曰：黄帝生而能言，役使百灵，可谓天授自然体之者，犹复不敢端坐而得道，故陟王屋而受丹经，到鼎湖而飞流珠，登崆峒而问广成，之具茨而事大隗，适东岱而奉中黄，入金谷而谘子心，论导养而质玄素二女，精推步则访山稽力牧，讲占候则询风后，著体诊则受雷岐，审攻战则纳五音之策，穷神奸则记［抱朴子极言篇记下有白字。］泽之辞，相地理则书青乌之说，救伤残则缀金冶之术，故能毕记秘要，穷尽道真，遂勒升龙以高济，与天地乎冈极。
【颂】晋牵秀黄帝颂曰：邈矣黄轩，应天载灵，通幽远览，观象设形，诞敷厥训，彝伦攸经，德从风流，化与云征，皇猷允塞，地平天成，爰登方岳，封禅勒成，纷然凤举，龙腾大清，违兹九土，陟彼高冥，民斯攸慕，涕泗沾缨，遐而不坠，式颂德声。
【赞】魏陈王曹植黄帝赞曰：少典之孙，神明圣哲，土德承火，赤帝是灭，服牛乘马，衣裳是制，氏云名官，功冠五列。
又黄帝三鼎赞曰：鼎质文精，古之神器，黄帝是铸，以像太一，能轻能重，知凶识吉，世衰则隐，世和则出。
晋曹毗黄帝赞曰：轩辕应玄期，幼能总百神，体炼五灵妙，气含云露津，掺石曾城岫，铸鼎荆山滨，豁焉天扉辟，飘然跨腾鳞，仪辔洒长风，褰裳蹑紫宸。
周庾信黄帝见广成画赞曰：治身紫府，问政青丘，龙湖鼎没，丹灶珠流，疏云即雨，落木先秋，至道须极，长生可求。
◇少昊金天氏
《左传》曰：郯子曰：我高祖少昊挚之立也，凤鸟适至，故纪于鸟，为鸟师而鸟名焉。
《帝王世纪》曰：少昊帝名挚，字青阳，姬姓也，降居江水，有圣德，邑于穷桑，以登帝位，都曲阜，故或谓之穷桑，即图谶所谓白帝朱宣者也，故称少昊，号金天氏，在位百年而崩。
【赞】陈思王曹植少昊赞曰：祖自轩辕，青阳之裔，金德承土，仪凤帝世，官鸟号名，殊职别系，农正扈氏，各有品制。
◇颛顼高阳氏
《史记》曰：帝颛顼高阳者，静深有谋，疏通知事，北至幽陵，南至交趾，西济流沙，东至蟠木，动静之物，大小之神，日月所照，莫不砥属。
《帝王世纪》曰：帝颛顼，高阳氏，黄帝之孙，昌意之子，姬姓也，母曰景仆，蜀山氏女，为昌意正妃，谓之女枢，金天氏之末，女枢生颛顼于若水，首戴干戈，有圣德，父昌意虽黄帝之嫡，以德劣，降居若水，为诸侯，及颛顼，生十年而佐少昊，二十而登帝位，平九黎之乱，以水事纪官，南正重司天，以属神，火［明本作北，正黎司地，以属民，于是民神不杂，万物有序，始都穷桑，徙商丘，命飞龙效八风之音，作乐五英，以祭上帝，世有材子八人，号八凯，颛顼在位七十八年，年九十一岁，岁在鹑火而崩，葬东郡顿丘广阳里。］
【赞】魏曹植帝颛顼赞曰：昌意之子，祖自轩辕，始诛九黎，水德统天，以国为号，风化神宣，威畅八极，靡不祗虔。
◇帝喾高辛氏
《史记》曰：帝喾高辛氏者，黄帝之曾孙也，父曰𫊸极，𫊸极父曰玄嚣，玄嚣父曰黄帝，自玄嚣与𫊸极，不得在位，帝喾生而神灵，自言其名，日月所照，风雨所至，莫不从助。
《帝王世纪》曰：帝喾高辛氏，姬姓也，有圣德，年十五而佐颛顼，四十登位，都亳，以人事纪官，故以勾芒为木正，祝融为火正，蓐收为金正，玄冥为水正，后土为土正，是五行之官，分职而治诸侯，于是化被天下，遂作乐六茎，以康帝位，世有材子八人，号曰八元，亦纳四妃，卜其子，皆有天下，元妃有台氏女，曰姜嫄，生后稷，次有娀氏女，曰简翟，生，次陈丰氏女，曰庆都，生放勋，次娵訾氏女，曰常仪，生帝挚，喾在位七十年，年百五岁而崩，葬东郡顿丘广阳里。
【赞】魏陈王曹植帝喾赞曰：祖自轩辕，玄嚣之裔，生言其名，木德帝世，无宁天地，神圣灵察，教弭四海，明并日月。
◇帝尧陶唐氏
尚书尧典曰：若稽古帝尧，曰放勋，钦明文思安安，允恭克让，光被四表，格于上下，克明俊德，以亲九族，九族既睦，平章百姓，百姓昭明，协和万邦，黎民于变时邕。
《论语》曰：大哉尧之为君也，巍巍乎，唯天为大，唯尧则之，荡荡乎民无能名焉，巍巍乎其有成功也，焕乎其有文章。
《春秋元命苞》曰：尧眉八采，是谓通明，历象日月璇玑玉衡。
《尚书·中候》曰：帝尧即政，荣光出河，休气四塞，龙马衔甲，赤文绿色，［龙形像马，甲所以藏图也，其文赤而绿，］甲似龟背，五色，有列星之分，斗政之度，帝王录纪，兴亡之数。
《大戴礼》曰：宰我曰：请问帝尧，孔子曰：其仁如天，其智如神，就之如日，望之如云，富而不骄，贵而不豫。
《淮南子》曰：人之所以乐为天子者，以其穷耳目之欲，而适躬体之便也，今高台曾榭，人之所丽也，而尧采椓不斫，斥题不枅，［言梁柱相斥距，不着枅栌。］珍怪奇味，人之所美也，而尧粝梁之饭，藜藿之羹，文锦狐白，人之所好也，而尧布衣掩形，鹿裘御寒，养生之具厚不加，［《太平御览》八十作不加厚。］以［御览作而。］增之以大任，重之［御览之下有以字。］忧，故举天下而传之舜，若释负然。
《帝王世纪》曰：帝尧陶唐氏，祁姓也，母庆都，孕十四月而生尧于丹陵，名曰放勋，鸟庭河胜，或从母姓伊氏，年十五而佐帝挚，受封于唐，为诸侯，身长十尺，尝梦天而上之，故二十而登帝位，都平阳，置敢谏之鼓，命羲和四子，羲仲羲叔和仲和叔，分掌四时方岳之职，故名曰四岳也，诸侯有苗氏，处南蛮而不服，尧征而克之于丹水之浦，乃以尹寿许由为师，夔放山川谿谷之音，作乐大章，天下大和，百姓无事，有五十老人，击壤于道，观者叹曰：大哉，帝之德也，老人曰：吾日出而作，日入而息，凿井而饮，耕田而食，帝何力于我哉，于是景星曜于天，甘露降于地，朱草生于郊，凤皇止于庭，嘉禾孳于亩，澧泉涌于山，焦侥民来贡没羽，厨中自生肉脯，其薄如翣形，摇鼓自生风，使食物寒而不篯，名曰翣脯。又有草夹阶而生，随月生死，王者以是占日月之数，惟盛德之君，应和而生，故尧有之，名曰蓂荚，始封稷契咎繇，襃进伯禹，纳舜于大麓，后年二月。又率群臣，刻璧为书，东沉洛水，言天命当传舜之意，今中候运衡之篇是也，凡尧即位九十八年，年百一十八岁乃殂，百姓如丧考妣，三载，四海遏密八音，葬于济阴之成阳西北，是为谷林，尧取富宜氏女，曰女皇，生丹朱。又有庶子九人，皆不肖，故以天下命舜，曰：咨尔舜，天之历数在尔躬，允执其中，四海困穷，天禄永终，及尧三年丧毕，舜践天子位。
《符子》曰：尧曰：余坐华殿之上，森然而松生于栋，余立棂扉之内，霏焉而云生于牖，虽面双阙，无异乎崔巍之冠蓬莱，虽背墉椁，无异乎回峦之萦昆仑，余安知其所以安。
【赞】魏陈王曹植帝尧画赞曰：火德统位，父则高辛，克平共工，万国同尘，调适阴阳，其惠如春，巍巍成功，配天则神。
◇帝舜有虞氏
尚书舜典曰：慎徽五典，五典克从，纳于百揆，百揆时叙，宾于四门，四门穆穆，纳于大麓，烈风雷雨弗迷，帝曰：咨尔舜，询事考言，乃言底可绩，三载，汝陟帝位。
《礼记》曰：子曰：舜其大智也与，好察迩言，隐恶而扬善，执其两端，用其中于民，其斯以为舜乎。
又曰：昔舜作五弦之琴，以歌南风，［事具乐部。］
《论语》曰：无为而治者，其舜也与，夫何为哉，恭己正南面而已矣。
《孝经援神契》曰：舜龙颜重瞳大口，［手握襃，重童，象电多精光也，大口，象斗星口也，握襃，手中有襃字，喻从劳苦起，受襃饰，致大位也。］
雒书灵准听曰：有人方面，日衡重华，［日衡，衡有骨表如日者也。］握石推，怀神珠，［推读曰锤，锤，平轻重者也，握石锤，谓知璇玑玉衡之道也，怀神珠，喻有圣智也。］舜受终，凤皇仪，黄龙感，朱草生，蓂荚孳，西王母授益地图，［西王母得益地之图来献。］
《孟子》曰：鸡初鸣而起，孳孳为善者，舜之徒也，鸡初鸣而起，孳孳为利者，蹠之徒也，［蹠，盗蹠。］
又曰：尧之于舜，使其子九男事之，妻以二女焉，百年［孟子万章作官。］牛羊仓廪备，以养舜于畎亩之中，而后举加诸上位。
又曰：舜闻一善言，见一善行，若决江河，霈然莫之能御也。
《尸子》曰：舜一徙成邑，再徙成都，三徙成国，尧闻其贤，征之草茅之中，与之语礼乐而不逆，与之语政至简而行，与之语道广大而不穷，于是妻之以媓，媵之以娥，九子事之，而讬天下焉。
《韩子》曰：历山农者侵畔，舜往耕，期年而耕者让畔，河滨渔者争坘，舜往渔，期年而渔者让长，东夷之陶者苦窳，舜往陶，期年而器以牢。
《吕氏春秋》曰：舜有子九人，不予其子而授禹，至公也。
《帝王世纪》曰：帝有虞氏，姚姓也，目重瞳，故名重华，字都君，有圣德，始迁于负夏，贩于顿丘，债于传虚，家本冀州，每徙则百姓归之，尧于是见舜于贰宫，设飨礼，迭为宾主，南面而问政，尧乃试以五典，遂举八凯，使佐后土，以揆百事，举八元，使布五教于四方，舜于是有大功二十，故梦眉长与发等，尧乃赐舜以昭华之玉，老而命舜代己摄政，舜东巡狩，登南山，观河渚，受图书，襃赐群臣，尊任伯禹稷契皋繇，皆益地，有苗氏负固不服，禹请征之，舜曰：我德不厚而行武，非道也，吾前教由未也，乃修教三年，执干戚而舞之，有苗请服，立诽谤之木，申命九官十二牧，三载一考绩，三载黜陟幽明，禹为司空，功被天下，弃为后稷，播时百谷，契为司徒，敬敷五教，皋繇为士，典刑惟明，倕为共工，莫不致力，益为朕虞，庶物繁植，伯夷为祑宗，三礼不阙，夔为乐正，神人以和，龙为纳言，出内惟允，于是俊乂在官，群后德让，百僚师师，以五采章施于五色为服，以六律五声八音协治，治用之和，蒸民乃粒，万邦作乂，庶绩咸熙，乃作大韶之乐，箫韶九成，凤皇来仪，击石拊石，百兽率舞，故孔子称韶尽美矣。又尽善也，景星曜于房，群瑞毕致，地出乘黄，舜于是德被天下，荐于天，使禹摄政，有苗氏叛，南征，崩于鸣条，殡以瓦棺，葬于苍梧九疑山之阳，是为零陵，谓之纪市，在今营道，下有群象为之耕。
【赞】魏陈王曹植帝舜赞曰：颛顼氏族，重瞳神圣，克协顽瞽，应唐涖政，除凶举俊，以齐七政，应历受禅，显天之命。
晋夏侯湛虞舜赞曰：有虞愔愔，揖让鼓琴，垂拱临民，咏彼南音，世澄道玄，天下混心，思我王度，如玉如金。
晋庾阐虞舜像赞并序曰：夫至道玄妙，非器象所载，灵化潜融，非轨迹所传，故道资冲朴，则谓之三皇，德被群生，则号称舜禹，是以先王因其会通，制为准极，功格于天，则配于上帝，法施于民，则载在祀典，然后名教彰于至治，王道焕乎无穷，故兹堂之构也，有自来矣，然树寝所以栖神，而寝非神之所期，立像所以表德，而像非德之所存，若乃废其轨景，洞其玄真，虽冥照之鉴独朗，天下恶乎注其耳目哉，遂乃显图灵像，廓其庙坛，俾天光焜于宇宙，南风散乎五弦，岂谓神道之妙，可寄之于有涯哉，盖亦畅悠悠者之心也，其辞曰：玄像焜燿，万物含灵，飞龙在天，阳德文明，神道虽寂，务由机生，拥琴高咏，寄和五声，玄风既畅，妙尽无名，民鉴其朗，孰测窈冥。
周庾信舜干戚画赞曰：平风变律，击石来仪，先齐七政，更服三危，朱干独舞，玉戚空麾，南风一曲，恭己无为。
【碑】后魏温子升舜庙碑曰：怀山不已，龙门未辟，大道御世，天下为公，感梦长人，明易攵仄陋，厘降二女，结友九男，执耜历山，耕夫所以谢畔，施罟雷泽，渔父于是让川，亦既登庸，以之纳录，九官咸事，百揆时叙，有大功于当世，集历数而在躬，受文祖之命，致昭华之玉，班五瑞于群后，禋六宗于上玄，舞干戚而远夷宾，弃金璧而幽灵应，青云浮洛，荣光塞河，符瑞必臻，休祥咸萃，以君人之大德，为帝王之称首，陟方之驾遂往，苍梧之窆不归，爰自先民，实存旧庙，既缉药房，遂镇瑶席，龙驾帝服，盖依俙于慕舜，交鼓亘瑟，实仿佛于闻韶，其辞曰：虹气降灵，姚墟诞圣，树阴未徙，帝图已定，乃宾四门，以齐七政，天眷功高，民归德盛，治既荡荡，化亦巍巍，南风在咏，西环有归，疑山永逝，湘水长违，灵宫肃肃，神馆微微。
【文】宋颜延之为张湘州祭虞帝文曰：惟哲化神，继天作圣，藏器渔陶，致身爱敬，是以二妃嫔德，九子观命，在麓不迷，御衡以正，唐历既终，虞道乃光，咨尧授禹，素俎采堂，百龄厌世，万里陟方，敬询故老，钦咨圣君，职奉西湘，虔属南云，神之听之，匪酒伊荤。
◇
《尚书·大禹谟》曰：受命于神宗，率百官，若帝之初，［从舜初授帝政事奉行之。］
《论语》曰：子曰：禹吾无间然矣，［孔子推禹功德之大，言不能复间厕其间。］菲饮食而致孝乎鬼神，恶衣服而致美乎黻冕。
《礼含文嘉》曰：禹卑宫室，垂意于沟洫，百谷用成，神龙至，灵龟服，玉女敬养天赐。
《春秋元命苞》曰：禹之时，民大乐，其骈三圣相继，故夏者大也。
《左传》曰：禹会诸侯于涂山，执玉帛者万国。
《尚书·中候》曰：伯禹曰：臣观河伯，面长人首鱼身，出水曰：吾河精也，授臣河图。
《尚书璇玑钤》曰：禹开龙门，导积石，玄圭出，刻曰延喜玉，受德天赐佩，［禹功既成，天出玄圭以赐之，古者以德佩，禹有治水功，故天佩以玄圭。］
吕氏春秋曰：禹南济乎江，黄龙负舟，［事具祥瑞部。］
《淮南子》曰：禹沐淫雨，栉疾风，决江疏河，凿龙门，辟伊阙，乘四载，随山刊木，平治水土，定七百国。
又曰：禹为水，以身解于阳旰［淮南修务篇作盱，注同。］之河，［解，祷也，阳旰河在秦。］
《吴越春秋》曰：禹案黄帝中经，见圣人所记曰：在九疑山东南天柱，号曰宛委，承以文玉，覆以盘石，其书金简，青玉为字，编以白银，皆瑑其文，禹乃东巡，登衡山求之，赤绣文衣男子，自称玄夷仓水使者，来候禹，令斋三月，更求之，禹乃三日斋，登宛委山，取得书，得通水之理，遂周行天下，使益疏记之，名山海经也。
鬻子曰：禹投［《太平御览》八十二作据。］一馈而七起，曰：吾不恐四海之士留于道路也，恐其留吾门也，是以四海之士皆至，禹当朝廷，门可以罗雀。
《帝王世纪》曰：伯禹夏后氏，姒姓也，生于石坳，虎鼻大口，两耳参漏，首戴钩钤，胸有玉斗，足文履巳，故名文命，字高密，身长九尺二寸，长于西羌，西羌夷人也，其父既放，降在疋庶，有圣德，梦目［《太平御览》八十二作自。］洗于河西，四岳师举之，舜进之尧，尧命以为司空，继篰治水，乃劳身涉勤，不重径尺之璧，而爱日之寸阴，手足胼胝，故世传禹病偏枯，足不相过，至今巫称禹步是也。又纳礼贤人，一沐三握发，一食三起，尧美其绩，乃赐姓姒氏，封为夏伯，故谓之伯禹，天下宗之，谓之大禹，年百岁，崩于会稽，因葬会稽山阴县之南，今山上有禹冢并祠，下有群鸟芸田。
又曰：禹葬，衣衾三领，桐棺三寸，葛以绷之，下不及泉，上不通篯，既葬，收馀壤为垅，若参耕之亩。
《符子》曰：禹让天下于奇子，奇子曰：君言佐舜劳矣，凿山川，通河汉，首无发，股无毛，故舜也以劳报子，我生而逸，不能为君之劳矣。
【赞】魏陈王曹植夏禹赞曰：于嗟夫子，拯世济民，克卑宫室，致孝鬼神，蔬食薄服，绋冕乃新，厥德不回，其诚可亲，亹亹其德，温温其仁，尼称无间，何德之纯。
又曰：禹治水赞曰：嗟夫夏禹，寔劳水功，西凿龙门，疏河道江，梁歧既辟，九州以同，天赐玄圭，奄有万邦。
又禹渡河赞曰：禹济于河，黄龙负船，舟人并惧，禹叹仰天，予受大运，勤功恤民，死亡命也，龙乃弭身。
周庾信渡江赞曰：三江初凿，九谷新成，风飞鹢涌，水起龙惊，乐天知命，无待忧生，危舟遂静，乱楫还平。
