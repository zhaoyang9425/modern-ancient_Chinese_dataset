◇总载居处
《易》曰：上古穴居而野处，后世圣人，易之以宫室，上栋下宇，以待风雨。
《楚辞》曰：像设居室静闲安，高堂邃宇槛层轩，层台累榭临高山，网户朱缀刻方连，冬有突夏［《太平御览》一百七十四作奥突，后同。］夏室寒，经堂入奥朱尘筵，［承尘筵席也。］砥室翠翘挂曲琼，蒻阿拂壁罗帱张，翠帷翠帱饰高堂，红壁沙板玄玉梁，仰观刻桷画龙蛇，坐堂伏槛临曲池，芙蓉始发杂芰荷，紫茎屏风文绿波。
又曰：筑室兮水中，葺之兮以荷盖，荃壁兮紫坛，播芳椒兮成堂，桂栋兮兰橑，辛夷楣兮药房。
《盐铁论》曰：贵人之家，梓匠斫巨为小，以圆为方，上成云气，下成山林。
《汉武故事》曰：上起神屋，铸铜为柱，黄金涂之，赤玉为阶，椽亦以金，刻玳瑁为禽兽，以薄其上，椽首皆作龙首，衔铃，流苏悬之，铸铜如竹，以赤白石脂为泥，椒汁和之，以火齐薄其上，扇屏悉以白琉璃作之，光照洞彻，以白珠为帘薄，玳瑁压之，以象牙为床，以琉璃珠玉明月夜光，杂错天下珍宝为甲帐，其次为乙帐，甲以居神，乙上自御之，前庭植玉树，珊瑚为枝，以碧玉为叶，或青或赤，悉以珠玉为之，子皆空其中，如小铃，鎗鎗有声，甍摽作凤皇，轩翥若飞状。
《汉书》曰：赵皇后娣为昭仪，居昭阳舍，其中庭彤采，而砌皆铜沓黄金涂，白玉阶，壁带往往为黄金棋函，蓝田璧明珠翠羽饰之。
又曰：五侯大治第宅，起土山渐台，洞门高廓［汉书九十八元后传作廊。］阁道，百姓歌之曰：五侯初起，曲阳家［汉书作最。］怒，坏决高都，［决高都，使水入长安城，高都在城西。］连竟外杜，［杜陵也。］成都侯商尝病，欲避暑，从上借明光宫。又穿长安城，引内漕水以行舡，立羽盖，张周帷，楫擢越歌，上幸商第，见赤墀青琐。
又曰：梁孝王筑东苑，方三百里，广睢阳城七十里，大治宫室，为复道，自宫连属于平台，三十馀里。
《东观汉记》曰：琅邪孝王京就国都，雅好宫室，穷极技巧，壁带玉饰以金银。
张璠《汉记》曰：山阳督邮张俭，奏中常侍侯览，起第十六区，皆高楼四周，连阁洞门，文井莲华，璧柱采画，鱼池台苑，拟诸宫阙。
《董生书》曰：礼，天子之宫在清庙，左凉室，右明堂，后路寝，四室者，足以避寒暑而不高大也，夫高近阳，广室多阴，故室适形而正。
仲长《昌言》曰：今为宫室者，崇台数十层，长阶十百仞，延袤临浮云，上树九丈旗，珠玉翡翠以为饰，连帷为城，构帐为宫，起台树则高数百丈，壁带珠玉，土被缇锦。
曹植表曰：诏使周观，初玩云盘，北观疏圃，遂步九华，神明特处，谲诡天然，诚可谓帝室皇居者矣，虽昆仑阆风之丽，文昌之居，不是过也。
罗含别传曰：桓宣武以含为别驾，以官廨寺喧扰，非静默所处，乃于城西池小洲上，立茅茨之屋，竹果荫宇，戕木之床，织苇为席，布衣蔬食，晏若有馀。
【诗】陈孔奂名都一何绮诗曰：京洛信名都，佳丽拟蓬壶，九华雕玳瑁，百福上椒涂，黄金络騕褭，莲花装鹿卢，咸言仪服盛，无胜执金吾，陈沈蜅名都一何绮诗曰：名都一何绮，春日吐光辉，高楼云母扇，复殿琉璃扉，昭仪同辇出，高安连骑归，欲知天子贵，千门应紫微。
陈周弘正诗曰：名都宫观绮，金壁藻华珰，吹台望𫛛鹊，舞殿接披香，绣毂游丹水，雕辇出平阳，陆离徒照眼，何解忧人伤。
【赋】汉杨雄蜀都赋曰：蜀都之地，古曰梁州，禹治其江，渟皋弥望，郁乎青葱，丹凤青龙，石亸水螭，于近则有瑕英菌芝，玉石江珠，于远则有银铅锡碧，马犀象僰，西有盐泉铁冶，橘林铜陵，其傍则有期牛光旄，金马碧鸡，其竹则宗生族攒，俊茂丰美，夹江缘山，寻卒而起，其深则有猵獭沉鳝，水豹蛟蛇，其都门二九，四百馀闾，两江饰其市，九桥带其流，苴竹浮流，龟鳖碛石，风胎雨鷇，众物骇目，百华投春，隆急芳芬，螭烛若挥，锦布绣望，芒芒兮无幅，其布则筩中黄润，一端数金，雕镂铅器，百技千工，上乃使有伊之徒，调夫五味，甘甜之和，勺药之羹，江东鲐鲍，陇西牛羊，五肉七菜，朦厌腥臊，若其吉日嘉会，期于倍春之阴，迎夏之阳，置酒于荣川之间宅，设坐于华都之高堂，延帷扬幕，接帐连冈，郄［《文选》四蜀都赋刘逵注作郤。］公之徒，相与如平［○《文选》四南都赋注作乎。］阳氵颍［南都赋注作濒。］臣诏，［蜀都赋刘注作巨野。］罗车百乘，期会投宿，观者方防，行舡竞逐也。
后汉班固西都赋曰：赋者古诗之流，或以抒下情而通讽谕，或以宣上德而尽忠孝，雍容揄扬，亦雅颂之亚也，西土耆老，有陋洛邑之议，故臣作两都之赋，汉之西都，在乎雍州，左据函谷二崤之阻，表以太华终南之山，右界褒斜陇首之险，带以洪河泾渭之川，披三条之广路，立十二之通门，英俊之域，绂冕所兴，冠带如云，七相五公，其阳则崇山隐天，幽林空谷，陆海珍藏，蓝田美玉，其阴则冠以九嵕，陪以甘泉，下有郑白之沃，衣食之源，提封五万，疆埸绮分，沟塍刻镂，原隰龙鳞，决渠降雨，荷锸成云，离宫别馆，神池灵沼，其中则有九真之鳞，大宛之马，黄支之犀，条枝之鸟，其宫室也，体象乎天地，经纬乎阴阳，树中天之华阙，丰冠山之朱堂，因朅材而究奇，抗应龙之虹梁，列棼橑以布翼，荷栋桴而高骧，雕玉瑱以居楹，裁金璧以饰珰，左墄［仓勒反，阶级也。］右平，重轩三阶，闺房周通，门闼洞开，列锺虡于中庭，立金人于端闱，增盘崔嵬，登降炤烂，殊形诡制，每各异观，乘茵步辇，唯所息宴，后宫则有掖庭椒房后妃之室，茝若椒风，披香发越，兰林蕙草，鸳鸾飞翔之列，昭阳特盛，隆乎孝成，随侯明月，错落其间，金棋衔璧，是为列钱，翡翠火齐，流燿含英，珊瑚碧树，周阿而生，后宫之号，十有四位，窈窕繁华，更盛迭贵。又有天禄石渠典籍之府，讲论乎六艺，稽合乎异同，周以钩陈之位，卫以严更之署，周庐千列，徼道绮错，辇路经营，修途飞阁，堎墱道而超西墉，混建章而连外属，神明［台名也。］郁其特起，遂偃蹇而上跻，轶云雨于太半，虹霓回带于棼楣，攀井干而未半，目眩转而意迷，灵草冬华，神木丛生，抗仙掌以承露，擢双立之金茎，尔乃盛娱游之壮观，曜威灵而讲武事，命荆州使起鸟，诏梁野而驱兽，毛群肉填，飞羽上覆，列卒周匝，星罗云布，矢不单杀，中必叠双，风毛雨血，洒野蔽天，于是天子乃登属玉之馆，历长杨［上林也。］之榭，陈轻骑以行炰，腾酒车以斟酌，割鲜野飨，举烽命爵，大辂鸣銮，容与徘徊，集乎豫章之宇，临乎昆明之池，左牵牛而右织女，似云汉之无涯。茂树阴蔚，芳草被隄，若摛锦与布绣，烛燿乎其陂，玄鹤白鹭，凫鹥鸿雁，沉浮往来，云集雾散，郁郁相望，邑邑相属，国籍十世之基，家承百年之业。
又东都赋曰：王莽作逆，汉祚中缺，于是圣皇握干符，辟坤珍，披皇图，稽帝文，赫然发愤，应若兴云，遂超大河，跨北岳，立号高邑，建都河洛，系唐统，接汉绪，茂育群生，恢复彊宇，若乃顺时节而搜狩，简车徒以讲武，历驺虞，览驷铁，嘉车攻，采吉日，礼官整仪，乘舆乃出，于是发鲸鱼，铿华锺，登玉辂，乘时龙，元戎竟野，戈鋋彗云，羽毛扫蜺，旌旗拂天，然后举烽伐鼓，申令三驱，轻车霆激，骁骑电骛，指顾倏忽，获车已实，乐不极般，杀不尽物，于是荐三牺，效五牲，礼神祇，怀百灵，觐明堂，临辟雍，登灵台，考休征，列百僚而赞群后，究皇仪而展帝容。
明堂诗曰：于昭明堂，明堂孔阳，圣皇宗祀，穆穆煌煌。
辟雍诗曰：乃流辟雍，辟雍汤汤，圣皇莅止，造舟为梁。
灵台诗曰：三光宣精，五行布序，习习祥风，祁祁甘雨。
宝鼎诗曰：岳修贡兮川效珍，吐金景兮敲浮云，宝鼎见兮色纷纭，焕其炳兮被龙文。
白雉诗曰：启灵篇兮披瑞图，获白雉兮效素乌，嘉祥阜兮集皇都，发皓羽兮奋翘英。
后汉张衡西京赋曰：昔班固睹世祖迁都于洛邑，惧将必逾溢制度，不能遵先圣之正法也，故假西都宾盛称长安旧制，有陋洛邑之议，而为东都主人折礼衷以答之，张平子薄而陋之，故更造焉，有凭虚公子者，［无此公子，但依凭言之。］言于安处先生曰：［亦无此先生也。］秦据雍而强，周即豫而弱，高祖都西而泰，光武处东而约，先生独不闻西秦之事欤，汉氏初都，在渭之涘，秦里其朔，寔为咸阳，［里，居，朔，北也，高帝六年，改曰长安。］左有崤函重险，桃林之塞，缀以二华，巨灵赑屃，高掌远蹠，以流河曲，厥迹犹存，右有陇坻之隘，隔阂华戎，岐梁汧雍，［皆山名。］陈宝鸣鸡在焉，于前则终南大一，隆嚬崔崒，隐辚郁律，连冈兮嶓冢，爰有蓝田珍玉，是之自出，于后则高陵平原，据渭踞泾，其远则九嵕甘泉，固阴沍寒，日北至而含冻，此焉清暑，寔为地之奥区神皋，昔者太帝悦秦穆公而觐之，飨以钧天广乐，帝有醉焉，乃为金策，锡用此土，而剪诸鹑首，自我高祖之始入也，乃览秦制，跨周法，正紫宫于未央，表峣阙于阊阖，疏龙首以抗殿。状嵬瓘以岌嶪，蒂倒茄于藻井，披红葩之狎猎，饰华榱与璧珰，流景曜之暐晔，雕楹玉磶，绣栭云楣，三阶重轩，镂槛文〈媲"女改木"〉，右平左墄，青琐丹墀，仰福帝居，阳曜阴藏，洪锺万钧，猛虡趪々，负笋业而馀怒，乃奋翅而腾骧，若夫长年神仙，宣室玉堂，麒麟朱鸟，龙兴含章，正殿路寝，用朝群辟，嘉木树庭，芳草如积，高门有闶，列坐金狄，［秦时长狄见于临洮，铸铜作其象。］后宫则昭阳飞翔，增成合欢，兰林披香，凤皇鸳鸯，［皆后宫殿名。］故其馆室次舍，采饰纤缛，总以藻绣，文以朱绿，翡翠火齐，络以美玉，流悬黎之夜光，缀随珠以为烛，于是钩陈之外，阁道穹隆，属长乐与明光，径北通乎桂宫，恣意所幸，下辇成燕，穷年忘归，犹不能遍，𫌪［音脉。］往昔之遗馆，获林光于秦馀，处甘泉之爽垲，乃隆崇而弘敷，既新作于迎风，增露寒与储胥，通天眇以竦峙，径百常而茎擢，翔鹍仰而不建，［《文选》二西京赋作逮。］况青鸟与黄雀，伏棂槛而俯听，闻雷霆之相激，柏梁既灾，越巫陈方，建章是经，用厌火祥，圜阙竦以造天，若双碣之相望，凤骞翥于甍标，咸溯风而欲翔，干云雾而上达，状亭亭以迢迢，神明嚬其特起，井干叠而百层，上飞闼而仰眺，正睹瑶光与玉绳，列瀛洲与方丈，夹蓬莱而骈罗，长风激于别岛，起洪涛而飏波，海若游于玄渚，鲸鱼失流而蹉跎，立修茎之仙掌，承云表之清露，屑琼蕊以朝餐，必性命之可度，尔乃廓开九市，通阛带阓，旗亭五重，俯察百隧，［隧，列肆道也。］上林禁苑，跨谷弥阜，东至鼎湖，邪界细柳，掩长扬而联五柞，绕黄山而款牛首，乃有昆明灵沼，黑水玄沚，周以金隄，树以柳杞，豫章珍馆，揭焉中跱，牵牛立其左，织女处其右，日月于是乎出入，象扶桑与蒙汜，其鱼则鲔鲵鲿𫚌，修额短项，大口折鼻，诡类殊种，鸟则鹔鹴鸹鸨，𫛤鹅鸿鶤，南翔衡阳，北栖雁门，于是孟冬作阴，寒风肃杀，雨雪飘飖，冰霜惨烈，天子乃驾雕轸，六骏駮，戴翠帽，倚金较，华盖承辰，天罼先驱，千乘雷动，万骑龙趋。纵猎徒，赴长莽，迾卒清候，武士赫怒，河渭为之波荡，吴岳为之阤堵，百禽忄夌遽，骙瞿奔触，丧精亡魂，失归忘趣，矢不虚舍，鋋不苟跃，当足见蹍，值轮被轹，乃使迅羽轻足，寻景追括，鸟不暇举，兽不得发，青骹挚于鞲下，韩卢噬于𫄬末。于是鸟兽殚，目观穷，迁延邪睨，集乎长杨之间，酒车酌醴，方驾授邕，升觞举燧，既釂鸣锺，儴佯乎五柞之馆，旋憩乎昆明之池，浮鹢首，翳云芝，垂翟葆，建羽旗，齐栧女，纵棹歌，奏淮南，度阳阿，大驾幸乎平乐，张甲乙而袭翠被，临回注之广场，程角抵之妙戏，乌获扛鼎，都卢寻橦，冲狭燕濯，焜突铦锋，跳丸剑之挥霍，走索上而相逢，度曲未终，云起雪飞，巨兽百寻，是为曼延，神山崔嵬，欻从背见，白象行孕，垂鼻辚囷，海鳞变而成龙，状蜿蜿以蝹々，［于云反，龙形貌。］含利［兽名，性，○《文选》二西京赋注性下有吐金二字。］颬々，化为仙车，骊驾四鹿，芝盖九葩，奇幻倏忽，易濬分形，吞刀吐火，云雾杳冥，画地成川，流渭通泾，百马同辔，骋足并驰，撞末之妓，态不可弥，秘舞更奏，妙材骋妓，始徐进而羸形，似不任乎罗绮，纷纵体而迅赴，若惊鹤之群罴，要绍修态，丽服飏菁，昭邈流盼，一顾倾城，列爵十四，竞媚取荣，盛衰无常，唯爱所丁，卫后兴于鬒发，飞燕宠于轻体。又东京赋曰：是时也，七雄并争，竞相高以奢丽，楚筑章华于前，赵建丛台于后，秦政利觜长距，终得擅场，思专其侈，以莫己若也，乃构阿房，起甘泉，结云阁，观南山，百姓不能忍，是用息肩于大汉，高祖应录受图，顺天行诛，扫项军于垓下，绁子婴于轵途，因秦宫业，据其府库，且夫天子有道，狩在海外，守位以仁，不恃隘害，秦负阻于二关，卒开项而受沛，彼偏据而规小，岂若宅中而图大，昔先王之经邑也，掩观九隩，靡地不营，土圭测影，不缩不盈，总风雨之所交，然后以建王城，审曲面势，溯洛背河，左伊右瀍，西阻九阿，盟津达其后，大谷通其前，回行道乎伊阙，斜径捷乎轘辕，太室作镇，揭以熊耳，厎柱辍流，镡以大岯，汉初弗之宅也，故宗绪中圮，巨猾间衅，窃弄神器，历载三六，偷安天位，我世祖忿之，乃龙飞白水，凤翔参墟，授钺四七，共工是除，区宇乂宁，思和求中，睿哲玄览，都兹洛宫，逮至显宗，六合殷昌，既新崇德，遂作德阳，昭仁惠于崇贤，抗义声于金商，建象魏之两观，旌六典之旧章，濯龙芳林，九谷八谿，芙蓉覆水，秋兰被涯，永安离宫，修竹冬青，阴池幽流，玄泉冽清，鹎鶋秋栖。鹘雕春鸣，鵙鸠鹂黄，关关嘤嘤，于南则前殿云台，和懽安福，謻门曲榭，斜阻城洫，奇树珍果，钩盾所职，于东则洪池清篽，渌水澹澹，内阜川禽，外丰葭菼，其西则平乐都场，示远之观，龙雀蟠蜿，天马半汉，乃营三宫，布政颁常，复庙重屋，于斯胥洎，龙辂充庭，云旗拂蜺，夏正三朝，庭燎晢晢，［章列反。］春日载阳，合射辟雍，设业设虡，宫悬金镛，鼖［音汾。］鼓路鼗，［音桃。］树羽幢幢，张大侯，制五正，设三乏，厞［音翡。］司旌，天子乃抚玉辂，时承六龙，发鲸鱼，铿华锺，摄提运衡，徐至于射宫，礼事展，乐物具，王夏阕，驺虞奏，决拾既次，雕弓斯彀，［古侯反。］达馀萌于暮春，昭诚心以远喻，三农之隙，耀威中原，岁惟仲冬，大阅西园，乃驭小戎，抚轻轩，戈矛若林，牙旗缤翻，迄乎上林，结徒为营，叙和树表，司铎授钲，坐作进退，节以军声，火烈具举，武士星敷，鹅鹳鱼丽，箕张翼舒，驭不诡遇，射不翦毛，升献六禽，时膳四膏，成礼三驱，解罘放麟，不穷乐以训俭，不殚物以昭仁，尔乃卒岁大傩，驱除群疠，侲子万童，丹首玄制，桃弧棘矢，所发无臬，飞砾雨散，刚瘅必毙，煌火驰而星流，逐赤疫于四裔。
又南都赋曰：于显乐都，既丽且康，陪京之南，居汉之阳，剖周楚之丰壤，跨荆豫而为疆，其宝利珍怪，则金采玉璞，隋珠夜光，太一馀粮，中黄瑴玉，松子神陂，赤灵解角，耕父扬光于清泠之泉，游女弄珠于汉皋之曲，其水虫则有蠳龟鸣蛇，潜龙伏螭，其鸟则有鸳鸯鹄鹥，鸿鸨𫛤鹅，嘤嘤和鸣，澹澹随波，其香草则薜荔蕙若，{艹糜}芜荪苌，晻暧蓊蔚，含芬吐芳，酒则九酝甘醴，十旬兼清，醪敷径寸，浮虮若萍，其甘不爽，醉而不酲，献酢既交，率礼无违，弹琴析籥，流风徘徊，于是暮春之禊，元巳之辰，方轨齐轸，祓［音弗。］于阳滨，朱帷连网，曜野映云，修岫绕缭而满庭，罗䅟蹑蹀而容与，翩绵绵其若绝，眩将坠而复举，于是群士放逐，驰乎沙场，俯贯鲂𫚈，仰落双鸧，鱼不及窜，鸟不暇翔，车雷震而风厉，马鹿超而龙骧，夕暮而归，其乐难忘。
后汉杜笃论都赋曰：天命有圣，讬之大汉，大汉开基，高祖有勋，斩白蛇，屯黑云，蹈沧海，跨昆仑，刘敬建策，初都长安，太宗承流，守之以文，孝武因其馀财，府帑之畜，深入匈奴，割裂三庭，连缓耳，锁雕题，摧天竺，拏象犀，沃野千里，原隰弥望，保植五谷，桑麻条畅，滨据南山，带以泾渭，号曰陆海，蠢生万类，城池百尺，阨塞要害，一人奋戟，三军沮败，于时圣帝，赫然申威，南禽公孙，北胁强胡，西平陇冀，东据洛都，今天下新定，矢石之勤始瘳，未遑于论都，而遗思雍州。
后汉崔骃反都赋曰：汉历中绝，京师为墟，光武受命，始迁洛都，客有陈西土之富，云洛邑褊小，故略陈祸败之机，不在险也，建武龙兴，奋旅西驱，虏赤眉，讨高胡，斩铜马，破骨都，收翡翠之驾，据天下之图，上圣受命，将昭其烈，潜龙初九，真人乃发，上贯紫宫，徘徊天阙，握狼狐，蹈参伐，陶以乾坤，始分日月，观三代之馀烈，察殷夏之遗风，背崤函之固，即周洛之中，兴四郊，建三雍，禅梁父，封岱宗。
后汉傅毅洛都赋，惟汉元之运会，世祖受命而弭乱，体神武之圣姿，握天人之契赞，寻往代之规兆，仍险塞之自然，被昆仑之洪流，据伊洛之双川，挟成皋之严阻，扶二崤之崇山，分画经纬，开正涂轨，序立庙祧，面朝后市，叹息起雰雾，奋袂生风雨，览正殿之体制，承日月之皓精，骋流星于突陋，追归雁于轩𫐉，带螭龙之疏镂，垂菡萏之敷荣，顾濯龙之台观，望永安之园薮，渟清沼以泛舟，浮翠虬与玄武，桑宫茧馆，区制有矩，后帅九嫔，躬敕工女，近则明堂辟雍灵台之列，宗祀扬化，云物是察，其后则有长冈芒阜，属以首山，通谷岌岢，石濑寒泉，于是乘舆鸣和，按节发轫，列翠盖，方龙辀，备五路之时副，槛三辰之旗斿，傅说作仆，羲和奉时，千乘雷骇，万骑星铺，络驿相属，挥沫扬镳，群仙列于中庭，发鱼龙之巨伟，羡门拊鼓，偓佺操麾，讲武农隙，校猎因田，搜幽林以集禽，激通川以御兽，跨乘黄，射游麋，弦不虚控，目不徒睎，解腋分心，应箭殪夷，然后弭节容与，渌水之滨，垂芳饵于清流，出旋濑之潜鳞。
魏徐干齐都赋曰：齐国实坤德之膏腴，而神州之奥府，其川渎则洪河洋洋，发源昆仑，惊波沛厉，浮沫扬奔，南望无垠，北顾无鄂，蒹葭苍苍，莞菰沃若，瑰禽异鸟，群萃乎其间，戴华蹈缥，披紫垂丹，应节往来，翕习翩翻，灵芝生乎丹石，发翠华之煌煌，其宝玩则玄蛤抱玑，駮〈虫半〉含珰，构厦殿以宏覆，起层榭以高骧，龙楹螭桷，山{巳山}云墙，其后宫内庭，嫔妾之馆，众伟所施，极巧穷变，然后修龙榜，游洪池，折珊瑚，破琉璃，日既仄而西舍，乃反宫而栖迟，欢幸在侧，便嬖侍隅，含清歌以咏志，流玄眸而征眄，竦长袖以合节，纷翩翻其轻迅，王乃乘华玉之辂，驾玄駮之骏，武骑星散，钲鼓雷动，旌旗虹乱，盈乎灵圃之中，于是羽族咸兴，毛群尽起，上蔽穹庭，下被皋薮。
魏刘桢鲁都赋曰：昔大廷氏肇建厥居，少昊受命，亦都兹焉，山则连冈属岭，曀〈鬼分〉峡北，紫金扬晖于鸿崖，水精潜光乎云穴，岱宗邈其层秀，干气雾以高越，其木则赤桋青松，文茎蕙棠，洪干百围，高径穹皇，竹则填彼山垠，陔弥阪域，夏簜攒包，劲条并殖，翠实离离，凤皇攸食，水产众伙，各有彝伦，颁首华尾，丰颅重龂，戴兵挟刃，盘甲曲鳞，且观其时谢节移，和族绥宗，招欢合好，肃戒友朋，蛾眉清眸，颜若雪霜，插曜日之珍笄，珥明月之珠珰，舞人就列，整饰容华，和颜扬眸，眄风长歌，飘乎猋发，身如转波，寻虚骋迹，顾与节和，纵修袖以终曲，若奔星之赴河，及其素秋二七，天汉指隅，民胥祓禊，国于水游，缇帷弥津，丹帐覆洲，盖如飞鹤，马如游鱼，应门岩岩，朱扉含光，路殿岿其隆崇，文陛𪩘其高骧，听迅雷于长除，若有闻而复亡，其园囿苑沼，骈田接连，渌池分浪，以带石垠，文隅琼岸，华玉依津，邦乃大狩，振扬炎威，教民即戎，讲习兴师，落幕包括，连结营围，毛群陨殪，羽族歼剥，填崎塞畎，不可胜录。
魏刘邵赵都赋曰：且敝邑者，固灵州之敞宇，而天下之雄国，南则有洪川巨渎，黄水浊河，发河积石，径拂太华，洒为九流，入于玄波，其东则有天浪水府，百川是锺，包络坤维，连薄太蒙，其北则有陶林玄坛，增冰冱寒，其西则有灵丘平圃，邪接昆仑，其近则有天井句注，飞壶太行，璀错蛇累硌，属阜连冈，龙首嵯峨以岪郁，羊坂仑〈山囷〉以〈山厷〉嵣，清漳发源浊滏汨越，汤泉涫沸，洪波漂厉，尔乃都城万雉，百里周回，九衢交错，三门旁开，层楼疏阁，连栋结阶，峙华爵以表甍，若翔凤之将飞，正殿俨其造天，朱棂赫以舒光，盘虬螭之蜿蜒，承雄虹之飞梁，结云阁于南宇，立丛台于少阳，及至暮秋涉冬，则风烈寒猛，豺鸷攫，［句有脱文。］鹰隼奋翰，国乃讲武，狩于清源，驾骛冥之骏驳，抗冲天之旌旃，北连昭馀，南属呼池，西眄太陵，东结缭河，然后嵠子放机，戈矛乱发，决班鬐，破文頞，当手毙僵，应弦倒越，尔乃进夫中山名倡，襄国妖女，狄鞮妙音，邯郸才舞，六八骈罗，递奏迭举，体凌浮云，声哀激楚，其珍玩服物，则昆山美玉，玄珠曲环，轻绡启缯，纤纩绨纨，其器用良马，则六弓四弩，绿沉黄间，堂嵠鱼肠，丁令角端，飞兔奚斯，常骊紫燕，丰鬒确颅，龙身鹄颈，目如黄金，兰筋参精，迅蹑飞浮，轶响追声，若乃至季春元巳，辰火炽光，挺新赠往，祓于水阳，朱幕蔽野，采帷连冈，妖冶呈饰，颜如春英。
晋左思蜀都赋曰：夫蜀都者，盖兆基于上世，开国于中古，廓灵关而为门，包玉垒而为宇，带二江之双流，抗峨眉之重阻，于前则跨蹑犍〈牜羊〉，枕倚交趾，经涂所亘，五千馀里，于是乎邛竹缘岭，菌桂临崖，旁挺龙目，侧生荔枝，布绿叶之萋萋，结朱实之离离，孔翠群翔，犀象竞驰，白雉朝雊，猩猩夜啼，金马骋先而绝影，碧鸡倏忽而曜仪，火井沉荧于幽泉，高爓飞煽于天垂，于后则却背华容，北指昆仑，缘以剑阁，阻以石门，流汉汤汤，惊浪雷奔，望之天回，即之云昏，水物殊品，鳞介异族，或藏蛟螭，或隐碧玉，其树则有木兰梫［七林反。］桂，杞櫹椅桐，楩柟幽蔼于谷底，松柏蓊蔚于山峰，棹修干，竦长条，扇飞云，拂轻霄，羲和假道于峻岐，阳乌回翼乎高摽，于东则左绵巴中，百濮所充，外负铜梁宕渠，内函要害于膏腴，丹砂赩炽出其坂，蜜房都郁被其阜，山图采而得道，赤斧服而不朽，交壤［《文选》四蜀都赋作让。］所植，蹲鸱所伏，百药灌丛，寒卉冬馥，其中则有青珠黄环，碧砮芒消，或丰绿荑，或蕃丹椒，红葩紫饰，柯叶渐苞，敷蕊葳蕤，落英飘飖，沟洫脉散，疆里绮错，黍稷油油，粳稻漠漠，指渠口以为云门，洒滮池而为陆泽，尔乃邑居隐轸，夹江傍山，家有盐泉之井，户有橘柚之园，百果甲坼，异色同荣，朱樱春就，素柰夏成，若乃大火流，凉风厉，白露凝，微霜结，紫藜津润。樼栗罅发，蒲萄乱溃，石留竞裂，晨凫旦至，候雁衔芦，木落南翔，冰泮北徂，云飞水宿，哢吭［胡浪反。］清渠，其深则有鳣鲔鳟鲂，鮷鳢𫚌鲿，差鳞次色。锦质报章，辟二九之通门，画方轨之广涂，营新宫于爽垲，拟承明而起庐，结阳城之延阁，飞观榭乎云中，开高轩以临山，列绮窗以瞰江，内则宣化之闼，崇礼之闱，华阙双邈，重门洞开，金铺交映，玉题相晖，亚以少城，接乎其西，列隧百重，罗肆巨千，贿货山积，纤丽星繁，都人士，［《文选》士下有女字。］袨服靓［才性反。］庄，布有橦华，面有桄榔，邛竹传节于大夏之邑，蒟酱流味于番隅之乡，阛阓之里，伎巧之家，百室离房，机杼相和，贝锦斐成，濯色江波，若夫王孙之属，郤公之伦，从禽于外，巷无居人，并乘骥子，俱服鱼文，西逾金隄，东越玉津，戟食铁之兽，射噬毒之鹿，拍犭区氓于葽草，弹言鸟于森木，拔象齿，戾［历结反。］犀角，乌铩翮，兽废足，殆而朅，来相与，第如滇［丁田反。］池，集于江洲，试水客，漾轻舟，娉江妃，与神游，将飨獠者，张弈幕，会平原，酌醪酤，割芳鲜，饮御酣，宾旅旋，车马雷骇，轰轰阗阗，近则江汉炳灵，世载其英，蔚若相如，皭若君平，王褒炜烨而秀发，扬雄含章而挺生，幽思绚道德，摛藻掞天庭。
又吴都赋曰：东吴王孙，辴々［忍反，大笑也。］然而咍曰：夫上图景宿。辩于天文者也，下料物土，析于地理者也，鸟策篆素，玉谍石记，乌闻梁岷有陟方之馆，行宫之基欤，而吾子独未闻大吴之壮丽乎，且有吴之开国也，造自泰伯，宣于延陵，固其经略，上当星纪，拓土画疆，指衡岳以镇野，同龙川而带埛，百川泒别，归海而会，控清引浊，混涛并濑，𣸣薄沸腾，寂寥长迈，出乎大荒之中，行乎东极之外，于是乎长鲸吞航，修鲵吐浪，跃龙腾蛇，蛟鲻琵琶，溯洄顺流，𪡋喁沉浮，鸟则鹍鸡鸀〈火霍〉，鹴［音霜。］鹄鹭鸿，鶢鶋避风，候雁造江，湛淡羽仪，随波参差，理翮整翰，容与自玩，雕啄蔓藻，刷荡漪澜，蚌蛤珠胎，与月亏全，巨鼇赑屃，首冠灵山，大鹏缤翻，翼若垂天，洪桃盘屈，丹桂灌丛，琼枝抗茎而敷蕊，珊瑚幽茂而玲珑，增冈重阻，列真之宇，江妃于是往来，海童于是宴语，草则藿蒳豆蔻，姜汇非一，石帆水松，东风扶留，布濩皋泽，蝉联陵丘，寅缘山岳之{巳山}，［音节。］幂［音觅。］㭎［烟貌。］江海之流，木则平仲君迁，松梓古度，楠榴之木，相思之树，宗生高冈，族茂幽阜，擢本千寻，垂荫万亩，与风飖飏，〈风幼〉浏飕飗，鸣条畅律，飞音响亮，盖象琴筑并奏，笙竽俱唱，其竹则筼筜林箊，［音于。］桂箭射筒，柚梧有篁，篻簩有丛，苞笋抽节，往往萦结，绿叶翠茎，冒霜停雪，梢云无以逾，嶰谷不能连，鸑鷟食其实，鹓雏扰其间，其果则丹橘馀甘，荔枝之林，槟榔无柯，椰叶无阴，其琛赂则琨瑶之阜，铜锴［白铁也。］之垠，火齐之宝，骇鸡之珍，赪丹明玑，金华银朴，紫贝流黄，缥碧素玉，其荒陬谲诡，则有龙穴内蒸，云雨所储，陵鲤若兽，浮石若桴，双则比目，片则王馀，穷陆饮木，极沉水居，泉室潜织而卷绡，渊客慷慨而泣珠，象耕鸟耘，此之自改，煮海为盐，采山铸钱，国税再熟之稻，乡贡八蚕之绵，造姑苏之高台，临四远而特建，带朝夕之濬池，佩长洲之茂苑，闚东山之府，则朅宝溢目，〈丽见〉海陵之仓，则红粟流衍，雕栾镂楶，［音节。］青锁丹楹，图以云气，画以仙灵，高闱有闶，洞门方轨，朱阙双立，驰道如砥，树以青槐，亘以渌水，桃笙象簟，韬于筒中，蕉葛升越，弱于罗纨，命官师而拥铎，将校猎兮具区，吴王乃巾玉辂，轺骕骦，羽毛扬蕤，雄戟燿芒，贝胄象弭，织文鸟章，六军袀服，四骐龙骧，猩猩啼而就擒，狒狒［扶沸切。］笑而被格，屠巴蛇，出象骼，斩鹏翼，掩广泽，结轻舟而竞逐，迎潮水而振𦈏，精卫衔石而遇缴，文鳐夜飞而触纶，指包山以为期，集洞庭而掩留，数军实乎桂林之苑，飨戎旅乎落星之楼。
又魏都赋曰：魏国先生，有睟其容，乃盱衡而诰曰：异乎交益之士，剑阁虽嶛，［嶛，险也。］凭之者蹶，洞庭虽濬，负之者北，且魏土者，毕昴之所应，虞夏之馀人，先王之桑梓，烈圣之遗尘，尔其彊域，则旁极齐秦，结凑冀道，开胸殷卫，跨蹑燕赵，墨井盐池，玄滋素液，厥田惟中，厥壤惟白，思重爻，摹大壮，览荀卿，采萧相，枌橑复结，栾栌叠施，丹梁虹申以并亘，朱桷林布而支离，绮井列疏以悬蒂，华莲重葩而倒披，于前宣明显阳，顺德崇礼，重闱洞出，锵锵济济，于后椒鹤文石，永巷壶术，楸梓木兰，次舍甲乙，增构瓘瓘，清尘剽剽，云雀踶甍而矫首，壮翼摛镂于青霄，雷雨杳冥于未半，曒日笼光于绮寮，硕果灌丛，围木竦寻，篁筱怀风，蒲萄结阴，丹藕凌波而的皪，绿芰泛涛而浸潭，羽翮颉颃，鳞介浮沉，磴流十二，同原异口，蓄为屯云，泄为行雨，内则街衢辐凑，朱阙结嵎，石杠［杠，桥，也。］飞梁，出控漳渠，疏通沟以滨路，萝青槐以荫途。
晋庾阐杨都赋曰：子未闻杨都之巨伟也，左沧海，右岷山，龟鸟津其落，江汉演其源，碣金摽乎象浦，注桐柏乎玄川，昔句吴端委，延州俪臧，高让殆于庶几，英风亚乎颖阳，土映黄旗之景，峦吐紫盖之祥，岩栖赤松之馆，岫启缙云之堂，龙符涣而夏德兴，群神萃而玉帛昌也，天包龙轸，地奄衡霍，玄圣所游，陟方所讬，我皇晋之中兴，而骏命是廓，灵运启于中宗，天网振其绝络，于是乎源泽浩瀁，林阜隐荟，彭蠡吞江，荆牙吐濑，赴三峡之隘，洞九川之会，泮五岭而分流，鼓沱潜而碎沛，漨渤氵郁滃，潢漾拥涌，惊波霆激，骇浪川动，东注尾闾，呼吸洞庭，茫若云汉，窈若青城，其山则重冈峨屼，峻岭嵦崿，阳侯鳞萃，龙涛绮错，嵭〈山弗〉磊砢，嵬峞鄱薄，旁带千溪，下同万壑，木则灌以杞梓，被以沙裳，结根九疑，布叶天柱，林为五岳之苑，材为八都之府，扫飞虹，亏阳景，拂白雪而增翠，凌广莫而敷颖，竹则{聆}风箘簵，筱簜林箊，单棘箜{杪}，蓊蔚萧疏，贞条梢风，劲节集雾，望之猗猗，即之倩倩，苍浪之竿，东南之箭，其林可游，其芳可荐，草则陵苔海藻，山英江蓠，纶组菁茅，繁露卷施，兽则𫘦駼狻猊，锯牙披蹄，登重𪩘。蹲嶪嶬，噫气则风生，喷沫则雨洒，其间则有腾猿夭峤，闪儵柯杪，风母杲然，星流电迁，或陵虚赴绝，或缭绕希闻，鸟则鹪鹏孔翠，丹穴之羽，鸣凤自歌，翔鸾自舞，鱼则鲛鳣〈鱼朁〉鲔，比目鲿𫚌，修鲲横海，征鲸偃波，其中则有灵蛟白鼋之族，种繁六眸，类丰三足，鹦螺蜕骨，寄居负敖，馀泉如轮，文蚳如琢，果则黄甘朱橙，杨桃琵琶，林蔚八桂之丛，色燿三珠之华，尔其宝怪，则有瑶琨琅玕，青碧素珉，阳珠散火，阴甲潜珍，云英水玉，错燿龙鳞，焕若金膏，晃若烛银，琉璃冰朗而外映，珊瑚触石而构翘，牙簟裂文于象齿，火布濯秽于炎焱，西岨石城，则丹车之所混并，东尽金塘，则方驾之所连箱，其中则有龙坻华屋，晨凫之舸，青雀飞舻，馀皇鼓施，鹢首铺于黄宫，盘蛟缠于赤马，爰有兰堂华室，高门重构，罗鼎玉食，丝竹并奏，龙骥汗血于广涂，朱轮击毂而辐凑。
晋傅玄正都赋曰：抚琴瑟，陈锺虡，吹鸣箫，击灵鼓，奏新声，理秘舞，乃有材童妙妓，都卢迅足，缘修竿而上下，形既变而景属，忽跟挂而倒绝，若将坠而复续，虬萦龙蜿，委随纡曲，杪竿首而腹旋，承严节之繁促，于是神岳双立，冈岩岑崟，灵草蔽崖，嘉木成林，东父翳青盖而遐望，西母使三足之灵禽，丹蛟吹笙，文豹鼓琴，素女抚瑟而安歌，声可意而入心，偓佺企而鹤立，和清响而哀吟。
