◇祥瑞
《风角占》曰：福先见曰祥。
《字林》曰：祯，祥也，福也。
《礼记》曰：麟凤龟龙，谓之四灵，四灵以为畜，则兽不狘。
又曰：圣王用民必顺，使无水旱昆虫之灾，民无凶饥妖孽之疾，天不爱其道，地不爱其宝，人不爱其情，是以天降甘露，地出醴泉，山出器车，［山出银瓮丹甑之器，及人象车也。］河出马图，凤皇麒麟，皆在郊薮，龟龙在宫沼，其馀鸟兽之卵胎，皆可俯而窥也，则是无故，先王能修礼以达义，体信以达顺，此顺之实也。
《白虎通》曰：天下太平，符瑞所以来至者，以为王者承天顺理，调和阴阳，阴阳和，万物序，休气充塞，故符瑞并臻，皆应德而至，德及天，即斗极明，日月光，甘露降，德至地，即嘉禾生，蓂荚起，德至鸟兽，即凤皇翔，鸾鸟舞，麒麟臻，狐九尾，雉白首，白鹿见，德至山陵，即景云出，芝实茂，陵出黑丹，山出器车，泽出神马，德至渊泉，即黄龙见，醴泉涌，河出龙图，雒出龟书，江出大贝，海出名珠，德至八方，即祥风至，锺律调，四夷化，越裳来，孝道至，即萐蒲出庖厨，不摇自扇，于饮食清凉，助供养也，继嗣平，即宾连生于房户，宾连者，木名也，连累相承，故生于房户，象继嗣也，日历得其分，即蓂荚生于阶间，蓂荚者，树名也，月一日一荚生，十五日毕，至十六日，一荚去，故侠阶而生，以明日月也，贤不肖位不逾，即平露生于庭，平露者，树名也，官位得其人，即生，不得其人，即死矣，狐九尾何，狐死首丘，不忘本也，明安不忘危也，必九尾者，九配得其所，子孙繁息也，于尾者，明后当盛也，景星者，大星也，月或不见，景星常见，可以夜作者，益于民人也，甘露者，美露也，降则物无不盛，朱草者，赤草也，可以染绛，别尊卑也，醴泉者，美泉也，状如醴酒，可以养老，嘉禾者，大禾也，成王之时，有三苗贯桑而生，同为一穗，大几盈车，长几充箱，民有得而上之者，成王召周公而问之，曰：三苗为一穗，意天下其和为一乎，后果有越裳氏重译而来矣。
《春秋演孔图》曰：趣作法，圣没，周姬亡，彗东出，秦政起，胡破术，书记散，孔不绝，［此鲁端门血书，十三年冬，有星勃东方，说题曰：麟得之月，天当有血书端门，子夏至期往视，逢一郎，言门有血书，往写之。］血蜚，鸟化为帛，鸟消书出，署曰演孔图。
《东观汉记》曰：光武中元元年，上幸长安，祠长陵，还洛阳宫，是时醴泉出于京师，郡国饮醴泉者，痼疾皆愈，独眇蹇者不差。
又曰：有赤草生于水涯，郡国上甘露降，群臣上言，地祇灵应而朱草萌，宜命太史撰具郡国所上，上遂不听，是以史官鲜记焉。
又曰：章帝元和二年，凤皇三十九，麒麟五十一，白虎二十九，黄龙四，青龙，黄鹄，鸾鸟，神马，神雀，九尾狐，三足乌，赤乌，白兔，白鹿，白燕，白鹊，甘露，嘉瓜，秬秠，明珠，芝英，华平，朱草，木连理实，日月不绝，载于史官，不可胜纪。
《论衡》曰：儒者论太平瑞应，皆言气物卓异，朱草醴泉，祥风甘露，景星嘉禾，萐蒲蓂荚屈轶之属。又言山出车，泽出马，男女异路，市无二价，耕者让畔，班白不题挈，关梁不闭，道不虏掠，风不鸣条，雨不破块，五日一风，十日一雨，其盛茂者，致黄龙麒麟凤皇，夫儒者之言，溢于过实，瑞应之物，或无失言，凤皇麒麟之属，大瑞较然，不得增饰，其小瑞征应，恐多不是，夫风气雨露，本当和适，言其风祥露甘，风不鸣条，雨不破块可也，言其五日一风，十日一雨，襃之者也。
《墨子》曰：赤乌衔珪，降周之岐社，曰：命周文王，伐殷有国，河出录图，地出乘黄，天锡武王黄鸟之旗。
《吕氏春秋》曰：凡帝王将兴，天先见祥下民，黄帝天先见大蝼螾，黄帝曰：土气胜，故其色上黄，其事则土，及禹时，天先见草木秋冬不杀，禹曰：木气胜，木气胜，故其色上青，其事则木，汤之时，天先见金刃生八水，汤曰：金气胜，金气胜，故其色上白，其事则金，文王时，天先见火，赤鸟衔丹书，集于周社，文王曰：火气胜，火气胜，故其色上赤，其事则火。
《淮南子》曰：天覆以德，地载以乐，乐也其时，不失其序，日月淑清而扬光。
《晋中兴书》曰：昔秦始皇东游，望气者云，五百年后，东南金陵之地，有天子气，于是始皇改为秣陵，巉北山，绝其势，今建康即秣陵西北界，所巉即建康南淮中也，按始皇东游之岁，至孙权僣号，四百三十七年，考之年数既不合，挍之基宇又非伦，岂应帝王之符，而见兆于上代乎，有晋金行，奄君四海，金陵之祥，其在斯矣，且秦政东游，至今五百二十六年，所谓五百年后当有王者也。
【赋】魏刘劭嘉瑞赋曰：乾坤交泰，嘉瑞降灵，皓雉呈其洁质，素威效其仁形，白兔杨其翰耀，黄龙燿其神精，章光列之焞燿，显休征之有成，昔圣王之降瑞，或卓尔而弗经，犹著美于篇籍，贻来业而垂名，实明德之所隆，宜允纳而是丁，信无思而不服。又何远之不宁，方将收麒麟于玄圃，栖凤皇于轩棂，舞鸾鸟于中唐，聆鸑鷟之和鸣，弄萐蒲之华芳，玩朱草之丹荣，承灵祚而建基，垂遐福于亿龄，超三五而无俦，与泰初乎齐声。
【颂】魏何晏瑞颂曰：若稽古帝魏武，哲钦明文思，罄民生之俊德，懿前烈之极休，先天而天弗违，后天而奉天时，聿迪明命，肇启皇基，夫居高听卑，干之纪也，靡德不酬，坤之理也，故灵符频繁，众瑞仍章，通政辰修，玉烛告祥，和风播烈，景星扬光，应龙游于华泽，凤鸟鸣于高冈，麒麟依于圃籍，甝虎类于坰疆，鹿之麌々，载素其色，雉之朝雊，亦白其服，交交黄鸟，信我中霤，儵儵嘉苗，吐颖田畴。
【表】周王襃上祥瑞表曰：明王孝治，岳渎所以效灵，至人泽及，风云以之悬感，是以若雾非雾，天道叶至德之符，似烟非烟，触石表嘉祥之气，玄黄萧索之辉，丹紫轮囷之状，岂止唐帝沉璧，气合金方，姬后望河，形如车盖。
◇庆云
孙氏《瑞应图》曰：景云者，太平之应也，一曰庆云，非气非烟，五色氛氲，谓之庆云。
《孝经援神契》曰：德至山陵，则景云出。
《洛书》曰：苍帝起，青云扶日，赤帝起，黄云扶日，有白云出自苍梧，入于大梁。
《尚书·中候》曰：尧沉璧于河，白云起，成王观于河，东云至。
《礼斗威仪》曰：其君乘水而王，为人黑色大耳，其政和平，时则景云至。
《春秋合成图》曰：尧母庆都，盖大帝之女，生于斗维之野，常在三河东南，天大雷电，有血流润大石之中，生庆都，长丈，形象大帝，常为黄云覆盖之，蔑食不饥，年二十，寄伊长家，无夫，出观三河，奄然阴雨风，赤龙与庆都合，有娠而生尧也。
《尚书大传》曰：于时俊乂百工，相和而歌卿云，卿云［二字衍。］帝乃倡之。
《史记》曰：若烟非烟，若云非云，郁郁纷纷，萧索轮囷，是谓庆云，庆云见，嘉气也。
《汉书》：高祖游芒砀山，上常有云气。
又曰：武帝封泰山，夜有光，昼有白云起封中。
又曰：宣帝祠甘泉，紫云从西北来，散于殿前。
《汉武故事》曰：上幸梁父，祠地，上亲拜，用乐焉，其日上有白云。又有呼万岁者，禅肃然，白云为盖。
《魏志》曰：文帝生时，有云气青色，圆如车盖，当其上终日，望气者以为至贵之证，《春秋演孔图》曰：黄帝之将兴，黄云升于堂，文命之候，玄龙衔云，于阳［按当作汤，见本书卷一云篇。］白云入房。
《春秋运斗枢》曰：天枢得则景云出。
又曰：天子孝则景云出游。
车频秦书曰：符坚立，有黄云五色，回绕台观，时以为景云。
【赞】宋孝武帝景阳楼庆云赞曰：非烟非云，曳紫流光，悬华曜藻，奄郁台堂，粤予不明，震乎珍祥，积庆有文，灵贶无疆。
◇甘露
《广雅》曰：汲汲瀼瀼，湛湛泥泥，露濬也。
《山海经》曰：轩丘凤卵，民食之，甘露，民饮之。
《礼记》曰：圣王所以顺而弗悖也，天降甘露，地出醴泉。
《鹖冠子》曰：圣人之德，上及太清，下及太宁，中及万灵，则膏露下，吕氏春秋曰：甘露时雨，不私一物。
又曰：伊尹说汤曰：水之美者，三危之露，其色若紫。
《论衡》曰：儒者论甘露，言其味甘，必然也，若甘雨，霁而阴翳者，谓之甘雨，谓水味之甘也。
《三辅故事》曰：汉武以铜作承露盘，高二十丈，七围，上有仙人掌，承露，和玉屑，欲以求仙也。
《汉武故事》曰：承甘露盘，仙人掌擎玉杯，为取云表之露。
《东观汉记》曰：明帝夜梦见先帝太后，觉，悲不能寐，明旦上陵，树叶有甘露，上令百官采之。
谢承《后汉书》曰：吴郡陆闳，为颍川太守，致凤皇甘露之瑞。
又曰：吴郡沈丰，为零陵太守，到官一年，甘露降泉陵佻阳五县，流被山林，膏润草木。
又曰：山阳百里嵩，为济南相，甘露降于郡，安帝嘉之，征祥拜大鸿胪。
又曰：百里嵩为徐州刺史，甘露再降厅事前树。
《神异经》曰：西北海外，有人长二千里，但日饮天酒，天酒，甘露也。
《汉书》曰：元康元年，甘露降未央宫，大赦，以甘露连降，改年为甘露。
《白虎通》曰：甘露，美露也，降则物无不盛。
《五经通义》曰：和气津凝为露，露从地生。
《古今注》曰：光武建武二十年，甘露下日南朱梧，积四十五日。
《魏略》曰：文帝欲受禅，郡国奏甘露三十七降。
《晋中兴征祥说》曰：王者德至，天气感而甘露降，郡县甘露七十，降谯，降盱眙，方七十五亩。
《抱朴子》曰：何以知天上不有甘露之渊，须太平而洒之，地中不有醴泉之源，待有道而涌之耶。
孙氏《瑞应图》曰：甘露者，神露之精也，其味甘，王者和气茂，则甘露降于草木，一本曰：食之令人寿，一本曰：耆老得敬，则松柏受甘露，尊贤爱老，不失细微，则竹{韦}受甘露。
【诗】北齐邢子才应诏甘露诗曰：膏露且渐洽，凝液汭旍旗，草木尽霑被，玉散复珠霏，谁谓穹昊远，道合若应机。
【颂】北齐邢子才甘露颂曰：历选列辟，逖听前闻，三才易统，五运相君，皇极攸序，庶类以分，乃忠乃敬，或质或文，［其一。］赫矣景命，蒸哉上圣，大德大名，至道无竞，川停岳路，云临水镜，望日齐明，瞻天比映，［其二。］功深微禹，业隆作周，英华内积，文教外修，广输四海，堤封十洲，紫川北注，赤水南流，［其三。］宸居两楹，恭己万国，圣敬日渐，王猷允塞，礼有大成，乐无惭德，用天之道，顺帝之则，［其四。］政平民豫，岁稔时和，九功惟叙，九叙惟歌，风轮蹍汉，毛舟沉河，玉龟出沼，鸣凤在阿，［其五。］休征屡动，感极回天，流甘委素，玉润冰鲜，蜜房下结，珠琲上悬，布濩林野，洒散旌旃，［其六。］日月已明，宇宙已廓，鼓缶成咏，挹水为乐，以为玄黄，犹参沃若，取慰天壤，用忘沟壑，［其七。］
魏陈王曹植露盘颂曰：明帝铸承露盘，茎长十二丈，大十围，上盘径四尺，下盘径五尺，铜龙绕其根，龙身长一丈，背负两子，自立于芳林园，甘露仍降，使王为颂铭。
【诏】魏明帝与东阿王诏曰：昔先帝时，甘露盘以来，甘露复降芳林园仁寿殿前。
【表】晋范汪在东阳郡表曰：瑞日所统长山诸县，林中木叶上，朝有凝露，其味如蜜，夕乃溜地，耆老咸谓甘露。
【议】蔡谟答兰台议曰：被符宣令贺甘露，至不朝者，天雨不朝，礼也，今不朝，则不应贺。
【启】晋翟铿启庾翼述甘露曰：甘露降学堂柳树，与干吏共尝，味极甜，宜表贺，翼答曰：甘露自古佳祥，而顷天下多故，何以致此，且其味尚薄，未知瑞应不，而近得一白兔，尚羸小，且养之，并上。
◇木连理
《瑞应图》曰：木连理，王者德化洽，八方合为一家，则木连理，一本曰：不失小民心则生。
《孝经援神契》曰：德至于草木，则木连理。
《礼斗威仪》曰：君乘木而王，其政升平，时则松柏为常生。
《京房易传》曰：木同本异枝，其君有庆，邻邑来附者，吉木生于君屋，上及朝廷，其君圣，子木王而有实，其国有庆，木生于城胁，一围以上，长数丈，此谓城强，其君大昌。
《东观汉记》曰：安帝延和［按当依东观汉记三作光。］三年，卫县木连理。又其年，定陵县木连理。
袁山松《汉书》曰：建和二年，河东木连理。
《魏略》曰：文帝嗣立为魏王，是岁天下奏醴泉涌，木连理。
干宝《晋纪》曰：武帝自咸宁三年，至太康元年，木连理八生。
《晋中兴征祥说》曰：王者德泽纯洽，八方同一，则木连理，连理者，仁木也，或异枝还合，或两树共合，建元［汤球辑晋中兴书云当作武。］元年，木连理四，一生膏［汤辑本云当作嵩。］山，一生武昌，一生汝阴，一生汝阳，泰兴元年。又生武昌。
【颂】湛方生木连理颂曰：相彼神奇，远见祯祥，同根连柯，本枝俱昌，皇基增构，灵祚惟长，运隆周室，道均三王，丕显弈世，休风载扬。
【表】晋范宁为豫章郡表曰：永修公国相万主解列，到县巡行邑治，县西北出二里，有林，中两桐树，下根相去一丈，上枝相去丈八，连合成一。
◇木芝
《尔雅》曰：菌，芝也。
《说文》曰：芝，神草也。
《本草经》曰：赤芝一名丹芝，黄芝一名金芝，白芝一名玉芝，黑芝一名玄芝，紫芝一名木芝。
《瑞应图》曰：芝英者，王者亲延耆养老，有道则生。
《离骚》［《太平御览》九百八十六作九歌。］曰：采三秀兮于山涧。［三秀芝也。］
《孝经援神契》曰：德至于草木，则芝草生。
又曰：善养老则芝茂。
《春秋运斗枢》曰：瑶光得陵山黑芝。
《汉书》：武帝元封六年诏曰：甘泉宫中产芝九茎，连叶，上帝博临，不异下房，其赦天下，赐云阳都百户牛酒，作芝房之歌。
又曰：宣帝神雀元年，金芝九茎，产于涵德殿铜池中。
《淮南子》：巫山之上，从风纵火，紫芝与萧艾俱死。
《汉武内传》曰：西王母之仙上药，有大真红芝草。
《东观汉记》曰：光和四年，郡国上芝英。
《续汉书》曰：章帝建初五年，零陵献芝草。
《论衡》曰：建初三年，零陵泉陵县女子传［《太平御览》八百七十三作愽宁二字，按愽当作傅。］宅内，生芝五本，长者尺四寸，短者七八寸，茎叶紫色，盖紫芝也，太守沈酆，遣门下掾奉献，皇帝悦怿，赐钱衣，诏会公卿国上计吏，皆以芝草告示天下。
《古今注》：章帝元和二年，芝生沛，如人冠，建初五年，芝出颍川，常以六月中生一叶，五岁五重，春青夏紫，秋白冬黑色，十月后，黄气出上，尺五寸。
《仲长子》曰：哀帝时，有异物，生于长乐宫延年厩后东庑树，及永巷南园合欢树，议者以为芝草。
《抱朴子》曰：芝有石芝木芝草芝肉菌芝，各有百许种，如水精，得而末之，以无心草汁和之，须臾成水，服一升，得千岁。
又曰：石桂英芝，生名山石穴中，似桂树而实石也，木芝者，松脂沦地千岁，化为茯苓，茯苓万岁，其上有小木，状似莲叶，名曰木威嘉之，［太平御览九百八十五作喜芝。］夜视有光，持之甚滑，烧之不燋，带之辟兵。
又曰：七明九光芝，皆石也，生临水之高山石崖之间，状如盘梡，不过径尺以还。
又曰：肉芝者，谓万岁蟾蜍，头上有角，颔下有丹书八字再重，以五月五日中时取之，阴干百日，以其足画地，即为流水，带其左手于身，辟兵，若敌人射己者，弓弩矢皆反还自向也。
又曰：青云芝生于名山之阴，大青石间，青盖三重，上有云气覆之，味辛甘，以阴干食之，令人寿千岁不老，能乘云通天，见鬼神。
又曰：黄龙芝，生于神山之中，状如黄龙，味辛甘，以四时采，阴干治，日食一合，寿万年，令人光泽。
又，曰金菌芝，生于名山之阴，金石之间，上有水盖，茎赤，入秋旬求之，饮其中水，寿千岁，耳目聪明。
又曰：龙仙芝，状似升龙之类，叶为鳞，其根则如蟠龙，服一株，则寿千岁。
又曰：紫朱芝，其茎黄，其叶赤，其实如李而紫色，二十四枚，辄相连而垂，如贯珠也。
又曰：朱草芝，九曲，曲有三叶三实。
又曰：行山中，见小人乘马车，长七八寸者肉芝，生取服即仙。
又曰：苍山岑石之中赤云芝，下状如人，竖竖如连鼓，其色如泽，以夏采之，阴干食之，令人乘云能上天，观见八极，通见神明，延寿万年。
又曰：月芝，生于名山之阴，昆仑之山，大谷源泉，金石之中。
又曰：山芝者，韩终所食也，与天地相极，延年寿，通神明矣。
又曰：火芝，常以夏采之，叶上赤，下茎青，赤松子服之，常在西王母前，随风上下，往来东西。
又曰：人芝，生名山之阴，青盖白茎，阴干治，食日半合，则使人寿，入水可久也。
又曰：月精芝，秋生山阳石上，茎青上赤，味辛苦，盛以铜物，十月食之，寿万岁。
又曰：黑芝，生于山之阴，大谷中，白盖赤茎，味甘，秋采之，阴干，日食，令人身轻齿坚，与天地无极。
又曰：火芝，生于名山之阳，其色黄泽，大如车盖。
又曰：金芝生于金石之中，青盖茎，味甘辛，以秋取，阴干治食，令人身有光，寿万岁。
又曰：万年芝，令人不老，延年九千。
又曰：夜光芝，出于名山之阴，大谷源泉中金石间，上有浮云翔其上，有五色，有目，如两日。
又曰：白云芝，生于名山之阴，白石上，有白云覆之，白盖二重，味辛甘，小苦，以秋采之，阴干治食，令人身轻齿坚。
又曰：金芝，生于山，无盖，青茎，阴干治，食日一合，不中风雷，令人色光泽也。
又曰：云母芝，生于名山之阴，青盖赤茎，味甘，以季秋竹刀采之，阴干治食，使人身光，寿千万岁，醮以牛脯。
又曰：华芝，生于名山之阳，及出央山大谷源泉水中，赤盖白茎，上有两叶三实。
又曰：鬼芝，青盖长茎，阴干屑之，日食五合，所见神明，令人长生。
【诗】梁庾肩吾芝草诗曰：踟蹰玩芝草，淹留攀桂丛，桂丛方偃蹇，芝叶正玲珑，如龙复如马，成阙复成宫，黄金九华发，紫盖六英通，隐士苍山北，神仙海六东，随丹聊变水，独摇不须风。
【赞】魏缪袭神芝赞曰：青龙元年，神芝产于长平之习阳，其色丹紫，其质光耀，其长尺有八寸五分，其本围三寸有三分，上别为三干，分为九枝，散为三十六茎，围率一寸九分，叶径二寸七分，其干洪纤连属，有似珊瑚之形，其吐柯载叶，祥明蠲絜，考图案谍，盖美乎所同于前代者矣，古瑞命记曰：王者慈仁则芝生，而食之则延年不终，与真人同。又神农氏论芝云，山川云雨，五行四时，阴阳昼夜之精，以生五色神芝，皆为圣王休祥焉，自汉孝武显宗，世号隆盛，而元封永平所纪神芝，方斯蔑如也，且其枝干条茎，本末相承，乃协于天官之数，非神明其孰为此哉，推其类象，则蓂荚之植阶庭，萐莆之生庖，屡视四灵矣，［○句有讹。］乃诏御府，匮而藏之，且尽其形，遂以名园为之赞曰：帝德允臻，厨不难致，［句有讹。］煌煌神芝，吐葩扬荣，曩披其图，今握其形，永章遐纪，载之颂声。
◇龙
《瑞应图》曰：黄龙者，四龙之长，四方之正色，神灵之精也，能巨细，能幽明，能短能长，乍存乍亡，王者不漉池而渔，则应和气而游于池沼。
又曰：舜东巡狩，黄龙负图，置舜前。
又曰：不众行，不群处，必待风雨而游乎青气之中，游乎天外之野，出入应命，以时上下，有圣则见，无圣则处。
《龙鱼河图》曰：天授元始，建帝号，黄龙负图，从河中出，付黄帝，帝令侍臣写以示天下。
又曰：黄龙从洛水出，诣虞舜，鳞甲成字，令左右写文竟，龙去。
《河图》曰：舜以太尉即位，与三公临观，黄龙五采，负图出舜前，以黄玉为柙，玉检金绳，芝为泥，章曰：天黄帝符玺。
《尚书·中候》曰：舜沉璧于河，荣光休至，黄龙负卷舒图，出入坛畔。
又曰：河龙图出，雒龟书威，［龟负书而出也，威，则。］赤文像字，以授轩辕。
《诗含神雾》曰：含始吞赤珠，刻曰：玉英生汉皇，后赤龙感女娲，［《史记》八注作媪。］刘季兴也。
《孝经援神契》曰：德至水泉，则黄龙见者，君之象也。
又曰：左契曰：天子孝，天龙负图，地龟出书。
《吕氏春秋》曰：禹南省方，过江，黄龙负舟。舟中之人，五色无主。禹曰：吾受命于天，竭力养人。生，性也；死，命也。何忧龙哉。龙俯而去。
《史记》曰：高祖常从王媪武［史记武字下有负字。］贳酒，醉卧，武负王媪见其上常有龙。
又曰：黄帝土德，黄龙见，夏木，青龙生于郊。
《汉书》曰：文帝十五年，春，黄龙见成纪，上乃诏议郊祀。
又曰：宣帝甘露九年，黄龙见新丰，因改年应之，周公沉璧，青龙衔出玄甲圆，［《文选》三十九，江淹上建平王书注作图。］
《东观汉记》曰：黄龙见于河，冯异劝上即位，上曰：我昨夜梦骑赤龙上天，觉寤，心中动悸，异等贺曰：此天命发于神明。
又曰：章帝元和二年，黄龙四见。
又曰：安帝延光三年，黄龙见历城。又见诸县。
《古今注》曰：高祖五年，黄龙见华阳池十馀日，九年。又见长安，五凤四年，黄龙出广汉，甘露元年，黄龙见新丰，二年，龙见上郡，腾跃五色升天，丞相以下上寿，章帝建初三年，黄龙见汝南项氏田庐中，长五丈馀，高二丈，光耀庐舍，及树皆黄，哀帝永元十年，黄龙见颍川定陵民家井中，色黄，目如镜。又见巴郡宕渠，草木色皆黄。
《魏略》曰：文帝欲受禅，郡国奏黄龙十三见，明帝铸铜黄龙，高四尺，置殿前。
《魏志》曰：汉嘉平五年，黄龙见谯，光禄大夫乔玄曰：太史令单飏曰：其国当有王者兴，不及五十年，当伏［魏志二作复。］见，内黄殷登嘿记之，四十五年，登尚在，黄龙此时见谯，登曰：单飏之言，其验兹乎。
又曰：青龙元年，春正月甲申，青龙见摩陂井中，二月丁酉，幸摩陂观龙，于是改摩陂为龙陂。
《吴志》曰：黄龙元年，樊口武昌并言黄龙见，孙权即位，改年为黄龙，孙休梦乘龙上天，顾不见尾，果立为帝而无后。
又曰：孙权潘夫人父为吏，坐法死，夫人输织室，权见而异之，召充后宫，得幸有娠，梦有以龙头授己，以蔽膝受之，遂生孙亮。
汉晋春秋曰：青龙三年，七月，曹叡崇华殿灾，时郡国有龙九见，故改曰九龙殿。
《晋中兴书》曰：孝武太后李氏，以微贱，入为会稽王宫人，梦两龙抗膝入怀，太祖［按汤球辑晋中兴书作宗。］异而召之，生烈宗。
沈约《宋书》曰：太史奏西方有天子气，时太祖为宜都王，镇荆州，后入纂大位，在道，有黑龙跃出，负上所乘舟，左右皆失色，上谓王昙首曰：此乃夏禹所以受天命，我何德以堪之。
【赋】魏刘劭龙瑞赋曰：太和七年春，龙见摩陂，行自许昌，亲往临观，形状朅丽，光色烛燿，侍卫左右，咸与睹焉，自载籍所纪，瑞应之致，或翔集于邦国，卓荦于要荒，未有若斯之著明也，惟殷眺之旧式，乃展义而省方，皇舆发于洛邑，遂巡幸于许昌，宪宸极之天居，建正殿以当阳，有蜿之龙，来游郊甸，应节合义，象德效仁，焕若罗星，蔚若翠云，光舄弈以外照，水清景而内分，圣上观之无射，左右察之既精，聊假物以拟身，忽神化而无形，昔太昊之初化，首帝德以表名，暨明后之隆盛。又降见以扬声，惟玲兽之玄真，实殊异于四灵，信应龙之道扬，将天飞于泰清。
【表】魏陈王曹植表曰：臣闻凤皇复见邺南，黄龙双出于清泉，圣德至理，以致嘉瑞，将栖凤于林，龙囿于池，为百姓旦夕之观也。
◇麟
孙氏《瑞应图》曰：一角兽者，六合同归则至，一本曰：天下太平则至。
《春秋运斗枢》曰：机星得其所，则麒麟生，和平合万民。
春秋感精符曰：麟一角，明海内共一主也，王者不刳胎，不剖卵，则出于郊，一本云，德及幽隐，不肖斥退，贤者在位则至，明于兴衰，武而仁，仁而有虑，禽兽有埳阱，非时张猎则去，一本曰：明王动则有义，静则有容，乃见。
《孝经援神契》曰：德至鸟兽，则麒麟臻。
《尚书·中候》曰：帝轩提像，配永修机，［永长，修从也，黄帝观慑提，配而行之，以长从升(尚书中候作斗。)机故也。］麒麟在囿，鸾凤来仪。
《礼斗威仪》曰：君乘金而王，其政平，麒麟在郊。
《鹖冠子》曰：麟者玄枵之兽，阴之精也，德能致之，其精毕至。
《孙卿子》曰：古之王者，其政好生恶杀，麟在郊野。
《春秋繁露》曰：恩及羽虫，则麒麟至，张网焚林，则麒麟去。
《说苑》曰：帝王之著，莫不致四灵焉，德盛则以为畜，治平则至矣，麒麟糜身牛尾，圜头一角，含信怀义，音中律吕，步中规矩，择土而践，彬彬然，动则有容仪。
《汉书》曰：终军从上幸拥，［《太平御览》八百八十九作雍。］获白麟，一角五蹄。又得奇木，支旁出，辄复合，上异之。
《毛诗义疏》曰：麟纴身马足牛尾，黄色，圆蹄一角，角端有肉，音中锺吕，王者至仁则出。
《东观汉记》曰：章帝时，麟五十一见。
又，安帝三年，颍川上言麟见。
蔡邕《月令章句》曰：凡麟生于火，游于土，故修其母，致其子，五行之情性也，视明礼修，则麒麟见。
王隐《晋书》曰：咸宁五年，白麒麟见平原。
又曰：泰始元年，白麟见，群兽皆从，改年曰麟嘉。
《凉州记》曰：吕光时，张掖金泽有麟见，群兽皆从，改年麟嘉。
【颂】吴薛综麟颂曰：懿哉麒麟，惟兽之伯，世平觌景，否则戢足，德以卫身，不布牙角，委体大吴，以昭遐福，天祚圣帝，永享万国。
【赞】晋郭璞麟赞曰：麟惟灵兽，与纴同体，智在隐踪，仁表不抵，孰为来哉，宣尼挥涕。
