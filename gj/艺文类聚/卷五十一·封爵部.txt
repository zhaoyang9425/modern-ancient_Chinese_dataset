据明本补
◇总载封爵
《周官》曰：王畿，其外方五百里，曰侯服。又其外方五百里，曰甸服。又其外方五百里，曰男服。又其外方五百里，曰采服。又其外方五百里，曰卫服。又其外方五百里，曰蛮服。又其外方五百里，曰夷服。又其外方五百里，曰镇服。又其外方五百里，曰蕃服。
《吕氏春秋》曰：太公望封于齐，周公旦封于鲁，二君者甚相善也，相谓曰：何以治国，太公望曰：尊贤上功，周公曰：亲亲上恩，太公曰：鲁自此削矣，周公曰：鲁虽削，有齐者亦必非吕氏也，其后齐日以大，至于霸，二十四世而田氏有齐国，鲁日以削，至于仅，四十四世亡。
《史记》曰：殷以前尚矣，周封五等，公侯伯子男，然封伯禽康叔于鲁卫，地各四百，亲亲之义，褒有德也，太公兼五侯地，尊勤劳也，武王成康，所封数百，而同姓五十，地土［《太平御览》一百九十八作上。］不过百里，下三十，以辅卫王室。
又曰：驺忌见威王，王说之，三月而受相印，淳于髡见之曰：善说，既有愚志，原陈诸前，髡说毕，趋出，至门而面其仆曰：是人者，吾语之征［太平御览一百九十八作微。］言五，其应我若响之应声，是必封不久矣。
《汉书》曰：李广与望气王朔语曰：汉击匈奴，广未尝不在其中，而诸妄校尉已下，材能不及中人，以军功取侯者数十人，广不为后人，然终无尺寸功以得封邑者，何也，岂吾相不当侯耶，朔曰：将军自念，岂尝有所恨者乎，广曰：吾为陇西太守，羌尝反，吾诱降八百馀人，诈而同日杀之，至今恨独此尔，朔曰：祸莫大杀已降，此乃将军所以不得侯也。
汉杂事曰：天子太社，以五色为坛，封诸侯者，取其土，苴以白茅，授之，各以所封方之色，以立社于其国，故谓之受茅土，汉兴，唯皇子封为王者得茅土，其他臣，以户赋租入为节，不受茅土，不立社。
《东观汉记》曰：上封功臣，皆为列侯，大国四县，［原讹丝，据冯校本改。］馀各有差，博士丁恭等议，古帝王封诸侯，不过百里，故利以建侯，取法于雷，上曰：古之亡国，皆以无道，未尝封功臣地多而灭者也，乃遣谒者，即授印绶。
又曰：冯勤使典诸侯封事，勤差量功次轻重，国土远近，地势丰王，不相逾越，莫不厌服焉，自是封爵之制，非勤不定
《白虎通》曰：受命之王，致太平之美，群臣上下之功，故尽封之，及中兴征伐，大功皆封，盛德之士亦封之，以德封者，必试之为附庸，三年有功，因而封之五十里，元士有功者，亦为附庸也，其位大夫有功，成封五十里，卿成封七十里，公成封百里。
又曰：王者即位，先封贤者，忧民之急也，故列土分疆，非为诸侯，张官设府，非为卿大夫，皆为民也。
《盐铁论》曰：昔太公封营丘之墟，辟草莱而居焉，地薄人少，于是通利末之道，极女工之功，是以邻国交于齐，财畜货殖，世为彊国，管仲相桓公，袭先君业，轻重之变，南服彊楚，而霸诸侯，袁子曰：今有卿相之才，居三公之位，修其治政，以宁国家，未必封侯也，今军政之法，斩一牙门将者封侯，夫斩一将之功，孰与安宁天下者乎，夫斩一将之功者封侯，失封赏之意也。
《相书》曰：天中容半印，封侯。
又曰：天中正舀如刀者，封侯。
《周易》曰：我有好爵，吾与尔靡之。
《左传》曰：齐庄公为勇爵，殖倬郭最欲与焉，州绰曰：东闾之役，臣左骖迫，还于门中，识其枚数，其可以与乎，公曰：子为晋君也，对曰：臣为隶新。
《管子》曰：爵不尊，禄不重者，不与图难犯危，以其道为未可以求之也，是故先王制轩冕，足以著贵贱，不求其美，设爵禄，足以守其服，不求其亲，使君子食于道，小人食于力。
《孟子》曰：有天爵，有人爵，仁义忠信，乐善不倦，此天爵也，公卿大夫，此人爵也，古之人，修其天爵，而人爵从之，修其天爵，以要人爵，既得人爵，而弃其天爵，则惑之甚者也。
《商君书》曰：明主之所贵唯爵，爵赏不荣，其民不急，列爵不显，则民不事，爵易得，则民不贵禄，赏不道，则民不以死争位也。
又曰：凡人主之所以劝民者，官爵也，国之所以兴者，农战也，今民求官爵，皆不农战，而以功言虚道，此谓劳民者，其国必削。
周官礼曰：诸公之地，封疆方五百里，其食者半。
又曰：公执桓圭。
又曰：诸侯之地，封疆方四百里，其食者三之一。
又曰：诸侯诸伯七命，其国家宫室，车旗衣服礼仪，皆以七为节。
又曰：侯用信圭。
又曰：诸伯之地，封疆方三百里，其食者四之一。
又曰：伯用躬圭。
又曰：诸子之地，封疆方二百里，其食者四之一。
又曰：子男五命，其国家宫室，车旌衣服礼仪，皆以五为节。
又曰：子执谷璧。
又曰：诸男之地，封疆方百里，其食者四之一。
又曰：男执蒲璧。
百官表注曰：五等诸公，周官，金章朱绶，朱质四采玄文，织百四十首，广尺四寸，长一丈六尺，朝服，进贤三梁冠，官品第二，地方七十五里，位视三公班次，邑三千八百户，国秩绢千八百匹，妾六人，车前司马十四人，旅贲五十人。
又曰：县侯，汉官也，自县侯而下，通号列侯，金章紫绶，朝服，进贤三梁冠，官品第三，光武中兴论功，封大功臣吴汉邓禹各四县，贾复朱浮三县，耿弇等二十九人，［句有脱文。］
又，县侯有家丞庶子之官，列侯皆亦如之。
汉官解诂曰：列侯，金印紫绶，以赏其有功，功大者食县邑，小者食乡亭，得臣其所食吏民，本为彻侯，避武帝讳曰通侯，旧时文书，或爵通侯是也，后更曰列侯，今俗人或都言诸侯，乃王尔，非此也，列侯归国，不受茅土，不立宫室，各随贫富。
环济要略曰：爵有五等，公者无人［疑当作晻。］也，故文比么［疑当作北晻。］为公。
又曰：伯，把也，持政事也。
又曰：子犹孳孳，恤下之称也。
又曰：男，任也，任治事，受王命为君也。
《周书》曰：能移于众，与百姓同，谓之公。
又曰：能树名生物，与天道俱，谓之侯。
谥法曰：执应八方曰侯。
《孝经援神契》曰：侯候也，所以守蕃也。
【诏】梁任昉初封诸功臣诏曰：草昧权舆，事深缔构，康俗成务，义在庇民，自非群才并轨，文武宣翼，将何以启兹景祚，弘此帝图，或运筹帷帐，经启王业，或攻城略野，殉义忘生，或股心爪牙，折冲御侮，忠勤茂德，夷险一致，并宜建国开宇，蕃屏王室，山河之誓，永永无穷。
【论】后魏王粲爵论曰：依律有夺爵之法，此谓古者爵行之时，民赐爵则喜，夺爵则惧，故可以夺赐而法也，今爵事废矣，民不知爵者何也，夺之民亦不惧，赐之民亦不喜，是空设文书而无用也，今诚循爵，则上下不失实，而功劳者劝，得古之道，合汉之法，以货财为赏者，不可供，以复除为赏者，租税损减，以爵为赏者，民劝而费省者，故古人重爵也。
晋陆机五等论曰：五等之制，始于黄唐，郡县之治，创自秦汉，得失成败，备在典谟，是以其详可得而言，夫先王知帝业至重，天下至广，广不可以偏制，重不可以独任，任重必于借力，制广终乎因人，于是乎立其封疆之典，财其亲疏之宜，使万国相维，以成盘石之固，宗庶杂居，而定维城之业，知其为人不如厚己，利物不如图身，安上在于悦下，为己在乎利人，是以分天下以厚乐，而己得与之同忧，飨天下以丰利，而我得与之共害，故诸侯享食土之实，万国受世及之祚，夫然，则南面之君，各务其治，世治足以敦风，道衰足以御暴，故彊毅之国，不能擅一时之势，雄俊之民，无所寄霸王之志，降及亡秦，弃道任术，惩周之失，自矜其得，寻斧始于所庇，制国昧于弱下，国庆独飨其利，主忧莫与共害，虽速亡趣乱，不必一道，颠沛之衅，实由孤立，是盖思五等之小怨，忘经国之大德，知陵夷之可患，暗土崩之为痛，汉矫秦枉，大启侯王，境土逾溢，不遵旧典，是以诸侯阻其国家之富，凭其士民之力，势足者反疾，土狭者逆迟，六臣犯其弱纲，七子冲其漏网，皇祖夷于黥徒，西京疾于东帝，是盖过正之灾，而非建侯之累也。
◇亲戚封
《左氏传》曰：太上以德抚民，其次亲亲，以相及也，昔周公吊二叔之不咸，故封亲戚，以蕃屏周，管蔡郕霍，鲁卫毛聃，郜雍鲁滕，毕原酆郇，文之昭也，邗晋应韩，武之穆也，凡将邢茅胙祭，周公之胤也。
《毛诗》曰：乃命鲁公，俾侯于东，锡之山川，土田附庸。
又曰：奄有龟蒙，遂荒大东，至于海邦，淮夷来同。
《史记》曰：成王与叔虞戏，削桐叶为珪，予虞，曰：以唐封汝，史佚因言，请择日立叔虞，成王曰：吾与之戏耳，史佚曰：天子无戏言，言则史书之，礼成之，乐歌之，于是遂封叔虞于唐。
《汉书》曰：汉兴之初，尊王子弟，大启九国，京师内史，凡十五郡，公主列侯，颇邑其中，蕃国大者，跨州兼郡，连城数十，宫室百官，同制京师，诸吕之难，赖于诸侯也。
《孟子》曰：象至不仁，封诸有庳，仁人之于其弟也，不藏怒焉，不宿怒焉，亲爱之而已矣，亲之欲其贵，爱之欲其富也，封之有庳者，富贵之也，身为天子，弟为匹夫，可谓亲爱之乎。
【诏】魏明帝诏曰：古之帝王，封建诸侯，所以蕃屏王室也，诗不云乎，怀德惟宁，宗子维城，秦汉继周，或强或弱，俱失厥中，大魏创业，诸王开国，随时之宜，未有定制，非所以永为后法也，其改封诸王，皆以郡为国，梁任昉武帝追封永阳王诏曰：亡兄德履泞粹，识业深通，徽声善誉，风流籍甚，道长世短，清尘缅邈，感惟既往，永慕恸心，可追封永阳郡王。
又追封丞相长沙王诏曰：夫褒崇名器，率由旧章，光昭德祀，永世作则，亡兄道被如仁，功深微管，悬诸日月，久而弥新，故能拯龟玉于已毁，导涸源于将塞，今理运惟新，贤戚并建，感惟永远，触目崩心，可追封长沙郡王。
又追封衡阳王桂阳王诏曰：亡弟畅，风摽秀物，器体淹弘，朱方之役，尽勤王事，策出无方，物惟不赏，亡弟融，业行清简，风度闲绰，蚤优名辈，夙广令闻，朕应天绍命，君临万寓，祚启郇滕，感兴鲁卫，事往运来，永怀伤切，畅可追封衡阳郡王，融可南阳郡王。
又封临川安兴建安等五王诏曰：神州帝城，冠冕列岳，渚宫樊邓，形胜是归，居中作卫，翼宣戎重，隆兹宠号，寔允旧章，并非亲勿居，惟贤斯授，宏朕之介弟，早富德誉，董一蕃政，缉是嘉庸，国礼家情，瞻寄隆重，季风颖俊迈，诚业摽简，任居蕃翰，政以化成，伟体韵淹穆，神宇凝正，经纶夷险，参赞王业。
陈徐陵始兴王诏曰：汉祖天伦，伯叔追封，晋元世系，琅邪传国，仰惟二后重光，率由前典，朕昔因蕃次，蒙继本宗，分在要荒，久离寒燠，天嘉绍祚，别命皇枝，归自崤函，礼隔登献，每至霜庭可履，瞩垣寝而怀悲，风树鸣条，望章陵而增感，今嗣王乖德，获罪慈训，永言主奠，宜自朕躬，但国步时艰，皇基务切，复奉家业，升纂帝图，重违情礼，言深哽恸，可以第二皇子升陵为始兴王。
【策】汉武帝使御史大夫策诸子立闳为齐王曰：于戏小子闳，受兹青社，朕承祖考，道惟稽古，建尔国家，封于东土，世为汉蕃辅，于戏念哉，共朕之诏，唯命不于常，人之好德，克明显光，义之丕图，俾为君子，无怠尔心，允执其中。
又立子旦为燕王曰：小子旦，受兹玄社，建尔国家，封于北土。
又立子胥为广陵王曰：小子胥，受兹赤社，建尔国家，封于南土，战战兢兢，乃惠乃慎，无侗好佚，无迩小人。
【章】魏陈王曹植改封陈王谢恩章曰：臣既弊陋，守国无效，自分削黜，以彰众诫，不意天恩滂霈，润泽横流，猥蒙加封，茅土既优，爵赏必重，非臣虚浅，所宜奉受，非臣灰身，所能报塞。
又封二子为公谢恩章曰：诏书寺臣息男苗为高阳乡公，志为穆乡公，臣伏自惟，文无升堂庙胜之助，武无推锋接刃之效，天时运幸，得生贵门，遇以亲戚，少荷光宠，窃位列侯，荣曜当世，顾影惭形，流汗反侧，洪恩罔极，云雨增加，既荣本干，枝叶并蒙，苗志小竖，既顽且稚，猥荷列爵，并佩金紫，施崇一门，惠及父子。
齐谢朓为宣城公拜章曰：惟天为大，日星度其象，谓地盖厚，河岳宣其气，斯冕旒所以贞观，衮职所以代终，惭下穆而上尊，岂南征而北怨，何以克咏九歌，载宣七德，铭彼旗裳，勒斯锺鼎。
【表】陈思王曹植谢初封安乡侯表曰：臣抱罪即道，忧惶恐怖，不知刑罪，当所限齐，陛下哀愍臣身，不听有司所执，待之过厚，即日于延津受安乡侯印绶，奉诏之日，且惧且悲，惧于始违宪法，悲于不慎，速此贬退，上增陛下垂念，下遗大后见忧，臣自知罪深责重，受恩无量，精魂飞散，忘躯殒命，云云。
又谢朓［字衍。］封甄［魏志曹植传作鄄。］城王表曰：臣愚驽垢秽，才质疪下，过受陛下日月之恩，不能摧身碎首，以答陛下厚德，而狂悸发露，始干天宪，自分放弃，抱罪终身，苟贪视息，无复睎幸，不悟圣恩，爵以非望，枯木生叶，白骨更肉，非臣罪戾，所当宜蒙，俯仰惭惶，五内战悸，奉诏之日，悲喜参至，虽因拜章，陈答圣恩，下情未展。
又转封东阿王谢表曰：奉诏，太皇太后念雍丘下湿少桑，欲转东阿，当合王意，可遣人按行，知可居否，奉诏之日，伏增悲喜，臣以无功，虚荷国恩，爵尊禄厚，用无益于时，脂车秣马，志在黜放，［原讹于，据冯校本改。］不图陛下，天父之恩，猥宣皇太后慈母之念迁之，陛下幸为久长计，圣旨恻隐，恩过天地，臣在雍丘，劬劳五年，左右罢怠，居业同定，园果万株，枝条始茂，私情区区，实所重弃，然桑田无业，左右贫穷，食财糊口，形有裸露，臣闻古之仁君，必有弃国，以为百姓，况乃转居沃土，人从蒙福，江海所流，无地不润，云雨所加，无物不茂，若陛下念臣入从五年之勤，少见佐助，此枯木生华，白骨更肉，非臣之敢望也，饥者易食，寒者易衣，臣之谓矣。
吴胡综请立诸王表曰：受命之主，系天而王，建化垂统，为一代制，虽礼有损益，事有质文，至于崇建懿亲，列土封爵，内蕃国朝，外镇天下，古今同契，其揆一也，周室之兴，宠秩子第，姬姓之国，五十有五，诸王子受国者渐多，光武中兴，四海扰攘，众诸制度未遍，而九子受国，明章即位，男则封王，女为公主，故诗曰：既受帝祉，施于子孙，陛下践阼以来，十有二载，皇后无号，公主无邑，臣下叹息，远近失望，是以屡献愚怀，依据典礼，庶请具陈，足寤圣心，深辞固拒，不蒙进纳，恐天下有识之士，将谓吴臣暗于礼制，不知陛下谦以失之也，加今仰夏，盛德在上，大吴之庆，于是乎始，开国建号，吉莫大焉，唯陛下割谦谦之德，副兆民之望，留臣祐许，天下幸甚。
晋孙毓贺封诸侯王表曰：臣闻轩辕二十五宗，黄祚以繁，姬姓建国七十，周过其历，故御侮莫如同德，伏惟陛下，圣哲钦明，稽干作则，超五越三，与灵协契，天祚明德，克昌祚胤，秦王楚王淮南王，光济硕美，冠于群后，改建大国，分镇方岳，皇太子皇孙，并启土宇，培敦潼索，制弘往代，内翰皇畿，外蕃九服，群生仰德，向风怀义，率土臣妾，莫不称庆。
梁任昉为萧侍中拜袭封表曰：诏书拜臣袭封竟陵郡王，臣以凡庸，素乏才植，皇朝尚德，诏爵惟贤，遂复出修职贡，人颁卿士，但有道之守，海外重扃，蕃篱近甸，无劳击柝，仰阅旧章，俯增私感，报国承家，岂云万一。
【奏】宋傅亮尚书八座封诸皇弟皇子奏曰：臣闻懿亲广树，圣王所先，明德并建，古之休典，所以维城皇代，盘石帝基，内卫畿服，外绥四海者也，第某皇弟皇子等，神姿颖哲，大成俱茂，地均鲁卫，德兼庸贤，显进徽号，启建疆宇，弘道作屏，光翰邦家，并可封郡王。
宋谢庄为尚书八座封皇子郡王奏曰：臣闻桐珪睦亲，书河汾之策，赐带怀贤，敬东平之祚，谅以训经终始，义洽垣墉，第某皇弟等，器彩明敏，令识颖悟，并宜宪章前典，光启祚宇，作屏王室，式雍帝载，臣等参议，可封郡王。
◇功臣封《周官》曰：司勋，掌六乡赏地之法，以等其功，王功曰勋，国功曰功，事功曰劳，治功曰力，战功曰多，凡有功者，铭书于王之太常。
《史记》曰：古之人臣，功有五品，以德立宗庙，定社稷，曰勋，以言劳用力曰功，明其等曰伐，积曰阅。
又曰：武王克纣，太公之谋居多，于是武王封尚父于齐营丘，成王少时，管蔡作乱，淮夷叛周，乃使召康公命太公，东至海，西至河，南至穆陵，北至无棣，五侯九伯，实得征之，齐由此征伐，大于诸国。
又曰：召公奭，与周同姓，武王之灭纣，封召公于燕，其在成王时，自陕以西，召公主之，自陕而东，周公主之。
又曰：鬻熊事周文王，早卒，当成王之时，举文武勤劳之嗣，乃封其后熊绎于楚。
又曰：晋献公伐霍耿魏，灭之，因以魏封毕万为大夫，卜偃曰：毕万之后必大，万，盈数也，魏，大名也，以是始赏，天启之也。
又曰：陈完奔齐，懿仲欲妻之，卜之吉，曰：是谓凤皇于飞，和鸣锵锵，有妫之后，将育于姜，五世其昌，并于正卿，八世之后，莫之与京，卒妻之，完卒，谥为敬仲，六世而至田常，田常弑简公，立简公弟为平公，乃割齐安平以东，为己封邑，始大于齐。
《汉书》曰：汉五年，克项，天下乃平，始论功，侯者百四十有三人，时人民散亡，大侯不过万户，封爵之誓曰：使黄河如带，太山如砺，于是申以丹书之信，重以白马之盟，藏诸宗庙，副在有司。
又曰：陈平凡六出奇计，辄益封，凡六益家。
又曰：高祖封项伯等四人为列侯，赐姓刘氏。
又曰：项羽曰：吾闻汉购我头千金，邑万户，吾为公得之，乃自刭，［原讹钊，据冯校本改。］王翳取其头，扬喜吕马童郎中吕胜杨武，各得一体，故分其地以封五人，皆列侯。
《东观汉记》曰：上谓耿丹曰：今关东故王国，虽数，［《太平御览》二百数下有县字。］不过栎阳万户邑，夫富贵不归故乡，如衣绣夜行，故以封卿尔。
又封窦融曰：率厉五郡积［《东观汉记》作精。］兵，羌胡毕至，兵不血刃，而虏土崩瓦解，功既大矣，笃意分明，断之不疑，吾甚嘉之，其以六安［《东观汉记》二字无。］安丰阳泉蓼安风四县，封融为安丰侯。
又曰：三辅豪杰，入长安，攻未央宫，庚戌，杀莽于渐台，东海公宾就得其首，传诣宛，封滑侯。
又曰：班超定西域五十馀国，乃封超为定远侯。
《魏志》曰：夏侯惇，文帝追思惇功，欲使子孙毕侯，分邑千户，赐惇七十二孙，皆关内侯，惇弟廉，及子楙，素列侯。
又，曹真，字子丹，以功封邵陵侯，曹真少与宗人曹遵，乡人朱赞，并事太祖，早亡，真愍之，乞分食邑，封遵等子，曰：大司马有叔向抚孤之仁，晏平久要之分，听分赐遵等子爵关内侯，及真薨，明帝悉封真五子皆列侯。
又曰：太祖表封荀彧为万岁亭侯，太祖又与彧书曰：君之相匡弼，君之相为举人，君之相与建计，君之相密谋，亦已多矣，大功未必野战也，十二年，复增邑，合二千户。
又曰：大祖表封荀攸曰：前后克敌，皆攸之谋也，于是封攸陵树亭侯。又曰：太祖自柳城还，过攸舍，称攸前后谋曰：昔高祖使张子房，自择齐三万户，今孤亦欲君自择所封。
又曰：郭嘉，字奉孝，冀州平，封洧阳亭侯，及薨，太祖表曰：良策未决，嘉轨成之，平定天下，谋功为高宜增邑，并前千户。
又曰：任峻，字伯远，为典农中郎，大兴屯田，军国致饶，大祖以峻功高，表封都亭侯。
又曰：朱灵，字文博，封鄃侯，文帝曰：将军佐命先帝，威过方邵，平王所志，原勿难言，灵谢曰：高唐宿所原，乃更封高唐侯。
【诏】后汉献帝诏，敕镇东将军领兖州牧费亭侯故特进，显授上将，𫓧钺之任，复食旧土，双金之宠，董统一州，委成之重，荣曜昭示，亦以优崇，投节效命，自百之秋也。
又诏书拜镇东将军袭费亭侯曹操，业履忠贞，辅干王室，顷遭凶暴，海内离析，操执义讨截黄巾，为国出命，夫禄以赏恭，罚以绌否，今以操为镇东将军，领兖州牧，袭父费亭侯嵩爵，并印绶符策。
魏文帝册孙权太子登为东中郎封侯文曰：盖河洛写天意，符谶述圣心，昭晰著明，与天谈也，故易曰：河出图，洛出书，圣人则之，孙将军归心国朝，忠亮之节，同功佐命，而其子当为魏将军，著在图谶，犹汉光武受命，李氏为辅，王梁孙咸，并见符纬也，斯乃皇天启祐大魏，永令孙氏仍世为佐，其以登为东中郎将，封县侯万户，昔周嘉公旦，祚流七胤，汉礼萧何，一门十侯，今孙将军亦当如斯，若夫长平之荣，安丰之宠，方斯蔑如，陈徐陵进武帝为长城公诏曰：德懋懋官，功懋懋赏，皇王盛则，所谓元龟，司空公南徐州刺史长城县开国侯讳，志怀夤亮，风度弘远，体文经武，明允笃诚，曩者率五岭之彊兵，诛四海之雠敌，固以勒功彝鼎，书勋太常，克定京师，勤劳自重，自镇抚枌榆，永宁丰沛，东凉既息，北蔡无归，代马燕犀，气雄天下，裹粮坐甲，固敌是求，方欲大讨于秦崤，敦修于与睦，叶谋上相，爰纳朕躬，思所以敬答忠勋，用申朝典，可进爵为长城县公。
【表】宋谢灵运谢封康乐侯表曰：昔强互［按当作氐。］暴虐，恃僣历纪，既噬五都，志吞六合，遂陷没西河，倾覆南汉，凌籍纪郢，跨越淮泗，于时策尽惟疑，地险已谢，咸惧君臣同泯，有生无馀，亡祖奉国威灵，董符戎重，尽心所事，克黜祸乱，功参盘鼎，胙土南服，逮至臣身，值遭泰路，日月改晖，荣落代运，输税唐化，生幸无已，不悟天道下济，鸿均曲成，乃眷遐绩，式是兴征，分虎钿［疑当作纽。］龟，复显茅土，鸣玉拖绂，班景元勋，泽洽往德，恩覃来胤，永惟先踪，远感崩结，岂臣尫弱，所当忝承，臣闻至公无私，甄善则一，皇恩远被，殊代可侔，是以信陵之贤，简在高祖之心，望诸之道，复获隆汉之封，观史叹古，钦兹盛美，岂谓荣渥，近霑微躬，倾宗殒元，心识其会，酬恩答厚，罔知所由。
宋颜延之谢子竣封建城侯表曰：伏见策书，降锡息竣开国建城县侯，爵逾三等，户越兼千，生邀洪礼，身茂盛世，阖宗革听，尽室改观，诚惭末品，误参其泰，臣闻子之能仕，父教之忠，忠教善信，臣实负其前诰，能仕志政，竣固暗于明试，徒以数遇会昌，消忧启圣，幸与灵祚福德，共从义勋分赏，执珪登朝，析金受邑，庆重虑愆，恩往惧积，非臣耄蔽，所任图报，岂竣庸薄，所能奉服。
梁沈约谢封建昌侯表曰：陛下投袂万里，拯厥涂炭，臣虽心不吠尧，而迹沦桀犬，此则王业始基，臣所不与，徒荷日月之私，竟无蒸烛之用，天命玄鸟，非止今日，受命作周，其来久矣，虽复备数乐推，与同讴颂，而诚微弱草，效阙纤尘，遂班山河之誓，叨佐命之赏，亦何以慰悦帷帐，酬报爪牙。
◇逊让封
《左氏传》曰：会于戚，讨曹成公也，诸侯将见子臧于王而立之，子臧曰：前志有之曰：圣达节，次守节，下失节，为君非吾节也，遂逃奔宋。
又曰：吴诸樊既除丧，将立季札，季札辞曰：曹宣公之卒，诸侯不义曹君，将立子臧，子臧去之，君子曰：能守节也，谁敢奸君，有国非吾节也，弃其室而耕。
《韩子》曰：楚庄王既胜晋于河雍，归而赏孙叔敖，叔敖请汉间之地，沙石之处，楚国之法，禄臣再世收，唯叔敖独存九世，而祀不绝。
《汉书》曰：韦贤薨，子玄成当为嗣，心知非贤，即乃佯狂，妄语笑，既葬，当袭爵，玄成素有名，疑其欲让兄，遂奏劾之，玄成不得已，乃受侯爵。
《东观汉记》曰：窦融数辞爵位。又上疏曰：臣有一子，质性顽钝何况乃当传以连城广土，享诸侯之国哉，他日会见，递［东观汉记作迎。］诏曰：欲让职还土，今相见，不宜论也。
又曰：桓荣卒，子郁当袭爵，让于兄子，显宗不许，不得已受封，而悉以租入与之。
又曰：丁綝从上渡河，及封功臣，上今各言所乐，谓綝曰：诸将皆欲县，子独求乡，何也，綝曰：昔孙叔敖敕其子受封，必求蛇尧确之地，今綝能薄功微，得乡厚矣，上从之，封为定陵新安乡侯，后徙封陵阳侯。
又曰：张纯临终，谓家丞曰：吾无功于时，猥蒙爵土，身死之后，勿议传国爵，子奋，上诏奋嗣爵，奋称纯遗旨，固不肯受，帝以奋违诏，收下狱，奋乃袭封。
又曰：帝欲封樊［《东观汉记》作阴。］兴，置印绶于前，兴固让曰：臣未有先登陷阵之功，而一家数人，并蒙爵土，今［《东观汉记》，《太平御览》二百零一作令。］天下觖望，上嘉兴之让，不夺其志。
又曰：上欲封诸舅，马太后辄断绝曰：计之熟矣，有疑至孝之行，安亲为上，今遭变异，谷价数倍，忧惶昼夜，不安坐卧，而欲封爵，违逆慈母之拳拳，吾素刚急，有胸中气，不可不慎，穰岁之后，唯子之志，吾但当含饴弄孙，不能复知政。
《魏志》曰：田畴从太祖入卢龙塞，太祖独欲侯之，畴素与夏侯惇善，太祖语惇曰：且往以情喻之，答曰：岂可卖卢龙塞以易赏禄哉，纵国私畴，畴独不愧于心乎，涕泣横流，惇具答太祖，太祖喟然，知不可屈，乃拜为议郎。
晋《起居注》曰：故南城侯羊祜，固辞历年，志不可夺，身没让存，遗操益厉，此亦夷齐所称贤也，今听复本封，以彰厥美。
【表】齐谢朓为齐明帝让封宣城公表曰：如其悬旌灞浐，刷马伊谷，洒酒望属车之尘，整笏侍升平之礼，陛下訏谟玄览，钦若宏图，鉴臣匪躬，共申彝训，虽量能之请，近遂微躬，则弘长之风，足轨来世。
梁简文帝为子心［按心上当有大字。］让当阳公表曰：月蚀之馀，无黄童之对，荷戟入榛，异子乌之辩，遂复早建茅社，夙开井赋，爵列五等，绶参四色。又帝为子大款让石城公表曰：诡对鹤书，俯羞鹈翼，臣生处深宫，未觌焦原之险，不出户庭，岂观砥柱之峻，臣闻坳塘泛水，岂议大渎之流，覆匮为峰，终乖小鲁之说。
又为长子大器让宣城王表曰：襄野之辩，尚对轩君，弘羊之计，犹干汉主，徒以结庆璿源，乘荫霄极，一日千里，困骐骥之驰，高阴百尺，藉云崖之远，熙祖流聪慧之称，方建临淮之国，元仲表岐嶷之姿，［原讹妾，据冯校本改。］乃启平原之封，南郡奥部，春谷名区，民化仲翔之俗，山峻陵阳之岭，而绿车赤绶，交映相晖，金玺银券，炤灼光彩。
梁江淹为齐高帝让进爵为王表曰：昔虞思勤夏，不别殊物之锡，晋叔臣周，岂颁上公之典，鲁蕃懿亲，裁蒙衮齐之荣，梁国戚属，方忝旌旗之贵。
梁任昉为齐明帝让宣城郡公表曰：臣本庸才，智力浅短，太祖高皇帝，笃犹子之爱，降家人之慈，世祖武皇帝，情等布衣，寄深同气，武皇大渐，实奉话言，虽自见之明，庸近所蔽，愚夫至此，已实不忍，自固于缀衣之辰，推违于玉几之侧，遂荷原［疑当作顾。］讬，道扬末命，虽嗣君弃常，获罪宣德，王室不造，职臣之由，何者，亲则东牟，任惟博陆，徒怀子孟社稷之对，何救昌邑争臣之讥，四海之议，于何逃责，且陵土未干，训誓在耳，家国之事，一至于斯，非臣之尤，谁任其咎，将何以肃拜高寝，虔奉武园，悼心失图，泣血待旦，宁容复徼荣于愧耻，晏安于国危，且虚饰宠章，委成御侮，臣知不惬物，谁谓攸［冯校本作咸。］宜，命轻鸿毛，责重山岳，存没同归，毁誉一贯，辞一官不减身累，增一职已黩朝经，便当自同体国，不为饰让，至于功均一匡，赏同千里，光宅近甸，奄有全邦，殒越为期，弗敢闻命，亦原曲留降鉴，即垂顺许，乃君臣之道，绰有馀裕，苟曰易照，敢守难夺。
梁沈约为柳世隆让封公表曰：臣闻悬旌玉塞，贰师尚黜其功，伐鼓炎州，伏波犹惧其赏，徒以兼委之施，或难固辞，抽心之情，必无双夺，是故俯容青阁，原还慈于裂壤，窃步丹墀，希收宠于开赋，昔窜命穷雉，难迫势孤，沈板未难，负户非切，及顾温青［全梁文二十七作清。］之馆，惧结尊慈之怀，累叶喁喁，举门惴惴，臣事逼君亲，理非外奖，实赖朝谟谨肃，宰略遐震，奔鲸外剿，臣何力焉，幸得扶老携弱，重出幽堵，还轴归骖，再践乡路，岂可资国眚以邀其功，因豕［全梁文作众。］功而飨其报，遂使甘霜受电之心，有同于饰请，皎日大河之志，匪殊于濬谒。
【书】魏武帝上书让增封曰：无非常之功，而受非常之福，是用忧结比章，归闻天慈无已，未即听许，臣虽不敏，犹知让不过三，所以仍布腹心，至于四五，上欲陛下爵不失实，下为臣身免于苟取。
又上书让封曰：臣诛除暴逆，克定二州，四方来贡，以为臣之功，萧相国以关中之劳，一门受封，邓禹以河北之勤，连城食邑，考功效实，非臣之勋，臣祖父中常侍侯，时但从辇，扶翼左右，既非首谋。又不奋戟，并受爵封，暨臣三叶，臣闻易豫卦曰：利建侯，行师有功，乃当进立以为诸侯也。又讼卦六三曰：食旧德，或从王事，谓先祖有大德，若从王事有功者，子孙乃得食其禄也，伏惟陛下，垂乾坤之仁，降云雨之润，远录先臣扶掖之节，采臣在戎犬马之用，优策褒崇，光曜显量，非臣尫顽，所能克堪。
又上书让费亭侯曰：臣伏读前后策命，既录臣庸才微功，乃复追［原讹退，据冯校本改。］述先臣，幽赞显扬，见得思义，屏营怖惧，未知首领，所当所授，故古人忠臣或有连城而不辞，或有一邑而违命，所以然者，欲必正其名也。又礼制，诸侯国土以绝，子孙有功者，当更受封，不得增袭，其有所增者，谓国未绝也，或有所袭者，谓先祖功大也，数未极，无故断绝，故追绍之也，臣自三省，先臣虽有扶辇微劳，不应受爵，岂逮臣三叶，若录臣关东微功，皆祖宗之灵祐，陛下之圣德，岂臣愚陋，何能克堪。
又上书让增封武平侯及费亭侯曰：伏自三省，姿质顽素，材志鄙下，进无匡辅之功，退有拾遗之美，虽有犬马微劳，非独臣力，皆由部曲将校之助，陛下前追念先臣微功，使臣续袭爵土，祖考蒙光照之荣，臣受不赀之分，未有丝发，以自报效，昔齐侯欲更晏婴之宅，婴曰：臣之先容焉，臣不足以继之，卒违公命，以成私志，臣自顾省，不克负荷，食旧为幸，虽上德在弘，下有因割，臣三叶累宠，皆统极位，义在殒越，岂敢饰辞。
◇外戚封
《史记》曰：武帝卫后弟青，封长平侯，四子皆封侯，贵震天下，天下歌曰：生男无喜，生女勿怒，独不见卫青子夫霸天下。
《汉书》曰：汉兴，外戚与定天下，侯者三人，后父据春秋襃纪之美，帝舅缘大雅申伯之恩，浸广博矣。
又曰：高祖封吕后父吕公为临泗侯，兄泽为周吕侯。
又曰：文帝封后弟薄昭为轵侯。又封齐淮南王舅驷钧等二人为侯。
又曰：景帝封太后弟侄窦广国为章武侯，窦彭祖为南皮侯，窦婴以破吴楚功，封魏其侯，后弟王信为益静侯。
又，河平二年，上悉封舅谭为平阿侯，商成都侯，根曲阳侯，逢时高平侯，立红阳侯，五人同日封，故世谓之五侯。
又曰：武帝封太后同母弟田蚡为武安侯，胜周阳侯，皇后姊子［原讹乎，据冯校本改。］霍去病，伐匈奴，封冠军侯。
《东观汉记》曰：马防兄弟三人，各六千户，防为颖阳侯，特以前参医药勤劳，绥定西羌，以襄城羹亭一千二百户增防，防身带三绶，宠贵至盛。
又，光武封新野王［后汉书五邓晨传作主。］子邓泛为吴［后汉书吴下有房字，此脱。］侯，伯父皇皇考姊子周均为富波侯，追封外祖樊重为寿张侯，重子丹为射阳侯，孙茂为平望侯，彝［《东观汉记》作寻。］乡［《东观汉记》乡上有元字，此脱。］侯，从子冲更父侯，后父阴隆，［《东观汉记》作睦。］宣阳侯，子识原鹿侯，就为信阳侯，皇考女弟子来歙征羌侯，弟由宜西侯，以宁平公主子李雄为新市侯，后父郭昌为阳安侯，子氵充绵曼侯，兄子竟新郪侯，匡发干侯，以姨子冯邯为锺离侯。
又曰：明帝封太后弟阴兴为鲖阳侯，子傅隐强侯，阴盛为无锡侯，楚王舅子许昌龙舒侯。
又曰：邓训自中兴后，累世宠贵，凡侯者二十九人，东京莫比，《魏志》曰：文帝欲追封太后母父，尚书傅群议，自古无妇人分王命爵之制，秦违古法，汉氏因之，非先王之令典也，帝曰：此议是也。
【表】晋庾亮让封公表曰：观圣贤之于名爵，敬戒之甚重，岂先哲宜重之于古，而圣朝可轻之于今耶，譬犹回太阳以消湛露，运沧海以灌燎火，其功易成，其事易立。
◇妇人封
《左传》曰：晋败齐师，齐侯遂自徐关入，见保者曰：勉之，齐师败矣，嬖子女子曰：君免乎，曰：免，锐司徒免乎，曰：免矣，苟君与吾父免矣，可若何，乃奔，齐侯以为有礼，既而问之，辟司徒之妻也，封之石窌。
陈留风俗传曰：封丘者，高祖与项氏战，厄于延乡，有翟母者免其难，故以延乡为封丘县，以封翟母焉。
【表】魏陈王曹植谢妻改封表曰：玺书今以东阿王妃为陈王妃，并下印，绶因故，上前所假印，以其拜授书以即日到，臣辄奉诏拜，其才质底下，谬同受私，遇宠素餐，臣为其首，陛下体乾坤育物之德，东海含容之大，乃后随例，显封大国，光扬章灼，非臣负薪之才，所宜克当，非臣秽衅，所宜蒙获，夙夜忧叹，念报罔极，洪施遂隆，既荣枝干，猥复正臣妃为陈妃，熠燿宣朗，非妾妇憃愚，所当蒙被，葵藿草物，犹感恩养，况臣含气，衔佩弘惠，没而后已，诚非翰墨屡辞，所能报答。
梁沈约谢母封建昌国太夫人表曰：伏见诏书，以臣母封为建昌国太夫人，庆溢蓬门，荣流素族，恭荷屏营，罔识攸窴，臣禀训私闺，志涂靡立，勉以为义，诚有由然，输力致身，曾无万一，天慈罔已，至德弥光，探其私志，降此洪泽，荣亲之至，始自微臣，率斯道也，方流万物，草卉轻命，固莫云酬。
又为长城公主谢表曰：奉策书，封妾为长城县公主，徽命降临，惭腆妄窴，妾膺灵禀气，育景璇闺，弱志易沦，柔德难树，虽复式修姆保，莫敢或遑，而肃雍不著，秾华盖阙，不悟宸晖曲渐，彝章夙贲，籍此恩加，遽延典策，汤沐光启，珩绲昭被。
梁王僧孺为南平王妃拜改封表曰：拜妾为南平王妃，奉命震惭，有灼丹寸，妾瞻丝望帨，且或多惭，镜史观图，是焉知愧，以兹眇薄，有俪蕃仪，紃组不闻，𫗴酡盖阙，不悟玄造曲被，徽渥愈臻，改服递名，事华品贵，恩深外邸，荣照下庭，岂期輶弱，所能胜荷。
【表】宋谢庄为尚书八座改封郡长公主奏曰：臣闻爵厚懿戚，国之恒典，景祚既新，礼与时渥，永兴等七公主，可封郡长公主。
◇尊贤继绝封
《礼记》曰：天子存二代之后，犹尊贤，尊贤不过二代，武王克殷，未及下车，而封黄帝之后于蓟，而封夏后氏之后于杞，殷之后于宋。
《左传》曰：郑子产曰：昔虞过［左传襄二十五年作阏。］父为陶正，以服事我先王，先王赖其利器用，与其神明之后也，庸以元女太姬配胡公，而封诸陈，以备三恪。
《史记》曰：高帝过赵，问乐毅有后乎，得乐臣叔，封之嚣乡，号华成君，成君毅之孙也。
《汉书》曰：自古受命及中兴之君，必兴灭继绝，修废举逸，然后天下归仁，四方之政行焉，传称武王克殷，追存贤圣，至乎不及下车，世代虽殊，其揆一也，高祖拨乱，日不暇给，然犹修祀六国，求［原讹永，据冯校本改。］聘四皓，过魏则宠无忌之墓，适赵则封乐毅之后，孝武畴咨前代，初得周后，复知［汉书十八作加。］爵邑，元成之间，晚得殷世，以备宾位。
又曰：武帝还过洛阳，二三代邈远，以其三十里地，封周后为周子南君。
又曰：高祖功臣侯者，子孙骄逸，多陷法禁，讫于孝武，靡有孑遗，于是成帝复绍萧何，而哀平之世，曹参周勃之后。
又曰：元康四年，立靳翕夏侯婴陈平张良周勃等一百一十八人后，绍爵复家也。
又，汉武元狩中，复以酂户二千四百，封萧何曾孙庆为酂侯，布告天下，令明知朕报以萧相国德庆厚也。
《东观汉记》曰：高祖功臣，萧曹为首，有传世不绝之谊，曹相国后容城侯无嗣，朕甚愍焉，望长陵东门，见二臣之墓，生既有节，终不远身，谊臣受宠，古今所同，遣使者以中牢祷，大鸿胪悉求近亲，宜为嗣者，顷［《东观汉记》作须。］景风［原讹夙，据冯校本改。］绍封，以彰厥功。
《晋阳秋》曰：夏侯惇，魏之元功，勋书竹帛，昔庭坚不祀，［原讹死，据冯校本改。］犹或悼之，况朕受终于魏，而可忘其功臣哉，其择惇近属封之。
《晋中兴书》曰：泰元二年，兴灭继绝后，故陈骞后浩之为高平公，裴秀后球为钜鹿公，王沉后朴之为博陵公，荀勖后轨为济北侯，何曾后阐为朗陵侯，羊祜后法兴为钜平侯。
又曰：元帝绍封魏后曹励为陈留王。
【表】魏武帝谢袭费亭侯表曰：不悟陛下，乃寻臣祖父厕豫功臣，克定寇逆，援立孝顺皇帝，谓操不忘，获封茅土，圣恩明发，远念桑梓，日以臣为忠孝之苗，不复量臣材之丰否，既勉袭爵邑，忝厥祖考，复宠上将𫓧钺之任，兼领大州万里之宪，内比鼎臣，外参二伯，身荷兼绂之荣，本枝赖无穷之祚也，昔大彭辅殷，昆吾翼夏，功成事就，乃备爵锡臣，束修无称，统御无绩，比荷殊宠，策命褒绩，未盈一时，三命交至，双金重紫，显以方任，虽不识义，庶知所尤，［冯校本作死。］
又郭嘉有功早［原作臣，据冯校本改。］死宜追赠封表曰：臣闻褒忠示宠，未必当身，念功惟绩，恩隆后嗣，是以楚宗孙叔敖，显封厥子，岑彭既没，爵及枝庶，诚贤君殷勤于清良，圣祖敦笃于明勋也，故军祭酒洧阳亭侯颍川郭嘉，立身著行，称成乡邦，与臣参事，尽节为国，臣今日所以免戾，嘉与其功，方将表显，使赏足以报效，薄命天陨，不终美志，上为陛下悼借［疑当作惜。］良臣，下自毒恨，丧失奇佐，昔霍去病蚤死，孝武为之咨嗟，祭遵不究功业，世祖望柩悲恸，仁恩降下，念发五内，今嘉陨命，诚足怜伤。
梁任昉为褚蓁代兄袭封表曰：一日被司徒符印，称诏二日许臣兄贲所请，以臣绍封南康郡公，臣世属启圣，运偶时来，尚德畴庸，先锡土宇，臣贲载世承家，兄居长德，而量己夙退，内事园蔬，以臣行达幽明，早酷荼苦，贲天伦冥至，友爱淳深，非直引塉推温，故能逃迹让位，鞠育提养，以及人次，事死让生，尚均脱屣，取信十室，本若锱铢，乃远谬推恩，近霑庸薄，能以国让，弘义有归，匹夫难夺，守以勿二，昔武始迫家臣之策，陵阳感鲍子之言，张以诚请，丁为理屈，且大宗绝绪，命臣出缵傍统，禀承在昔，理绝终天，永怀情事，触感崩裂，伏惟陛下，俯权孤门哀荣之重，爰夺臣贲一至之轻，察其丹款，特赐停绝，至公允穆，微臣克幸。
又表曰：近冒披款，庶蒙哀亮，奉被还诏，未垂矜允，伏读周遑，罔寘心诚，臣本凡劣，身名不限，摽一善不足以验风流，存小让不足以弘进止，若乃富埒千驷，贵有邦家，二者之来，不期而至，中人犹其趑趄，凡近固宜勉勖，直以门绪有归，长德无二，若使贲高延陵之风，臣忘子臧之节，是废德举，岂曰能贤，陛下留心孤门，特深追远，故臣穷必呼天，凭威咫尺，贲婴疾沉固，公私废礼，逢不世之恩，遂良己之志，确然难夺，有理存焉，臣既承先旨，出缵傍统，受命有资，反身何奉，叙心感悼，免义迫躬，诚贲息霁，［句有脱文。］年将志学，礼及趋拜，且私门世适，二三攸序，若天眷无已，必降殊私，乞以臣霁奉膺珪社，伏原陛下圣慈，曲垂矜慎，如蒙哀允，施重含育。
周庾信功臣不死王事请门袭封表曰：臣闻以法施民，必传祀典，以劳定国，必有承家，孙叔敖祭酹无闻，有伤良相，汝叔齐胤嗣绝没，实贬贤臣，谨案大统十六年格，先有封爵，死于王事绝嗣者，听以支子继袭，非死王事，不许承封，前牒五等功臣，皆是勤劳王室，身当患难，扞御灾祸，翼赞大猷，一日遇疾，身捐馆舍，不幸无胤，享祀便绝，于礼则不足，于义则有伤，未求上林之猎，已削其侯，不服襜褕之衣，先除其国，伏惟皇帝，崇德旌庸，兴亡继绝，闻鼓鼙而思将帅，画云台而念旧臣，岂有功存社稷，而无后可守，事尽忠贞，而无祠可祭，周于蕃屏为约，事在世功，汉以山河为誓，义存长久，臣闻存人之国，大于救人之灾，立人之后，重于封人之墓，窃以殷朝继及，无废小宗，周室兴亡，贵存身后，绍高密者累叶，岂专邓万［本集作禹。］之正胤，嗣平阳者重世，何必曹参之嫡孙，愚谓生有其劳，死非王事，虽在支庶，并听承袭，幸使伯有之魂，不能为厉，若敖之鬼，其无馁而，幽显对扬，人神咫尺。
