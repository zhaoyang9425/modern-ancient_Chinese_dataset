◇言志
《尚书》曰：诗言志。
《礼记》：志之所至，诗亦至焉，诗之所至，乐亦至焉。
《毛诗序》曰：诗者，志之所之也，在心为志，发言为诗。
《论语》曰：颜回季路侍，子曰：盍各言尔志，子路曰：原车马，衣轻裘，与朋友共，弊之而无憾，颜回曰：原无伐善，无施劳，子路曰：原闻子之志，子曰：老者安之，朋友信之，少者怀之。
又，子曰：饭蔬食饮水，曲肱而枕之，乐亦在其中矣，不义而富且贵，于我如浮云。
又曰：叶公问孔子于子路，子路不对，子曰：汝奚不曰：其为人也，发愤忘食，乐以忘忧，不知老之将至云尔。
又，子路曾晢冉有公西华侍坐，子曰：居则曰不吾知也如或知尔，则何以哉？子路率尔而对曰：千乘之国，摄乎大国之间，加之以师旅，因之以饥馑，由也为之，比及三年，可使有勇，且知方也。夫子哂之，求尔何如？对曰：方六七十，如五六十，求也为之，比及三年，可使足民，如其礼乐，以俟君子。赤尔何如？对曰：非曰能之，原学焉，宗庙之事，如会同，端章甫，原为小相焉。点尔何如？鼓瑟希，铿尔，舍瑟而作。对曰：异乎三子者之撰。子曰：何伤乎，亦各言其志也。曰：暮春者，春服既成，冠者五六人，童子六七人，浴乎沂，风乎舞雩，咏而归。夫子喟然叹曰：吾与点也。
《家语》，孔子北游，登于农山之上，子路子贡颜回侍侧，孔子四望，喟然而叹曰：于斯致思，无所不至矣，二三子各言其志，吾将择焉，子路进曰：原得白羽若月，赤羽若日，锺鼓之音，上振于天，旌旗缤纷，下蟠于地，由当一队而敌之，搴旗执馘，唯由能之，使夫二子从我焉，夫子曰：勇哉，子贡曰：赐原使齐楚合战，两垒相当，旗鼓相望，埃尘连接，捉刃交兵，赐着缟衣白冠，陈说其间，推论利害，二国释患，唯赐能之，使夫二子从我焉，夫子曰：辩哉，颜回曰：回闻薰莸不同器而藏，尧桀不共国而治，以类异也，回原得明王圣主而相之，敷其五教，遵之礼乐，使城郭不修，沟洫不越，铸兵刃为农器，放牛马于原薮，室家无怨旷之思，千载无战斗之患，则由无所施其勇，而赐无所用其辩矣，夫子懔然曰：美哉德也，不伤财，不害民，不繁辞，则颜氏之子有焉。
孝经钩命决曰：孔子曰：吾志在春秋，行在孝经，以春秋属商，以孝经属参。
《史记》：陈涉尝与人佣耕，辍耕于垄上，怅恨久之，曰：苟富贵，无相忘，佣者笑而应之曰：若为佣耕，何富贵乎，涉太息曰：嗟乎，燕雀焉知鸿鹄之志哉。
汉杨雄自叙曰：雄为人简易佚宕，默而好深湛之思，清净无为，少嗜欲，不汲汲于富贵，不戚戚于贫贱，不修廉隅，以儌名当世，无担石之储，晏如也，自有大度，非圣哲之书不好也，非其意，虽富贵不事也。
东观汉记，初光武适新野，闻阴后美，心悦之，后至长安，见执金吾甚盛，因叹曰：仕宦当作执金吾，娶妻当得阴丽华。
后《汉书》：马少游谓其从兄援曰：士生一世，但取衣食裁足，乘下泽车，御款段马，守坟墓，乡里称善人，斯可矣。
又，冯衍有大志，不戚戚于贫贱，常慷慨叹曰：衍少事名贤，经历显位，怀金垂紫，竭节奉使，不求苟得，常有凌云之志，三公之贵，千金之富，不得其原，不槩于怀，贫而不衰，贱而不恨，年虽疲曳，犹庶几名贤之风，修道德于幽冥之路，以终身名，为后世法。
又，班超，字仲叔，家贫，佣书以供养，久乃投笔而叹曰：大丈夫无他志略，犹当效傅介子张骞，立功异域，以取封侯，安能久事笔砚间乎。
又，梁竦，字敬叔，自负其才，郁郁不得其意，登山远望，叹息曰：大丈夫生当封侯，死当庙食，如不然，闲居足以养志，诗书足以自娱，州郡之职，但劳人耳。
又，仲长统，字公理，常欲卜居清旷，以乐其志，曰：濯清水，追凉风，钓游鲤，弋高鸿，不受当世之责，永保性命之期，则可以凌云霄，出宇宙之外矣。
张璠汉纪，孔融拜太中大夫，虽居家失势，宾客日满其门，爱才乐士，常若不足，每叹曰：坐上宾常满，樽中酒不空，吾无忧矣。
吴书，郑泉，博学有奇姿，而性嗜酒，闲居，每日原得美酒满五百斛舡，以四时甘肥置两头，反复没饮之，惫即住而啖肴膳，酒有升斗减，随即益之，不亦快乎。
晋中兴书，毕卓为吏部郎中，常谓人曰：右手持酒杯，左手持蟹螯，柏浮酒池中，便足了一生。
【诗】魏陈思王曹植诗曰：庆云未时兴，云龙潜作鱼，神鸾失其俦，还从燕雀居。
晋阮籍咏怀诗曰：天地烟煴，元精代序，清阳曜灵，和气容与，于赫帝朝，伊衡作辅，才非允文，器非经武，适彼沅湘，讬介渔父，优哉游哉，爰居爰处。
又曰：月明星稀，天高地寒，啸歌伤怀，独寤寐言，临觞拊膺，对食忘餐，世无萱草，令我哀叹。
又曰：河上有丈人，纬萧弃明珠，甘彼藜藿食，乐是蓬蒿庐，岂效缤纷子，良马骋轻舆，朝生衢路傍，夕瘗横街隅，歌笑不终宴，俯仰复欷歔，鉴兹二三者，愤懑从此舒。
又，幽兰不可佩，朱草为谁荣，修竹隐山阴，射干临增城。
又曰：驾言发魏都，南向望吹台，箫管有遗音，梁王安在哉，战士食糟糠，贤者处蒿莱，歌舞曲未终，秦兵复已来。
又曰：木槿荣丘墓，煌煌有光色，白日颓林中，翩翩零路侧，蟋蟀吟户牖，蟪蛄鸣荆棘，蜉蝣原三朝，采采循羽翼。
又，一日复一日，一夕复一晨，容色改平常，精魂自飘沦，临觞多哀楚，思我故情人，对酒不能言，凄怆怀酸辛。
又曰：鸿鹄相随飞，随飞适荒裔，双翮凌长风，须臾万里逝，朝餐琅玕实，夕宿丹山际，讬身青云中，网罗不能制，岂与乡曲士，携手共言誓。
又曰：鸒鸠飞桑榆，海鸟运天池，岂不识宏大，羽翼不相宜，招摇安可翔，不若栖树枝，下集蓬蒿间，上游园囿篱，但尔亦自足，用子为追随。
又曰：嘉树下成蹊，东园桃与李，秋风吹飞藿，零落从此始，繁华有憔悴，堂上生荆杞。
又曰：天马出西北，由来从东道，春秋非有讬，富贵焉常保，清露被皋兰，凝霜霑野草。
又曰：平生少年时，轻薄好弦歌，西游咸阳中，赵李相经过，娱乐未终极，白日忽蹉跎，驱马复来归，反顾望三河，黄金百镒尽，资用常苦多，北临太行道，失路将如何。
又曰：步出上东门，北望首阳岑，下有采薇士，上有嘉树林，良辰在何许，凝霜霑衣襟，寒风振山冈，玄云起重阴，鸣雁飞南征，𫛸窸发哀音，素质游商声，凄怆伤我心。
又曰：昔年十四五，志尚好书诗，被褐怀珠玉，颜闵相与期，开轩临四野，登高望所思，丘墓蔽山冈，万世同一时，千秋百岁后，荣名安所之。
又曰：徘徊蓬池上，还顾望大梁，渌水扬洪波，旷野渀茫茫。
又曰：宁与燕雀翔，不随黄鹄飞，黄鹄游四海，中路将安归。
又曰：北里多奇舞，濮上有微音，轻薄闲游子，俯仰乍浮沉，焉见王子乔，乘云翔邓林，独有延年术，可用慰我心。
又曰：南国有佳人，容华若桃李，朝游江北岸，夕宿潇湘沚，时俗薄朱颜，谁为发皓齿。
又曰：夜中不能寐，起坐弹鸣琴，薄帷鉴明月，清风吹我衿，孤鸿号外野，翔鸟归北林，徘徊将何见，忧思独伤心，晋傅玄杂诗曰：闲夜微风起，明月照高台，清响呼不应，玄景招不来，厨人进藿茹，有酒不盈杯，安贫福所与，富贵为祸媒，金玉虽高堂，于我贱蒿莱。
晋张翰诗曰：暮春和气应，白日照园林，青条若总翠，黄花如散金，荣与壮俱去，贱与老相寻。
又，东邻有一树，三纪裁可拱，无花复无实，亭亭云中竦，隙禽不为巢，短翮莫肯任。
又，忽有一飞鸟，五色杂英华，一鸣众鸟至，再鸣众鸟罗，长鸣摇羽翼，百鸟互相和。
晋张协诗，瓴甋夸玙璠，鱼目笑明月，不见郢中歌，能否居然别，阳春无和者，巴人皆下节。
又曰：此乡非吾地，此郭非吾城，折冲樽俎间，制胜在两楹，巧迟不足称，拙速乃垂名。
宋谢灵运忆山中诗曰：采菱调易急，江南歌不缓，楚人心昔绝，越客肠今断，断绝虽殊念，俱为归虑款。
又诗，韩亡子房奋，秦帝鲁连耻，本自江海人，忠义感君子。
宋谢惠连诗，夕坐苦多虑，行歌践闺中，房栊引倾月，步檐结春风。
宋鲍昭杂诗，十五讽诗书，篇翰靡不通，弱冠参多士，飞步游春宫，侧睹君子论，预见古人风，两说穷舌端，五车摧笔锋，羞当白璧贶，耻受聊城功，晚节从世务，乘鄣远和戎，解珮袭犀渠，卷帙奉卢弓，始原力不及，安知命不终。
齐谢朓冬绪羁怀诗曰：去国怀丘园，入远滞城阙，寒灯耿宵梦，清镜悲晓发，风草不留霜，冰池共如月。
梁江淹效阮公诗曰：岁暮多怀伤，中夕弄清琴，戾戾曙风急，团团明月阴，愁云出北山，宿鸟惊东林，谁谓人道旷，忧慨自相寻，宁知霜雪后，独见竹柏心。
又曰：十五学诗书，颜华常美好，不逐世间人，斗鸡东郊道，富贵如浮云，金玉不为宝，一旦𫛸窸鸣，严霜被劲草，志气多感失，泣下霑怀抱。
又曰：夕云映西山，蟋蟀吟桑梓，零落被百草，秋风吹桃李，君子怀苦心，感慨不能止，驾言远行游，驱马清河涘，寒暑更进退，金石有终始，光色俯仰间，英艳难久恃。
梁吴均咏怀诗曰：仆本报恩人，走马救东秦，黄龙暗迢递，青泥寒苦辛，野战剑锋尽，攻城才智贫，唯馀一死在，留持赠主人。
又曰：元淑势位卑，长卿宦情寡，二顷且营田，三钱聊饮马，悬风白云上，挂月青山下，心中欲有言，未得忘言者。
周庾信咏怀诗曰：步兵未饮酒，中散未弹琴，萧索无真气，昏昏有欲心，涸鲋常思水，惊飞每失林，风云能变色，松竹且悲喑，由来不得意，何必往长岑。
又曰：无闷无不闷，有待何可待，昏昏如坐雾，漫漫疑行海，千年水未清，一代人先改，昔说东陵侯，唯见瓜园在。
又曰：畴昔国士遇，生平知己恩，直言殊可吐，宁知炭欲吞，一顾重尺璧，千金轻一言，悲伤刘孺子，凄怆史皇孙，无因同武骑，归守灞陵园。
又曰：周王逢郑忿，楚后值秦冤，梯冲已鹤列，冀马忽云屯，武安檐瓦振，昆阳猛兽奔，流星夕照境，烽火夜烧原，古狱饶冤气，空亭多枉魂，天道或可问，微子不忍言。
又曰：萧条亭鄣远，凄怆风尘多，关门临白狄，城影入黄河，秋风别苏武，寒水送荆轲，谁言气盖世，晨起帐中歌。
隋颜之推古意诗曰：十五好诗书，二十弹冠仕，楚王赐颜色，出入章华里，作赋凌屈原，读书夸左史，数从明月宴，或侍朝云祀，登山摘紫芝，泛江采绿芷，歌舞未终曲，风尘暗天起，吴师破九龙，秦兵割千里，狐兔穴宗庙，霜露霑朝市，璧入邯郸宫，剑去襄城水，不获殉陵墓，独生良足耻，悯悯思旧都，恻恻怀君子，白发闚明镜，忧伤没余齿。
又曰：宝珠出东国，美玉产南荆，随侯曜我色，卞氏飞吾声，已加明称物，复饰夜光名，骊龙旦夕骇，白虹朝暮生，华彩烛兼乘，价直距连城，常悲黄雀起，每畏灵蛟迎，千刃安可舍，一毁难复营，昔为时所重，今为时所轻，原与浊泥会，思将垢石并，归真川岳下，抱润潜其荣。
【赋】后汉冯衍显志赋曰：冯子以大人之德，不碌碌如玉，硌硌如石，风兴云蒸，一龙一蛇，合道翱翔，与时变化，夫岂守一节哉，上陇阪，腾高冈，游精宇宙，流目八纮，眇然有思凌云之意，乃作赋自广，命篇曰显志云，开岁发春，百卉含英，甲子之朝兮，汨吾西征，发轸新丰兮，徘徊镐京，凌飞廉而太息，登平阳而怀伤，悲世俗之险阨，哀好恶之无常，弃衡石而意量兮，随风波而飞扬，陟九嵕而临〈山截〉嶭，听泾渭之波声，岁忽忽而日迈兮，寿冉冉而不与，耻功业之无成兮，赴原野而穷处，陟陇山以逾望，眇然览于八荒，风波飘其并兴兮，情惆怅而增伤。览天地之幽奥兮，统万物之维纲，究阴阳之变化兮，昭五德之精光，高吾冠之岌岌兮，长吾珮之洋洋，饮六醴之清液，食五芝之茂英，嘉孔丘之知命兮，大老聃之贵荣玄，德与道其孰能宝，名与身其孰亲。
后汉班固幽通赋曰：系高顼之玄胄兮，氏中叶之炳灵，飘凯风而蝉蜕兮，雄朔野以飏声，皇十纪而鸿渐兮，有羽仪于上京，魂豭豭与神交兮，精诚发于宵寐，梦登山而回眺兮，觌幽人之仿佛，惟天地之无穷兮，鲜民生之晦在，纷屯邅与蹇连兮，何艰多而智寡，昔卫叔之御昆兮，昆为寇而丧予，管弯弧欲毙雠兮，雠作后而成已，变化故而相诡兮，孰云豫其终始，雍造怨而先赏兮，丁由惠而被戮，栗取吊于由吉兮，王膺庆于所蹙，叛回穴其若兹兮，北叟颇识其倚伏，宣曹兴败于下梦兮，鲁卫名谥于铭谣，妣聆呱而刻石兮，许相理而鞠条，道混成而自然兮，术同源而分流，所贵圣人之至论兮，顺天性而断谊，物有欲而不居兮，亦有恶而不避，三仁殊而一致兮，夷惠异而齐声，木偃息以藩魏兮，申重茧而存荆，纪焚躬以卫上兮，皓颐志而弗倾，侯草木之区别兮，苟能实其必荣，要没世而不朽，乃先民之所程，观天网之纮覆兮，实匪谌而相训，谟先圣之大猷兮，亦邻德而助信，虞韶美而仪凤兮，孔忘味于千载，素文信而底麟兮，汉宾祚于异代。
魏陈王曹植玄畅赋曰：夫富者非财也，贵者非宝也，或有轻爵禄而重荣声者，或有受性命以殉功名者，是以孔老异旨，杨墨殊义，聊作斯赋，名曰玄畅，夫何希世之大人，罄天壤而作皇，该仁圣之上义，据神位以统方，补五帝之漏目，缀三代之维纲，侥余生之幸禄，遘九二之嘉祥，上同契于稷禼，降合颖于伊望，思荐宝以继佩，怨和璞之始镌，思黄锺以协律，怨伶夔之不存，考所图之莫合，怅蕴结而延伫，志鹏举以补天，蹶青云而奋羽，舍余驷而改驾，任中才之法御，望前轨而致策，顾后乘而安驱，匪逞迈之短修，取全真而保素，弘道德而为宇，筑无怨以作蕃，播慈惠以为圃，耕柔顺以为田，不媿景而惭魄，信乐天之何欲，逸千载而流声，超贵黎而度俗。
又幽思赋曰：倚高台之曲嵎，处幽僻之闲深，望翔云之悠悠，差朝济而夕阴，顾秋华之零落，感岁暮而伤心，观跃鱼于南沼，聆鸣鹤乎北林，搦素笔而慷慨，扬大雅之哀吟，仰清风以叹息，寄予思于悲弦，信有心而在远，重登高以临川，何余心之烦错，宁翰墨之能传。
魏刘桢遂志赋曰：幸遇明后，因志东倾，披此丰草，乃命小生，生之小矣。何兹云当，牧马于路，役车低昂，怆恨恻切，我独西行，去峻溪之鸿洞，观日日于朝阳，释藂棘之馀刺，践槚林之柔芳，皦玉粲以曜目，荣日华以舒光，信此山之多灵，何神分之煌煌，聊且游观，周历高岑，仰攀高枝，侧身遗阴，磷磷〈石阑〉々，以广其心，伊天皇之树叶，必结根于仁方，梢吴夷于东隅，掣畔臣乎南荆，戢干戈于内库，我马絷而不行，扬洪恩于无涯，听颂声之洋洋，四宇莫以无为，玄道穆以普将，翼俊乂于上列，退仄陋于下场，袭初服之芜薉，讬蓬芦以游翔，岂放言而云尔，乃旦夕之可忘。
魏丁仪厉志赋曰：览前志而博观，求余心之所安，虽疲驽而才弱，敢舍力而不攀，懿躬稼之克任，贱善射而陨残，羡首阳之遗誉，憎千驷之馀讪，宗舍藏之伟节，薄鼎角之自干，嘉法言之令扬，悼说难之丧韩，鉴登险之败绩，顾清道以自闲，瞻亢龙而惧进，退广志于伐檀，虽德厚而祚卑，犹不忘于盘桓，薰以芬香而自烧，兔亦取毙于豪翰，援大雅以为戒，眺龚胜而自叹，嗟世俗之参差，将未审乎好恶，咸随情而与议，固真伪以纷错，秽杯盂之周用，令瑚琏以抗阁，恨骡驴之进庭，屏骐骥于沟壑，疾青蝇之染白，悲小弁之靡讬，恶晨妇之蒙厚，痛三代之见薄，惟受性之朴拙，亮未达乎测度，顾锺子之既没，牙辍弦而不作，敦三思之弥愤，勤循墙之兹恪，勉夕改以补朝，履日新而悔昨。
魏韦鋋［按当作诞。］叙志赋曰：胤鸿烈之末流，蒙祖考之馀德，奉过庭之明训，纳微躬于轨则，勉四民之耕耘，遂能辩乎菽麦，自弱冠而立朝，无匡时之异才，每寤寐以叹息，思损己而降阶，遭大魏之革命，罔群士于行职，虽固陋之无用，犹收录而序饰，历文武于机衡，拥大珰于帝侧，随伦侪以按牒，乃剖符而封殖，顾仪服而增愤，心夕惕以愧恧，蒙圣皇之宏恩，过待罪于卿士，奏朝请于朔望，恭禋享于郊祀，念余年之冉冉，忽一过其如驰，微奇功以佐时，徒旷官其何为，匪逊让之足殉，信神气之稍衰，将诉诚于明后，乞骸骨而告归，晋夏侯惇怀思赋曰：何天地之悠长，悼人生之短浅，思纵欲以求欢，苟抑沉以避免，嗟圣王之制作，所以贵夫善善，信循道以从法，何世路之迍蹇，始絜操以迄今，每适道而靡违，思典言以摄事，弗履过而循非，恒战战以矜栗，杜秽衅而防微，敛规节以践迹，冀天鉴之祐诚，勤恭肃以端厉，常苦心而劳形，桑榆掩其薄没，既白首而无成，世务多故，吾固甘夫无为，名不足以为尚，空劳秽以自卑，永无事以安神，故幸殁之无知。
晋枣据表志赋曰：据忝职门下，在帷幄之末，与群士斜齐，［句有讹，全晋文六十七斜作叙。］登玉陛，待日月，久矣，出为冀州刺史，犬马恋主，既有微情，且志之所存，不能无言，因而赋之曰：过承嘉惠，擢身泰晨，俯蹑丹墀，仰承三辰，当乐夏之颽南，蒙朱阳之和仁，接鸣鸾之垂翼，因神虬之光鳞，浮眇末之纤质，济吾身于天津，邈卢敖之所涉，阶多士之遗尘，登九垓之虚轨，觌汗漫之威神，情飘飘而凌云，意仿佛于真人，扶摇薄于悬圃，增城郁以嵯峨，被羽衣之飞飞，握若蕙之芳华，蹈纠纷之绝轨，攀大椿之疏柯，意翘翘而慕远，思濯发于天波，悲落叶之思条，情恋恋于昊仓，怀圣德之弘施，情惨切而内伤，感有莘之媵臣，原致主于陶唐。
晋潘尼怀退赋曰：伊畴昔之怀愤，思天飞以远迹，望循涂而投轨，溯翔风以理翮，冀云雾之可凭，希天路之开辟，何时原之多违，奄就羁以服役，困吴坂之峻岨，畏盐车之严䇲，嗟游处之弗遇，奚郁悒之难任，背宇宙之寥廓，罗网罟之重深，常屏气以敛迹，焉游豫以娱心，傅释板以亮殷，望投竿而相姬，穷独善以全质，达兼利以济时，聃安志于柱史，由抗迹于嵩箕，理殊涂而同归，虽百虑其何思，敢因虚以讬谈，遂逡巡而造辞。
晋傅咸申怀赋曰：何天施之弘普，厕瓦砾于琼瑛，备东宫之妙选，奉储君之圣明，穆穆清禁，济济群英，鸾翔凤集，羽仪上京，芬芳并发，我秽其馨，德音光宣，我累厥声，岂伊不媿，顾影惭形，虽自百于殒越，惧恩隆而命轻，命既轻而才下，谅无补于明时，塞贤哲之显路，而尘损之日滋，匪躭荣而忘替，实结恋之有违，忍厚颜于寮类，甘获戾而受讥，不悟皇恩之弥崇，授大县乎近畿，畿云近而防远，情眷眷而含悲，悲则兼怀，忧虑寔深，雍可南面，千载晞心，微微小子，斯之莫任，莫斯之任，求仁在我，将反初服，毕志训雅，尽乌鸟之至情，竭欢敬于膝下，进抗疏以归诚，退抽簪而脂车，庶所乞之克从，永收迹于蓬庐。
晋曹摅述志赋曰：慕浮云以抗操，躭箪食之自娱，羡首阳之皎节，叹南山之高疏，哀夫差之溷惑，咏楚怀之失图，悲伍员之沉悴，痛屈平之无辜，嘉沮溺之隐约，羡接舆之狂歌，顾大雅之先智，纬明哲之所经，微见机而遂逝，比舍生而亲名，道殊涂而同归，要逾世而并荣，舜拘忤于焚廪，孔怵惕于陈匡，纷迍蹇之若斯，何遭命之可常，情怳惚以回迷，梦乘云而飞飏，驾麟凤之靡靡，截龙旗之洋洋，周九州而骋目，登四岳而永望，承圣喆而砥砺，奋羽仪而翱翔，被兰戺之芳华，带锺山之玉英，饰吾冠之岌岌，美吾珮之玲玲，悲盛衰之递处，情悠悠以纡结，揽萱草以掩泪，曾一叹而九咽。
晋陆机遂志赋曰：昔崔篆作诗，以明道述志，而冯衍又作显志赋，班固作幽通赋，皆相依仿焉，张衡思玄，蔡邕玄表，张叔哀系，此前世之可得言者也，崔氏简而有情，显志壮而泛滥，哀系俗而时靡，玄表雅而微素，思玄精练而何［集作和。］惠，欲丽前人，而优游清典，漏［疑当作陋。］幽通矣，班生彬彬，切而不绞，哀而不怨矣，崔蔡冲虚温敏，雅人之属也，衍抑扬顿挫，怨之徒也，岂亦穷达异事，而声为情变乎，余备讬作者之末，聊复用心焉，武定鼎于洛汭，胡受瑞于汝坟，繇鸣凤于百祀，启敬仲乎方震，苟天光之所炤，岂舜族其必陈，厌禋祀于故墟，飨禴祭于东邻，祢八叶而松茂，舞九韶乎降神，系姜叟于海曲，表沧流以远震，仰前踪之绵邈，岂孤人之能胄，匪世禄之敢怀，伤兹堂之不构，理或睽而后合，道有夷而弗顺，傅栖岩而神交，伊荷鼎以自进，萧绸缪于丰沛，故攀龙而先跃，陈倾覆于楚魏，亦陵霄以自濯，伍被刑而伏剑，魏和戎而拥乐，彼殊涂而并致，此同川而偏溺，祸无景而易逢，福有时而难学，惟万物之运动，虽纷纠而相袭，随性类以曲成，故圆行而方立，要信心而委命，援前修以自呈，拟遗迹于成轨，咏新曲于故声，任穷达以逝止，亦进仕而退耕，庶斯言之不渝，抱耿介以成名。又怀土赋曰：余去家渐久，怀土弥笃，方思之殷，何物不感，曲街委巷，罔不兴咏，水泉草木，咸足悲焉，故述斯赋，背故都之沃衍，适新邑之丘墟，遵黄川以葺宇，被苍林而卜居，悼孤生之已晏，恨亲没之何速，排虚房而永念，想遗尘其如玉，眇绵邈而莫觏，徒伫立其焉属，感亡景于存物，惋隤年于拱木，悲顾眄而有馀，思俯仰而自足，留兹情于江介，寄瘁貌于海曲，玩通川以悠想，抚归涂而踯躅，伊踯躅之徒勤，惨归途之良难，愍栖鸟于南枝，吊离禽于别山，念庭树以悟怀，忆路草而解颜，甘堇荼于饴茈，纬萧艾其如兰，神何寝而不梦，形何兴而不言。
梁元帝玄览赋曰：岁次旃蒙，月建司空，变蕤宾之吕，扇广莫之风，萧子褰帷九水，作牧三宫，乃盱衡而言曰：唯天为大，唯尧则之，唯地为厚，唯王国之，粤羲皇之握镜，实乃神而乃圣，陈六联于八则，弘九职于三令，惟天纵于副后，逾启诵而为首，既论儒而肃成，复断狱于长寿，尔其湘水之东，即我龟蒙，魏正元而分邑，吴太平而定中，镇鳞山之崔嵬，傍龙迹而穹隆，将游目于五湖，夕结览于姑苏，临阊门之跨水，耸重阙而开都，观泉亭之涌波，窟巍巍而瓘瓘，张素盖而萦洲屿，驰白马而赴江沱，登舜桥而延首，暇禹井而淹留，御史之床犹在，督护之门不修，详夫皇王爰处，本无定所，尧都平阳，舜在冀方，商王居亳，成周卜洛，故知黄旗紫盖，域中为大，天地之所合，风云之所会，爰八命而建旟，诚非亲而勿居，应鸣鞞于龙角，覆缇幕于熊车，经钓台而高迈，过鄂渚而西浮，变青门之三袭，为黄尘之一丘，临章华而留眄，见旧楚之凄凉，试极目乎千里，何春心之可伤，其渚宫也，夹江带阡，布濩井田，通逵交迸，高门接连，人腰水心之剑，家给火耕之田，尔乃树之榛栗，椅桐梓漆，三巴黄甘，千户朱橘，矧高宴于城隅，驻五马而踟蹰，乃有青琴碧玉，绛树绿珠，西河王豹，东野绵驹，兰缸夕燃，合璧斜天，照流风之回雪，映出水之初莲，奉信珪而入朝，驱骏驷而乘轺，既总司于戍旅，亦兼饰于丰貂，幼坟籍以自娱，迄方今而不渝，云气芝英之简，悬针倒薤之书，拟河献之留真，希淳于之席珍，临秋水之至乐，登春台而目欣，凿户牖而长望，混木雁而兼陈，嗟今来而古往，聊绝笔于获麟。
又言志赋曰：天文既表，人文可观，知负扆之来易，信握镜之云难，差立极而补天，验璧合而珠连，有庖羲之八索，称朱襄之五弦，闻夏王之铸鼎，重农皇之播田，虽车轨之未同，亶弥媿于栋隆，戮封豕于海内，斩长狄于区中，怀宿昔之玙璠，并来游於菟园，悲元瑜之已逝，叹灵光之独存，想延宾于北阁，因置酒于南轩，闻𣲗鸣而怀友，听长笛其何言，夙有尚于清静，叨再□［原坏，疑是驻字。］于鄢郢，东窥文命之穴，南望鸿崖之井，遂抚运而登庸，谬垂旒而卷领，虽有愧于前英，每求衣于未明，召司烜而照夜，观执珪而满庭，诚虽休以勿休，寔旨酒之忘忧，绝何杨之妙舞，废绵驹之善讴，彼知止与知足，复何营而何欲，柱何用于黄金，案宁劳于青玉，尔乃高步北园，用荡嚣烦，桂偃蹇而临栋，石穹隆而架门，对灌木之修耸，观激水之飞奔，涧不风而自响，天无云而昼昏，闻宾鸿之夜飞，想过沛而霑衣，况登楼而作赋，望怀海而思归。
【书】汉司马迁报任安书曰：仆亦尝厕下大夫之列，陪奉外廷末议，不以此时，引维纲，尽思虑，今已亏形为埽除之隶，在阘茸之中，乃欲仰首伸眉，论列是非，不亦轻朝廷羞当世之士邪，仆与李陵，俱居门下，素非相善也，趋舍异路，未尝衔杯酒，接殷勤之馀欢，今举事一不当，而全躯保妻子之臣，随而媒蘖其短，仆诚私心痛之，且李陵提步卒，不满五千，深践戎马之地，矢尽道穷，救兵不至，士卒死伤如积，然李陵一呼劳军，士卒无不起，张空拳，冒白刃，北乡争死敌者，愚以为李陵素与士大夫绝甘分少，能得人之死力，虽古名将不过也，身虽陷败，亦足以曝于天下也，适会召问，即以此指，推言陵之功，欲以广主上之意，塞睚眦之辞，未能尽明，明主不晓，以为仆沮贰师，而为李陵游说，遂下于理，奉拳拳之忠，终不自明，交游莫救视，左右亲近不为一言，身非木石，独与法吏为伍，深幽囹圄之中，谁可告愬者，此真少卿所亲见，仆行事岂不然乎，且夫臧获婢妾，犹能引决，况仆之不得已乎，所以隐忍苟活，身函粪土之中而不辞者，鄙没世而文采不表于后世也，古者富贵而名磨灭，不可胜记，唯倜傥非常之人称焉，盖西伯拘而演周易，仲尼厄而作春秋，屈原放逐，乃赋离骚，左丘失明，厥有《国语》：孙子膑脚，兵法修列，不韦迁蜀，世传吕览，韩非囚秦，说难孤愤，诗三百篇，大抵贤圣发愤之所为作也，仆窃不逊，近自讬于无能之辞，网罗天下放失旧闻，略考其行事，综其终始，稽其成败兴坏之纪，欲以究天地之际，通古今之变，成一家之言，惜其不成，是以就极刑而无愠色，仆诚已著此书，藏之名山，传之其人，通邑大都，则仆偿前辱之责，虽万被戮，岂有悔哉，然此可为智者道，难为俗人言也。
汉杨恽报孙会宗书曰：恽家方隆盛时，乘朱轮者五十人，位在列卿，爵为通侯，总领从官，与闻政事，曾不能以此时有所建明，以宣德化，已负窃位素餐之责久矣，怀禄贪势，不能自退，遂遭变故，横被口语，身幽北阙，妻子满狱，当此之时，自以夷灭不足以塞责，岂意得全首领，复奉先人之丘墓乎，伏惟圣主之恩，不可胜量，君子游道，乐以忘忧，小人全躯，悦以忘罪，窃自思念，过已久矣，行已亏矣，长为农夫，以没世矣，是故身奉［《文选》四十一作率。］妻子，戮力耕桑，灌田治产，以给公上，不意当复用此为讥议也，田家作苦，岁时伏腊，烹羊炮羔，斗酒自劳，家本秦地，能为秦声，妇赵女也，雅善鼓瑟，奴婢歌者数人，酒后耳热，仰天抚缶而呼呜呜，其诗曰：田彼南山，芜秽不治，种豆一顷，落而为萁，人生行乐耳，须富贵何时，是日也，拂衣而喜，奋袖低昂，顿足起舞，诚淫荒无度，不知其不可也，恽幸有馀禄，方籴贱贩贵，逐什一之利，下流之人，众毁所归，不寒而栗，虽雅知惮者，犹随风而靡，尚何称誉之有，道不同，不相为谋，今子尚安得以卿大夫之制而责仆哉。
魏文帝与吴质书曰：季重无恙，涂路虽局，官守有限，原言之怀，良不可任，足下所治僻左，书问致简，益用增劳，每念昔日南皮之游，诚不可忘，既妙思六经，逍遥百氏，弹琴间设，终以博弈，高谈娱心，哀筝顺耳，驰骋北场，旅食南馆，浮甘瓜于清泉，沉朱李于寒水，白日既匿，继以朗月，同乘共载，以游后园，舆轮徐动，宾从无声，清风夜起，悲笳微吟，乐往哀来，怆然伤怀，余顾而言，斯乐难常，足下之徒，咸以为然，今果分别，各在一方，元瑜长逝，化为异物，每一念至，何时可言，方今蕤宾纪时，景风扇物，天意和暖，众果具繁，时驾而遨，北遵河曲，从者鸣笳以启路，文学讬于后车，节同时异，物是人非，我劳如何。
又曰：昔日游处，行则连舆，立则接席，何曾须臾相失，每至觞酌流行，丝竹并奏，酒酣耳热，仰而赋诗，当此之时，忽然不自知乐也，何图数年之间，零落略尽，言之伤心，顷撰其遗文，都为一集，观其姓名，已为鬼录，追思昔游，犹在心目，而此诸子，化为粪壤，可复道哉，历览诸子之文，对之收泪，既痛逝者，行自念也，年行已长大，所怀万端，时有所虑，至乃通夕不暝，志意何时复类往昔邪，已成老翁，但未白头尔。
魏陈王曹植与吴质书曰：前日虽因常调，得为密坐，虽宴饮弥日，其于别远会稀，不尽其劳积也，若夫觞酌凌波于前，笳箫发音于后，足下鹰扬其体，凤翔虎视，谓萧曹不足俦，卫霍不足侔也，左顾右盻，谓若无人，岂若吾子之壮志哉，过屠门而大嚼，虽不得肉，贵且快意，当斯之时，原举太山以为肉，齐东海以为酒，伐云梦之竹以为笛，斩泗滨之梓以为筝，食若填巨壑，饮若灌漏卮，其乐固难量，岂非大丈夫之乐哉，然日岁不我与，曜灵急节，面有逸景之速，别有参商之阔，思抑六龙之首，顿羲和之辔，折若木之华，闭蒙汜之谷，天路高邈，良无由缘。
魏吴质答太子书曰：奉读手命，追亡虑存，恩哀之隆，形于文墨，日月冉冉，岁不我与，昔侍左右，厕坐众贤，出有微行之游，入有管弦之欢，置酒乐饮，赋诗称寿，自谓可终始相保，并聘材力，效节明主，何意数年之间，死丧略尽，臣独何德，以堪久长，徐陈刘应，才学所著，诚如来命，惜其不遂，可谓痛切，凡此数子，于雍容侍从，实其人也，若乃边境有虞，群下鼎沸，军书辏至，羽檄交驰，于彼诸贤，非其任矣，往者孝武之世，文章为盛，若东方朔枚皋之徒，不能持论，即阮陈之流也，其唯严助寿王，与闻政事，然皆不损其身，善谋于国，卒以败亡，臣窃耻之，至于司马长卿，称疾避事，以著撰为务，则徐生庶几焉，而今各逝，已为异物。
又答陈思王曹植书曰：信到，奉所惠贶，发函伸纸，是何文采之巨丽，而慰喻之绸缪乎，夫登东岳者，然后知众山之迤逦也，奉至尊，然后知百里之卑微也，身贱犬马，德轻鸿毛，至乃历玄关，排金门，升玉堂，伏棂槛于前殿，临曲池而行觞，既威仪亏替，言辞漏泄，虽恃平原养士之懿，愧无毛遂耀颖之才，深蒙薛公折节之礼，而无冯谖三窟之效，屡获信陵虚左之德。又无侯生可述之美，凡此数者，乃质之所以愤积于胸襟，怀眷而於邑者也，若追前宴，谓之未究，欲倾海为酒，并山为肴，伐竹云梦，斩梓泗滨，然后极雅意，尽欢情，信公子之壮观，非鄙人之所庶几也，若质之志，实在所天，思投印释黻，朝夕侍坐，钻仲父之遗训，览老氏之要言，对清酤而不酌，抑嘉肴而不享，使西施出帷，嫫母侍侧，斯盛德之所蹈，明哲之所保也，若乃近者之观，实荡鄙心，秦筝发徽，二八迭奏，埙箫激于华屋，灵鼓动于坐左，耳嘈嘈而无闻，情踊跃于鞍马，谓可北慑肃慎，使贡其楛矢，南震百越，使献其白雉。又况权备，夫何足视乎，还治讽集所著，观省英玮，实赋颂之宗，作者之师表也。
晋羊祜与从弟书曰：吾以布衣，忝荷重任，每以尸素为愧，大命既隆，唯江南未夷，此人臣之责，是以不量所能，毕力吴会，当凭朝廷之威，赖士大夫之谋，以全克之举，除万世之患，年已朽老，既定边事，当有角巾东路，还归乡里，于坟墓侧，为容棺之墟，假日视息，思与后生味道，此吾之至原也，以凡才而居重位，何能不惧盈满以责邪，疏广吾师也，圣主明恕，当不夺微志尔。
晋刘琨答卢谌书曰：书及诗，备辛酸之苦言，畅经通之远旨，执玩反复，不能释手，慨然以悲，欢然以喜，昔在少壮，未当检括，远咏老庄之齐物，近嘉阮生之放旷，怪厚薄何由而生，哀乐何由而至，自顷诪张，困于逆乱，国破家亡，亲友凋残，块然独处，愧愤云集，负杖行吟，则百忧俱至，时复相与，举觞对膝，破涕为笑，排终身之积惨，求数刻之𫏐欢，譬由疾疹弥年，而欲以一丸销之尔，夫才生于世，而世实须才，和氏之璧，焉得独曜于郢握，夜光之珠，无缘得玩于随掌，天下之宝，固当与天下共之，但离索之日，不能不以怅恨尔。
齐谢朏与王俭书曰：夫所贵天下之士者何，其上则閟景山壑，凌气风霞，次则投缗舍筑，郁为上佐，次则服秦楚而辞其功，振燕魏而逃其赏，凡此数辈，皆英懿之士也，自兹已降，参差万绪，或迹著明晦，或才兼默语，若桓谭之褰俗，冯衍之忤时，北海之凝峭，中散之峻绝，率以方寸之情，丧不訾之德，盖无取焉，若相如之爱奇，任伟长之淹粹弘远，乐广融通，裴楷夷淡，彼四贤者，并纯神绝景，徇物伤意，其慕之而未可以言，但心之所暗，咫尺千里，志之所符，沧洲暧然，揣而论之，寔山河之不肖者也。
梁简文帝答徐摛书曰：山涛有云，东宫养德而已，但今与古殊，时有监抚之务，竟不能黜邪进善，少助国章，献可替不，仰裨圣政，以此惭遑，无忘夕惕，驱驰五岭，在戎十年，险阻艰难，备更之矣，观夫全躯具臣，刀笔小吏，未尝识山川之形势，介胄之勤劳，细民之疾苦，风俗之嗜好，高阁之间可来，高门之地徒重，玉馔罗前，黄金在握，足訾粟斯，容与自憙，亦复言轩羲以来，一人而已，使人见此，良足长叹。
梁王僧孺与何逊书［梁书王僧孺传作何蜅。］曰：昔李叟入秦，梁生适越，犹怀恨怅，且或吟谣，况歧路之日，将离严网，辞无可怜，罪有不测，所以握手恋恋，离别珍重，弟爱同郭李，淫淫承睫，吾犹抗手分背，羞学妇人，顾实不肖，文质无所抵，盖困在衣食，迫于饥寒，非有奇才，绝略高谈，吐一言可以匡俗振民，动一议可以固邦兴国，全璧归赵，飞矢投燕，偃息藩魏，甘卧安郢，脑日逐，髓月支，拥十万而横行，提五千而深入，将能执珪裂壤，功勒景锺，锦绣为衣，朱丹被毂，斯盖大丈夫之志，非吾曹之所能及，除旧布新，清晷方旦，抱乐衔图，讼讴有主，一旦陪武帐，仰文枇，备聃佚之柱下，充严朱之席上，入班九棘，出专千里，未有蹑景追风，奔骤之若此者也，盖基薄墙高，涂遥力踬，司隶懔懔，思得应弦，譬悬厨之兽，如离缴之鸟，将充庖鼎，以饵鹰鹯，虽事异钻皮，文非次骨，犹复因兹舌杪，成此笔端，上可以投畀北方，次可以论谕左校，幸圣主留善贷之德，纡好生之施，解网祝禽，下车泣罪，所谓还魄斗极，追风奉高，盖士无贤不肖，在朝见嫉，女无美恶，入宫见妒，外无奔走之友，内乏彊近之视，是以媾市之徒，随相媒蘖，一朝捐弃，以快怨者之心，吁可悲矣，盖先贵后贱，古富今贫，李流所以发此哀音，雍门所以扣其悲曲。又迫以严秋杀气，万物多悲，长夜展转，百忧俱至，况复露铺草色，风摇树影，寒虫夕叫，含轻重而同悲，秋叶晚伤，杂黄紫而俱坠，悲夫，岂复得与二三士友，抗首接膝，履足差肩，摛绮縠之清文，谈希夷之至道，唯吴凭之遇夏馥，范式之值孔嵩，愍其留赁，怜此行乞尔。
又答江琰书曰：猥惠嘉音，用蠲疾首，发函伸纸，朗若披云，等嶰谷之清音，比洞庭之高曲，辞则美矣，而拟其非伦，譬享海鸟以醇醪嘉膳，栖林狖以崇楹曾栱，苟非其实，立有惊怖，况复以一离诉弃，宾实漼然，岂复能使一笥可轻，八厨斯引，且登清汉，乍弃黄污，望影析支，争涂再楫，其或蹲林卧石，籍卉班荆，不过田畯野老，渔父樵客，酌醴焚枯，呜呜相劳，羹藜含糗，果然满腹，宁有幡旗贵客，车马大宾，献书尽先贤之德，作颂罄前皇之美，岂不俯拾青紫，坐享大夫，况复咏高梧而赋修竹，背清淮而游长范，留东合以从容，登石室而高视，岂与夫身没名陨，同年而共毁誉哉。
