据明本补
◇太常
《尚书》曰：伯夷秩宗，典朕三礼。
《周官》曰：春官宗伯，掌天神地祇。
《汉书》曰：太常，秦官，掌宗庙礼仪。
汉官典职曰：惠帝政［《太平御览》二百二十八作改。］太常为奉常，景帝复太常，盖周官宗伯也。
汉官解诂曰：太常社稷郊畤，事重职尊，故在九卿之首。
卫宏古文官书曰：太常主导赞助祭，皆平冕七旒，玄上𫄸下，画华虫七章，汉陵属三辅，太常月一行。
《史记》曰：叔孙通为奉常，赐金五百斤，通因进言曰：诸弟子儒生，随臣久矣，与共为仪，原陛下官之，高帝悉以为郎，通出，皆以五百斤金赐诸生，诸生曰：叔孙生圣人也，知当世务。
《汉书》曰：武帝元鼎二年，广安侯任越人为太常，坐庙酒醉论。
又曰：武帝元封四年，酂侯萧寿成为太常，坐牺牲不如令论。
又曰：孝武帝元朔元年，孔臧为太常，坐南陵桥坏，衣冠道绝，免。
《续汉书》曰：太常卿，每祭祀，先奏其礼仪，及行事赏罚，天子每选试博士，奏其能否。
华峤《后汉书》曰：刘恺为太常，论议常引正大义，诸儒为之语曰：难经伉伉刘太常。
《东观汉记》曰：桓荣为太常，上幸太常府，荣东面坐，设九宾会，子郁，以明经，复为太常。
应劭《汉官》曰：周泽为太常，斋有疾，其妻怜其年老被病，闚内问之，泽大怒，以为干斋，掾吏争之不听，遂收送诏狱，并自劾谢，论者讥其激发不实。又谚曰：居世不谐，为太常妻，一岁三百六十日，三百五十九日斋，一日不斋醉如泥。
《益部耆旧传》曰：赵典为太常，虽身处上卿，而布被瓦器。
齐职仪曰：太常卿一人，品第三，秩中二千石，银章青绶，进贤两梁冠，绛朝服，佩水苍玉，王朗云，西京太常行陵，赤车千乘。
【赞】晋潘岳故太常任府君画赞曰：堂堂我君，鉴象开庆，逸德宣猷，含真履素，味道无闷，守终纯固，弓舆爰集，抚翼清举，翰飞公庭，龙升天路，初掌方国，流化千里，遂管秘籍，辩章旧史，入登常伯，出作卿士，外内惟允，庶绩咸理，中节日新，令问不已，济济儒林，翼翼国子。
晋孙绰太常碑赞曰：海岱协灵，育此多士，瓘瓘君侯，东国之纪，金德发耀，英风劭起，文齐游夏，行俦鲁史，有邈其升，令问不已，人亦有言，德崇誉高，束帛既言，旌节仍招，仪形朝堂，流风丹霄，将振华衮，永［原讹冰，据冯校本改。］涣皇朝，上帝靡监，曾不遐龄，卫霍颓镇，哲人其倾，邦国殄瘁，搢绅丧情，仰邦高范，永播休声。
【箴】汉杨雄［《初学记》十二作崔骃。］太常箴曰：翼翼太常，寔为宗伯，穆穆灵祗，寝庙弈弈，称秩元祀，班于群臣，我粢孔蠲，［原讹触，据冯校本改。］匪愆匪忒，君子攸宜，无曰我［原讹象，据冯校本改。］材，轻身恃巫，［原讹博坐，据冯校本改。］东邻之牺牛，不如西邻之麦鱼，秦殒望夷，隐弊锺灵，常臣司宗，敢告执书。
【墓志】梁元帝太常卿陆倕墓志铭曰：如金有鑛，如竹有筠，体二方拟，知十可邻，两升凤诏，三侍龙楼，南皮朝宴，西园夜游，词峰飚竖，逸气云浮，日往月来，暑流寒袭，东耀方远，北芒已及，坠露晓团，悲风暮急。
梁沈约太常卿任昉墓志铭曰：天才俊逸，文雅弘备，心为学府，辞同锦肆，含华振藻，郁焉高政，［按据用韵，疑当作致。］川谿望归，岩阿待阙，幽光忽断，穷灯黯灭，尔有令问，兰薰无绝。
【表】梁陆倕为王光禄转太常让表曰：昔者楚德方盛，孙淑濯衣，汉道克隆，王阳结绶，故拜命无辞，受爵不让，况宗卿清重，历选所难，汉晋已降，莫非素范，辞爵则张奋，让封则丁鸿，刘恺潘尼之文雅深纯，华表之从容退嘿，自此迄兹，风流继轨，以臣况之，曾无等级。
陈沈蜅为周弘［原脱，据《太平御览》二百二十八弘下有正字，此脱。］让太常表曰：臣闻玉为雕楹，不数材于蟠木，丹成绣黼，岂袭冕于萝薜，何则，适用各有所宜，朝野不可一指，叔孙之分定礼仪，倍资典实，刁协之躬为唱引，岂易其仪，宾主阙对，封禅失仪，责以司存，云谁之咎，况南史执简，转见违才，君举必书，尤轻妄冒。
【传】梁王僧孺太常敬子任府君传曰：耻一物之不知，惜寸阴之徒靡，下帷闭户，投斧想梁，虽玄晏书淫，文胜经溢，康成之忽忘所往，公叔之颠坠硎岸，无以异也，若夫天才卓尔，动称绝妙，辞赋极其清深，笔记尤尽典实，若闻金石，似注河海，少孺速［原讹迷，据冯校本改。］而未工，长卿工而未速，孟坚辞不逮理，平子意不及文，孔璋伤于健，仲宣病于弱，其有集论借书，穷文质之敏，驻马停信，极亹亹之功，莫尚于斯焉，君职等曹张，声高左陆，时乃高辟雪宫，广开云殿，秋窗春户，冬燠夏凊，九酝斯浮，百羞并荐，云销月朗，聿兹游客，朋来旅见，辞人才子，辩圃学林，莫不含毫咀思，争高竞敏，乃整袂端襟，翰飞纸落，豪人贵仕，先达后进，莫不心服貌惭，袖气将尽，顾余不敏，厕夫君子之末，可称冥契，是为神交，二三君子，唯以从游日暮，亭号昭仁，庶子云咫尺，康成斯在，借此嘉言，将无绝乎千载。
◇卫尉
《汉书》曰：卫尉，秦官，掌宫门卫屯兵，景帝初，更名中大夫，后元年，复为卫尉。
汉官解诂曰：卫尉，主宫阙之内，卫士于垣下为庐，各有员部，凡居宫中者，皆施藉于门，案其姓名，若有医巫僦人当入者，本官长吏为封，启傅，［初学记十二，《太平御览》二百三十作传。］审其印信，然后内之，人未定。又有藉，皆复有符，符用木，长二寸，以当所属官两子［《初学记》，御览作字。］为铁印，亦太卿炙符，当出入者，案籍毕，复齿符，乃引内之也，其有官位得出入者，令执御者官，传呼前后以相通，从昏至晨，分部行夜，夜有行者，辄前曰：谁，谁，若此不解，终岁更始，所以重慎宿卫也。
《东观汉记》曰：光武二十三年，太尉鲍昱兼卫尉，永元二年，司徒丁鸿兼卫尉。
《魏志》曰：辛毗为卫尉，清平，与徐邈胡质，皆忧国忘私，不营产业，赐谷二千斛，钱三十万，布告天下。
又曰：田豫为并［原讹升，据冯校本改。］州刺史，征为卫尉，屡乞逊位，司马宣王以豫克壮，书豫［《太平御览》二百二十九作谕。］未听，豫书答曰：年过七十，而以居位，譬由锺鸣漏尽，夜行不休，是罪人也，遂引疾，拜太中大夫。
沈约《宋书》曰：南郡王义宣子恢，为侍中，领卫尉，晋氏过江，不置卫尉，世祖欲重城禁，故复置卫尉，自恢始也。
【箴】汉杨雄卫尉箴曰：茫茫上天，崇高其居，设置山险，尽为防御，重根里垓，以难不深，［《初学记》十二作律。］阙为城卫，以待暴卒，国以有固，人民有内，各保其守，永修不败。
【碑】后汉孔融卫尉张俭碑铭曰：其先张仲，实以孝友，左右周室，晋主夏盟，而张老延君誉于四方，君禀干纲之正性，蹈高世之殊轨，冰絜渊清，介然特立，虽史鱼之励操，叔向之正色，未足比焉，中常侍同郡侯览，专权王命，豺虎肆虐，威震天下，君以西都［全后汉文八十三作部。］督邮，上览祸乱凶国之罪，鞠没赋奸，以巨万计，俄而制书案验部党，君为览所陷，亦章名捕逐，当世英雄，受命殒身，以籍济君厄者，盖数十人，故克免斯艰，旋宅旧宇，众庶怀其德，王公慕其声，州宰争命，辟大将军幕府，公车特就家拜少府，皆不就也，复以卫尉征，明诏严切，敕州郡，乃不得已而就之，铭曰：桓桓我君，应天淑灵，皓素其质，允迪忠贞，肆志直道，进不为荣，赴戟骄臣，发如震霆，凌刚摧坚，视危如宁。
◇太仆
《汉书·百官表》曰：太仆掌舆马，属官有大厩未央厩象［汉书百官公卿表作家。］马三令。又，车府路辂骑马四令。又，龙马橐泉𫘦駼承华五监长丞。又边郡六牧师苑令各三丞。
又牧橐昆蹄令丞皆属焉，武帝太初元年，更名家马为酮马，驻乳，［驻乳二字冯校本作驻音乳，汉书注作主乳马三字。］取其汁酮治之，味酢可饮，因以名官也，文类［按疑当作颖。］曰：所主总酮杂合，非上选所别异之马也，筩晋洞，［句有讹。］晋疑当作音，主乳马，韦革为夹兜，受数升，盛马乳，酮取其上肥，因名酮马，令［汉书注作今。］梁州亦名马骆为酒马，［汉书注作马酒。］
《汉旧仪》曰：太仆帅诸苑三十六所，分布北边，以郎为苑监，官奴婢三万人，分养马三十万头，择取给六厩牛羊无数，以给牺牲。
《汉书》曰：灌婴自上初起沛，常为太仆，竟高祖世，以太仆事惠帝，惠帝崩，以太仆事高后，高后崩，代王之来，婴与东牟侯入清宫，以天子驾迎代王，共立文帝，后为太仆，《东观汉记》曰：祭肜，字次孙，旅力过人，常贯三百斤弓，入为太仆，从至鲁庙，［原作会明，据冯校本改。］帝指子路室曰：此太仆室也。
《续汉书》曰：赵岐，字台卿，献帝以为太仆，持节安慰天下。
王隐《晋书》曰：武帝以羊琇为太仆卿，逊位，加特进。
晋诸公赞曰：郭展为太仆，留心于养生，是以厩马充丁，［《太平御览》二百三十作牣。］其后征吴，得以济事。
帝王世记曰：穆王即位，命伯婴为太仆，今尚书君牙伯冏二篇是也。
【箴】汉杨雄太仆箴曰：肃肃太仆，车马是供，锵锵和鸾，驾彼时龙，昔在上帝，巡狩西宅，王用三驱，前禽是射，厩多肥马，野有饿殕，仆臣司驾，数［○《初学记》十二作敢。］告执帛，［《初学记》作皂。］
【诔】晋傅玄永宁太仆庞侯诔曰：蒸蒸孝敬，行著闺庭，如兰之芳，如金之贞，在乱不回，处暗斯明，仁象春日，威配秋霜，慈恩雨施，惠化风扬，嘉善献亲，疾恶若雠，品定人伦，清浊异流，将继四祖，世据削足，［原作定，据冯校本改。］天假其年，主优其禄，等勋伊吕，比寿东岳。
◇廷尉
韦昭辩《释名》曰：廷尉，县尉，皆古官也，以尉尉民心也。
《尚书》曰：帝曰皋陶，蛮夷猾夏，寇贼奸宄，汝作士。
《文子》曰：皋陶喑而为大理，天下无虐刑，有贵乎言者也。
《韩诗外传》曰：晋文公使李离为大理，过听杀人，自拘廷尉，请死于君，君曰：官有贵贱，罚有轻重，下吏有罪，非子之罪也，李离曰：法失则刑，［太平御览二百三十一刑下有失字。］刑失则死，遂伏剑死。
《汉书》曰：廷尉，秦官，掌刑辟，有正左右监，景帝中六年，更名大理，武帝建元四年，复廷尉。
又曰：下邳翟公，为廷尉，宾客填门，及罢，门外可设雀罗，后复为廷尉，乃署其门曰：一死一生，乃知交情，一贵一贱，交情乃见，一贫一富，乃知交态。
又曰：张释之为廷尉，上行出中渭桥，有一人从桥下走，乘舆马惊，于是使骑捕之，属廷尉，释之奏，此人犯跸，当罚金，上怒，释之曰：廷尉天下之平也，一倾，天下用法皆为之轻重，民安得错其手足，上良久曰：廷尉当是也。
又曰：于定国为廷尉，朝廷称之曰：张释之为廷尉，天下无冤民，于定国为廷尉，民自以不冤。
又曰：朱博迁廷尉，恐为官属所诬，召见正监典法掾吏，谓曰：廷尉本起于武吏，不通法律，然廷尉治断狱以来，且二十年，亦独目剽日久，三尺律令，人事出其中，掾吏试与正监，共撰前世决事吏议难知者数十事，特以问廷尉，得为诸君意覆之，正监即共条白博，博皆召掾吏，为平处其轻重，十中八九，官属咸服。
又曰：文帝初立，河间守吴公，治天下第一，故与李斯同邑，乃征吴公为廷尉。
华峤《后汉书》曰：河间吴雄，以明法律，桓帝时自廷尉致位司徒，雄子䜣，孙恭，三世为廷尉，以法为名家。
又曰：郭躬为廷尉正，迁廷尉，家世掌法，凡郭氏为廷尉者七人。
《新序》曰：楚昭王有士曰石奢，公正而好义，［原缺，据冯校本补。］王使为理，于是廷尉，有杀人者，石奢追之，则其父也，及于廷尉曰：以父成政，不孝也，不行君法，不忠也，弛罪法而伏其辜，仆之所守也，君曰：庸有罪乎，子其治事矣，石奢曰：不私其父，非孝也，不行君法，非忠也，匡不敢失法，下之行也，遂不离斧质，刎颈而死。
《东观汉记》曰：永平六年，以廷尉皆曹吏强为廷尉，以明用达法理，超迁非次。
又曰：陈宠为廷尉，有疑狱，辄手笔作议，所活者甚多。
《魏志》曰：高文惠，明帝时为廷尉，时法甚峻，而宜阳典农刘龟，窃于禁内射兔，收龟付狱，文惠表请告者，曰：廷尉天下平也，安得以至尊喜怒而毁法乎。
《会稽典录》曰：盛吉拜廷尉，吉性多仁恩，务在哀矜，每至冬月，罪囚当断，其妻执烛，吉［原讹百，据冯校本改。］手丹笔，夫妻相向垂泣。
挚虞新礼议曰：故事，祀皋陶于廷尉寺，新礼移祀于律寺，以同祭先圣于太学也。又故事，祀以社日，新礼改以孟秋之月，以应秋政，臣虞谨案，皋陶作士，惟明克允，国重其功，人思其当，是以狱官祀其神，系者致其祭，律非正署，废兴无常，宜如旧礼。
《晋中兴书》曰：王彪之迁廷尉，时扬州刺史殷浩，劾永嘉太守谢毅，付廷尉，彪之执法不受，发诏，彪之又上疏执据，时人云，张释之以来，复见斯事。
【箴】汉杨雄廷尉箴曰：天降五刑，惟夏之绩，乱兹平民，不困不僻，昔在蚩尤，爰作淫刑，延于苗民，夏氏不宁，穆王耄荒，［原讹老巟，据冯校本改。］甫侯伊谋，周轻其制，秦繁其辜，故有国者，无云可谓，是刖是劓，无云何害，是剥是剖，殷以刑颠，秦以酷败，狱臣司理，敢告执谒。
◇鸿胪
韦昭辩《释名》曰：腹前肥者曰胪，此主王侯及蕃国，言以京师为心体，王侯外国为腹胪，以养之也，辩云，鸿胪本故典客，掌礼，鸿，大也，胪，陈序也，欲大以礼陈序宾客。
《汉书》曰：典客，秦官，掌诸侯归义蛮夷，景帝六年，更名大行，今武帝太初元年，更名大鸿胪。
汉杂事曰：萧由为陈留太守，入为鸿胪卿，不任宾赞，乃还官。
《东观汉记》曰：大鸿胪，汉旧官，建武元年复置，属官有治礼员三十七人，主齐亻宝赞。又有中都官，升［《东观汉记》作斗。］食以下，功次相补。
《续汉书》曰：大鸿胪卿一人，中二千石，诸王入朝，当郊迎，典其礼仪，及郡国上计并属焉，皇子拜王赞授，及拜诸侯诸侯嗣子四方夷狄封者，鸿胪召拜之。
《魏略》曰：常林性既清白，当入官又严，少府寺与鸿胪对门，时崔林为鸿胪，性阔达，不与林同，数数闻林𣒌人吏声，不以为可，林当夜𣒌吏，吏不胜其痛，嚾呼嗷嗷，其明，崔出门，与林语曰：闻卿为廷尉尔耶，林不觉，答曰：不也，崔曰：卿不为廷尉，昨夜何故考囚乎，林惭笑。
又曰：韩宣，明帝时为大鸿胪，如［《太平御览》二百三十二作始。］南阳韩暨，以宿德，在宣前为大鸿胪，鸿胪中为之语曰：大鸿胪，小鸿胪，前后治行相曷如。
襄阳耆旧传曰：习郁为侍中时，从光武幸黎丘，与帝通梦见苏山神，光武嘉之，拜大鸿胪，录其前后功，封襄阳侯，使立苏岭祠，刻二石鹿，侠神道，百姓谓之鹿门庙，或呼苏岭山为鹿门山。
山涛启事曰：鸿胪职主胡事，前后给之，率多不善，［原讹差，据冯校本改。］今当选御史丞，力收旧人，不审于宜尔不。
【箴】汉杨雄大鸿胪箴曰：荡荡唐虞，经通垓极，画为上下，该罗百职，文不可武，武不可文，大小上下，不可夺伦，鸿臣司爵，敢告在邻。
汉邯郸淳鸿胪锺纪碑铭曰：内苞九德，外兼百行，川深沦于不测，胆智应于无方，弘裕足以容众，矜严足以正世，然后研机道艺，涉览文学，凡前言往行，竹帛所载，靡不悉该，於穆上德，时惟我君，固天纵之，允锺厥纯，命世作则，实绍斯文，遭险龙潜，抗志浮云，所贵在己，乐存事亲，虽处畎亩，天子屡闻。
◇司农
《汉书》曰：治粟内史，秦官，武帝太初元年，更名大司农。
应劭《汉官》曰：大司农，古官也，□［《太平御览》二百三十二作唐。］虞分命羲和四子，敬授民时，高祖受命，征秦之弊，与民休息，逮到文景，国家无事，家给人足，京师之钱，累百巨万，贯朽而不校，太仓之粟，陈陈相因，充溢露积，腐败而不食。
《史记》曰：韩信归汉，汉以为治粟内史。
《汉书》曰：武帝天汉元年，以桑弘羊为大司农，置丞数十，部于郡国。
又曰：宣帝地节四年，北海太守朱邑，以治行第一，入为大司农。
《东观汉记》曰：辛融，字子优，为大司农，性明达，［原讹进，据冯校本改。］称为名卿。
又曰：高诩以儒学征，拜大司农，在朝以清白方正称。
《魏志》曰：梁习为并州，二十馀年，政治为天下最，乃征拜为大司农。
沈约《宋书》曰：大司农卿一人，称［《太平御览》二百三十二称上有书字。］弃后稷，其职也。
齐职仪曰：司农卿，耕籍则掌其礼仪。
【箴】汉杨雄大司农箴曰：厥庶僚后，实均实羸，［《初学记》十二作嬴。］有无相易，性［《初学记》作惟。］都作程，旁求衣食，厥民攸生，上稽二帝，下开三王，什一而征，为民作常，盖近贡篚，百姓不忘，帝王之盛，盛在农殖，季周烂熳，而东作不敕，膏腴不获，庶物并荒，府藏单虚，靡积靡仓。
晋张华大司农箴曰：在周之室，不虔政首，弃稷弗修，不籍千亩，匮神乏祀，用败于戎丑，啬臣司农，敢告左右。
【墓志】隋江总司农陈暄墓志铭曰：其文〈骨夭〉骪，其笔纵横，背碑即诵，据马俄成，诽谐见赏，调笑忘情，两宫宠官，四主恩荣，万事休息，一朝追送，畴昔命觞，文可吟讽，今日酹酒，长悲且恸。
【诔】后汉张衡大司农鲍德诔曰：昔君烈祖，平显弈世，敬叔生牙，美管交赖，至于中叶，种德以迈，种德伊何，去虚适参，建旄屯留，其茂如林，降及我君，总角有声，遗蒙万谷，宠禄斯丁，守约勤学，克劳其形，濬哲之资，日就月成，业业学徒，童蒙求我，舍厥往著，去风即雅，济济京河，寔为西鲁，昔我南都，惟帝旧乡，同于郡国，殊于表章，命亲如公，弁冕鸣横，若惟允之，寔耀其光，导以仁惠，教以义方，习射矍相，飨老虞庠，羌髡作虐，艰我西邻，君斯整旅，耀武月频，蠢蠢戎虏，是慴是震，知德者鲜，惟君克举，既厌帝心，将处台辅，命有不永，时不我与，天寔为之，孰其能御，股肱或毁，何痛如之，国丧遗爱，如何无思。
◇将作
《汉书》曰：将作，秦官，掌治宫室。
应劭《汉官》曰：世祖中兴，以谒者领其官，章帝建初元年，乃置真，位次河南尹，永元七年，大匠应慎上言，百郡付［《太平御览》二百三十六作计。］史，观国之光，而舍逆旅，崎岖斯馆，贡篚之物，朽湿曝露，昔晋国霸之盟主耳，舍诸侯于隶人，郑子产以为大讥，况今四海之大，而可无乎，和帝嘉纳之，即创业焉。
《汉书》曰：将作大匠乘马延年，勤苦，赐秩二千石。
《汉旧仪》曰：将作大匠，改作少府，景帝中六年更名也。
《续汉书》曰：将作大匠，掌木功之工，并树桐梓之类，列于道侧。
华峤《汉书》曰：刘宠拜会稽太守，除省烦苛，征为将作大匠，有老叟五六人，人赍一百钱送宠，宠为一人受一文大钱，《魏志》曰：阳［《太平御览》二百三十六作杨。］阜为大匠卿，治发充后庭，阜上疏，欲省宫人诸人不见幸者，乃召御府史，问后宫人数，吏守旧令，对曰：禁密，不约［御览作得。］宣露，阜怒，杖吏一百，数之曰：国家不以九卿为密，反与小吏为密乎，帝闻而愈敬惮。
《汝南先贤传》曰：应仲［原讹仰，据冯校本改。］华为将作大匠，发擿奸伏，除藻饰，割浮费，凡所省息七亿馀万。
【箴】汉杨雄将作大匠箴曰：侃侃将作，经构宫室，墙以御风，宇以蔽日，寒暑攸除，鸟鼠攸去，王有宫殿，民有宅居，昔在帝世，茅茨土阶，夏卑宫观，在彼沟池，桀作瑶台，纣为璇室，人力不堪，而帝业不卒，诗咏宣王，由俭改奢，春秋讥刺，书彼泉台，两观雉门，而鲁以不恢，或作长府，而闵子以仁。
◇光禄大夫
汉书百官表曰：光禄勋属官有大夫，掌论议。
汉官解诂曰：武帝以中大夫为光禄大夫，与博士俱［原讹慎，据冯校本改。］以儒雅之选，异官通职，周官所谓联者也，温故知新，率由旧章，皆能分明古今，辩旧闻者也。
《汉官仪》曰：光禄大夫，秩比二千石，不言属光禄，光禄勋门外特施行马，以旌别之。
百官表注曰：光禄大夫，古官也，银章青绶，诗云，三事大夫，莫不夙夜，职掌言议，毗亮论道，献可替不，赞扬德化，《汉书》曰：杜陵王仲翁，出入苍头庐儿，传呼甚宠。
又曰：元帝以少傅周堪为光禄大夫，秩中二千石，领尚书事。
又曰：谷永既为大将军凤说，能实最高，由是擢为光禄大夫。
《东观汉记》曰：张湛为光禄大夫，数陈政，常乘白马，光武每有异政，辄曰：白马生且复谏矣。
《魏志》曰：黄初四年，光禄大夫杨彪，诏给吏卒，门施行马。
樊英别传曰：诏书告南阳太守曰：五官中郎将樊英，委荣辞禄，不降其节，今以英为光禄大夫，赐归家，所在县谷千斛，常以八月，致牛一头，酒三斛。
【表】梁丘迟为柳仆射让光禄表曰：窃闻敬孙以规献为职，彝品常贵，飞翠鸣玉，升降禁门，臣以痁疾，岂伊或忝，匪称其服，终朝三褫，近取诸身，皎日非喻，臣之庸薄，文尘物论，假以克壮，报效无阶，而婴离沉痼，日月滋甚，圣朝留簪履之旧愍，降帷盖之馀矜，荣不徒行，事存宠渥。
【诗】魏陈王曹植光禄大夫荀侯诔曰：如冰之清，如玉之絜，法而不威，和而不亵，百寮士庶，歔欷霑缨，机女投杼，农夫辍耕，轮给辄而不转，马悲鸣而倚衡。
◇太子詹事
汉书百官表曰：太子詹事，掌皇后太子家，丞属诸官皆属焉，成帝鸿嘉三年，省詹事，属大长秋。
应劭《汉官》曰：詹事，秦官，詹，省也，给也，秩二千石。
《汉书》曰：窦婴乃太后兄子，景帝即位，为詹事，帝母弟梁孝王，太后爱之，孝王朝，因燕酒酣，上曰：千秋万岁后，传位于王，婴引卮进上曰：天下高祖之天下，父子相传，汉之约也，上何得传王，太后因憎婴，婴亦薄其官，因病免也。
又曰：孔光父霸，宣帝时，以经授太子，为詹事。
又曰：孝哀元寿元年，马宫为詹事。
又曰：汉文以郑当时为景帝詹事。
又曰：昭帝元凤中，以韦贤为詹事。
王珉答徐邈书曰：詹事弹肃一宫，如尚书令中丞矣。
晋公卿礼秩曰：太始中，立詹事，掌宫事。
齐职仪曰：詹事，品第三，茂陵书，秩二千石，银章紫绶，局拟尚书令，位视领护将军。
沈约《宋书》曰：詹事一人，初领官属，成帝时，悉属少府，魏氏更置詹事，总众职，晋初又属二傅，咸宁复置詹事。
《俗说》曰：江夷［《太平御览》二百四十五夷下有为字。］右仆射，主上欲用其领詹事，语王准，［御览作淮，下同。］卿可觅比例，准对曰：臣当出外寻访，准后见主上，问近所道事，卿已得例未，准曰：谢琰右仆射领詹事，琰即谢［原讹谓，据冯校本改。］公之子，恐夷非其例，事遂不行。
【表】齐孔稚珪让詹事表曰：皇［原脱，据冯校本补。］太子霞骞青殿，日光春官，驾紫谷之英，振洛笙之响，自非器上白云，韵同明月，何以延芳芝苑，插羽琼条，窦婴戚贵于西京，陆晔风素于东国，伊人之美，方曰可举，臣亦何斯，而敢参冒也。
梁陆倕除詹事免让表曰：中阳白水，徒庇微躯，送珥抱薪，未闻成绩，陈席不弃，故剑无遗，遂宣时髦，升降清显，尊官厚秩，无因而至，陋巷荜门，郁成爽垲，储端华重，实异恒司，南章马宫，已择儒雅，窦婴许商，爰取姻戚，自兹已降，名器日隆，历选才贤，若何叨越也。
隋江总谢宫为制让詹事表曰：如攀珠树，徒仰照车之辉，若践玉田，不知照庑之价，芙蓉之水，亟奉北园，迷迭之文，属陪南馆，久降嘘枯之旨，许赐凌云之笔，清夜宴斯，谓言善戏，黄金然诺，并遂殊宠，年齐柏寝，岂报恩荣，纸罄兰台，未书悚戴。
【启】隋江总除詹事谢宫启曰：庇身修德，滥迹端形，陈萝故葛，攀附不涯，解角蜕鳞，超逾非次，方辞玺会，觊收渥泽。
◇太子中庶子
汉书百官表曰：太子中庶子，如侍中。
又曰：太子太傅属官，有庶子。
又曰：王商，涿郡人，少为太子中庶子，以肃敬厚称。
环济要略曰：庶子，谓官中诸吏之适子及支庶在版籍者也，行其秩叙，作其徒役，授八次八舍之职，以徼候。
《汉书》曰：欧阳地馀为中庶子，授皇太子经，元帝即位，迁侍中。
《魏志》曰：鲍勋为中庶子。
又曰：王昶，字文舒，为中庶子。
文章叙曰：应贞，晋室为中庶子。
晋齐王攸与山涛书曰：中庶子东宫显职，加侍接右，［《太平御览》二百四十五右上有左字。］诚宜得笃粹有行检六［御览作之］人，想悉在尊意，必允众望也。
《晋中兴书》曰：温峤拜中庶子，在东宫，甚见嘉宠，僚属莫与为比，数规谏讽议。又献侍臣箴，甚有补益，太子时起西池楼观，颇多劳费，峤口疏切谏，太子纳焉。
沈约《宋书》曰：中庶子，汉置，古者世禄，卿大夫之子，既为副倅，谓之国子，天子诸侯子，必有庶子官，以掌教之。
【墓志】梁简文帝庶子王规墓志铭曰：玉挺蓝田，珠润隋水，价重连城，声同垂棘，偶应龙之籥影，等威凤之羽仪，名理超于荀王，博洽［原作治，据冯校本改。］侔于终贾，稍迁侍中，佩玉玺于文昌，珥金貂于武帐，文雅与绮縠相宣，逸气并云霞俱远，副君取敬杜夷，时回晋储之驾，追嗟徐干，亦降魏两之书，爰发睿辞，为铭云尔，七略百家，三藏九部，成诵其心，谈天其口，胜气无俦，高尘谁偶，荣珪掩采，灵剑摧锋，宋郊沦鼎，洛水沉锺，玄扉不昼，幽夜恒冬。
◇太子舍人
《汉书》曰：文帝使晁错诣伏生，受尚书，还拜太子舍人。
汉杂事曰：郑当时，景帝时为太子舍人，每五日沐洗，常置驿马长安，请诸宾客，夜以继日，常恐不遍。
《魏略》曰：张茂上便宜，擢为太子舍人。
山涛启事曰：臣近举汜源为太子舍人，源见称有德素，久沉滞，举为大臣，欲以尉后闻之士。
晋诸公赞曰：张华博识多闻，无物不知，卢浮高朗经传，有美于华，起家为太子舍人。
【墓志】梁简文帝太子舍人萧特墓志铭曰：威凤五色，朝阳千仞，孙枝发响，将雏流韵，馥哉若兰，颂矣怀态，瑾既诞子，恒乃懽胤，银钩之巧，重世遹隽，况此临池，蝉轻露润，丹旐轻飞，哀歌徐引，垅水春帷，山云晚阵。
