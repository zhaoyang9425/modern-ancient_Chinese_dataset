◇旱
《春秋考异邮》曰：旱之言悍也，阳骄蹇所致也。
《山海经》曰：泰华之上，削成而四方，有蛇名曰肥遗，六足四翼，见则天下旱。
又曰：东荒北隅有山，名土丘，应龙处南极，杀蚩尤夸父，不得复上，故下数旱，旱而作龙应之，乃得大雨。
《周官》曰：司巫，掌群巫之政令，若国大旱，则率巫而舞雩。
《礼记》曰：岁旱，穆公召县子而问焉，曰：天久不雨，吾欲暴尫而奚若，曰：天则不雨，曝人之疾，子毋乃不可乎，然则吾欲曝巫而奚若，曰：天则不雨，而望愚妇人，于己求之，毋乃已疏乎，徙市则奚若，曰：天子崩，巷市七日，诸侯薨，市三日，为之徙市，不亦可乎。
《毛诗》曰：倬彼云汉，昭回于天，王曰於乎，何辜今之人，天降丧乱，饥馑荐臻，靡神不举，靡爱斯牲，圭璧既卒，宁莫我听，旱既太甚，蕴隆虫虫，不殄禋祀，自郊俎宫，上下奠瘗，靡神不宗，旱既太甚，涤涤山川，旱魃为虐，如炎如焚，我心惮暑，忧心如熏。
韦曜《毛诗问》曰：云汉之诗，旱魃为虐，传曰：魃，天旱鬼也，笺云，旱气生魃，天有常神，人死为鬼，不审旱气生魃奈何，答曰：魃鬼人形，眼在顶上，天生此物，则将旱也，天欲为灾，何所不生，而云有常神者耶。
《左传》曰：郑大旱，使屠击有事于桑山，斩其木，不雨，子产曰：有事于山，艺山林也，而斩其木，其罪大矣。
又曰：卫大旱，卜有事于山川，不吉，宁《庄子》曰：昔周饥，克殷而年丰，天其或者欲使卫讨邢乎，从之，师兴而雨。
又曰：夏大旱，公欲焚巫尫，臧文仲曰：非旱备也，修城郭，贬食省用，务穑劝分，此其务也，巫尫何为，天欲杀之，则如勿生，若能为旱，焚之滋甚，公从之，是岁饥而不害。
《春秋繁露》曰：水干土则大旱。
《家语》曰：孔子在齐，齐大旱，春饥，哀公问于孔子曰：旱如之何，孔子曰：凶年则乘驽马，力役不兴，驰道不修，祈以敝泾，［《太平御览》八百七十九作币玉。］祭事不悬，祀以下牲，此则贤君自贬以救民之礼也。
《管子》曰：春不收枯骨于［《太平御览》三十五作朽。］胔，伐枯木而去之，则夏旱至矣。
《晏子》曰：齐大旱，公召群臣问曰：天不雨久矣，民且饥色，吾使人卜之，崇在高山广泽，寡人少赋敛以祠灵山，可乎，群臣皆莫有对者，晏子进曰：不可，祠此无益也，夫灵山固以石为身，以草木为毛发，天久不雨，发将燋，身将热，彼独不欲雨乎，祠之何益。
《庄子》曰：梁君出猎，见白雁群，君欲射之，道有行者骇之，君怒，欲射行者，其御公孙龙，下车抚矢曰：昔先公时，大旱三年，卜之，以人祠乃雨，公下堂顿首曰：吾欲所以求雨，以为民也，当［《太平御览》四百五十七当上有寡人将自四字，此脱。］之，言未卒而天大雨，方千里者何，为于天而惠于民，今君主以白雁而欲杀人乎。
《韩子》曰：晋公使师旷奏清征，师旷曰：清征不如清角，平公曰：清角可得闻乎，师旷曰：君德薄，不足以听之，听之将恐有败，平公曰：寡人老矣，所好者音，原遂听之，师旷不得已而鼓之，一奏之，有云从西北方起，再奏之，大风至，大雨随之，裂帷幕，破俎豆，堕廊瓦，坐者散走，平公恐惧，伏于廊室，晋国大旱，赤地三年，平公之身遂癃病，《洪范五行传》曰：鲁桓公五年，大雩，旱也，先是公弑君而立，有自危之心，而下有悲{封心}之气，外结大国，娶于齐以为夫人，后比二年，天子使大夫来聘，桓上得天子意，凭大国之心，则有亢阳之意，以御臣下，兴州丘之役，以劳百姓，则臣下离心而不从，故应是而秋大旱。
又曰：旱所谓常阳，不谓常阳而谓旱者，以为灾也，旱之为言干，万物伤而干，不得水也，君持亢阳之节，暴虐于下，兴师旅，动众劳民，以起城邑，臣下悲怨而心不从，故阳气盛而失度，故旱灾应也。
《物理论》曰：阳盈而过，故致旱。
《神农求雨书》曰：春夏雨日而不雨，甲乙命为青龙。又为火龙东方，小童舞之，丙丁不雨，命为赤龙南方，壮者舞之，戊己不雨，命为黄龙，壮者舞之，庚辛不雨，命为白龙。又为火龙西方，老人舞之，壬癸不雨，命为黑龙北方，老人舞之，如此不雨，潜处，阖南门，置水其外，开北门，取人骨埋之，如此不雨，命巫祝而曝之，曝之不雨，神山积薪，击鼓而焚之。
《黄帝占书》曰：日中三足乌见者，大旱赤地。
《师旷占》曰：岁欲旱，旱草先生，旱草者，蒺｛艹梨｝也。
《神异经》曰：南方有人，长二三尺，袒身，而目在顶上，走行如风，名曰魃，所见之国大旱，赤地千里，一名鲗，遇者得之，投溷中乃死，旱灾消也。
京氏别对灾异曰：久旱何，曰：人君无施泽惠利于下，则致旱也，不救即蝗虫害谷，其救也，省谪罚，行宽大，惠兆民，劳功吏，赐鳏寡，廪不足。
《孔丛子》曰：子丰拜高第御史，建初元年，岁大旱，乃上疏曰：臣闻为不善而灾报，得其应也，为善而灾至，遭时运也，陛下即位日新，视民如伤，而不幸耗旱，时运之会耳，非政教之所致也，昔成汤遭旱，因自责，减御损膳，而大有年，天意者陛下未为成汤之事焉，天子纳其言而从之，三日雨即降，转拜黄门侍郎，典东观事。
《汉书》曰：东海有孝妇，少寡无子，养姑甚谨，姑告邻人曰：孝妇养我勤苦，哀其无子守寡，我老，久累丁壮奈何，后姑自经死，姑女告吏，妇杀我母，吏捕孝妇，妇诬服，郡掾于公，以为此妇女不杀也，太守不听，于公争之弗得，乃抱具狱，哭于府上，因辞疾去，郡中枯旱三年，后太守至，杀牛自祭孝妇冢，因表墓，天立大雨，岁熟，郡中以此大敬重于公。
《东观汉记》曰：和憙邓后称制，京师旱，至五月朔，太后幸雒阳寺，省庶狱，举冤囚，杜泠不杀人，自诬，被掠羸困，使兴见，畏吏，不敢自理，吏将去，微疾举颈，若欲有言，太后察视，觉之，即呼还问状，遂信，即时收令下狱，抵罪，尹左迁，行未还宫，澍雨大降。
《会稽典录》曰：夏香，字曼卿，永兴人也。为农夫，香挺然特立，明果独断。年十五，县长葛君，出临灵星，会客饮宴。时郡遭大旱，香进谏曰：昔殷汤遭旱，以六事自责，而雨泽应澍，成王悔过，偃禾复起。自古先圣，畏惧天异，必思变复，以济民命。今始罹天灾，县界独甚，未闻明达崇殷周之德，临祭独欢，百姓枯瘁，神祇有灵，必不享也。百姓不足，君孰与足，宜当还寺，长即罢会，身损俸禄，以赡饥民。
《汝南先贤传》曰：袁安为楚相，会楚王英事，互相牵引，拘系者千馀人，三年而狱不决，坐掠幽而死者百馀人，天用炎旱，赤地千里，安受拜，即控辔而行，既到，决狱事，人人具录其辞状，本非首谋，为王所引，应时理遣，一旬之中，延千人之命，其时甘雨滂霈，岁大丰稔。
【诗】晋李颙经涡路作诗曰：言归越东足，逝将反上都，后洫慎中路，改辙修兹衢，旦发石亭境，夕宿桑首墟，劲焱不兴润，零雨莫能濡，亢阳弥十旬，涓适未𫏐舒，泉流成平陆，结驷可回车，肇允相忘鳞，翻为涸池鱼，咫步不能移，白日奄桑榆。
梁庾肩吾奉和武帝苦旱诗曰：阳山蛇不蛰，如泽鸟犹攒，𫏐息流膏雨，将似怨祁寒，文衣夜不卧，疏食昼忘餐，絜诚同望祀，惟馨等浴兰，江苹享上帝，荆璧奠高峦，繁云兴岳立，蒸穴动龙蟠，渭渠还积水，滮池更起澜。
【颂】汉东方朔旱颂曰：维昊天之大旱，失精和之正理，遥望白云之酆淳，滃曈曈而妄止，阳风吸习而熇々，群生闵懑而愁愦，陇亩枯槁而允布，壤石相聚而为害，农夫垂拱而无为，释其耰鉏而下涕，悲坛畔之遭祸，痛皇天之靡济。
【启】梁简文帝谢敕示苦旱诗启曰：伏以九年之水，不伤尧政，七载之旱，无类汤朝，岁弘则公田已修，农勤则我庾惟亿，今者亢阳以来，为日未久，将恐督邮不黜，失在汝南之守，曝胔未收，无伤河南之尹，而载劳兴居，仰发歌咏，无爱珪璧，有事山川，菲饮食矣，加之以撤膳焉，中夜不寐，加之以申旦焉，此唐虞之所阙如，轩顼之所不逮。
【书】魏应璩与广川长岑瑜书曰：顷者炎旱，日更增甚，砂砾销铄，草木燋卷，处凉台而有郁蒸之烦，浴寒水而有烁烂之燥，宇宙虽广，无阴以憩，云汉之诗，何以过此，土龙矫首于玄寺，泥人鹤立于阙里，修之历旬，静无征效，明劝教之术，非致雨之备也，知恤下民，躬自曝露，拜起灵坛，勤亦至矣，昔夏禹之解阳旱，殷汤之祷桑林，言未发而水旋流，辞未卒而泽滂霈，今者云重散而复积，雨垂落而复收，无贤圣殊品，优劣异姿乎。
【文】魏陈王曹植诰咎文曰：五行致灾，先史咸以为应政而作，天地之气，自有变动，未必政治之所兴致也，于时大风，发屋拔木，意有感焉，聊假天帝之命，以诰咎祈福，其辞曰：上帝有命，风伯雨师，夫风以动气，雨以润时，阴阳协和，庶物以滋，亢阳害苗，暴风伤条，伊周是过，在汤斯遭，桑林既祷，庆云克举，偃禾之复，姬公走楚，况我皇德，承天统民，礼敬川岳，祇肃百神，享兹元吉，厘福日新，至若炎旱赫羲，飚风扇发，嘉卉以萎，良木以拔，何谷宜填，何山应伐，何灵宜论，何神宜诰，于是五灵振竦，皇祇赫怒，招摇警法，搀抢奋斧，河伯典泽，屏翳司风，右呵飞廉，顾叱丰隆，息飚遏暴，元敕华嵩，庆云是兴，效厥年丰，遂乃沈阴坱圠，甘泽微微，雨我公田，爰暨予私，黍稷盈畴，芳草依依，灵禾重穗，生彼邦畿，年登岁丰，民无馁饥。
◇祈雨
《吕氏春秋》曰：昔者殷汤，克夏而王天下，五年不雨，汤乃以身祷于桑林，于是翦其发，割其爪，以为牺，用祈福于上帝。
荀卿《大略》曰：汤旱而祷曰：政不节与，使民疾与，宫室荣与，女谒盛与，苞苴行与，谗夫兴与，何不雨至斯极也。
《说苑》云：汤之时，大旱七年，雒坼川竭，煎沙烂石，于是使人持三足鼎祝山川，教之祝曰：政不节耶，使民疾耶，盖辞未已，而天下大雨。
董仲舒曰：广陵女子诸巫，毋小大，皆相聚，其郭门外，为小坛，以脯酒祭，便移市，市使门者，无内丈夫，丈夫无得相从饮食。又令吏各往视其夫，皆言到即赴，雨澍而已。
又曰：江都相仲舒，下内史承书从事，其都间吏家在百里内，皆令人故行书告县，遣妻视夫，赐巫一月租，使巫求雨，复使巫相推择絜净易教者祭，跪祝曰：天生五谷以养人，今五谷病旱，恐不成，敬进清酒甘羞，再拜请雨。
又曰：春旱求雨，令县邑以水曰：［春秋繁露求雨篇作日，后同。］今［○春秋繁露作令。］民祷社，家人祠户，无斩山林，曝巫聚尫，以玄酒脯，再拜请雨，奉牲祷，以甲乙日为大苍龙一，长八丈，居中，为小龙七，长各四丈，于东方乡，其间相去八尺，小童八人，皆齐三日，服青衣而舞之，诸里社取五虾蟆，错里社之中，池方八尺，深一尺，置水虾蟆焉，其酒脯祝，齐三日，拜跪陈祝如初，取三岁雄鸡，与三岁猳猪，皆燔之于四通神雩。
又曰：夏求雨，令县邑以水曰家人祀灶，无举土功，更水浚井，曝釜甑杵臼于衢，七日，为四通之坛於邑南门之外，方七尺，植赤缯七，其神蚩尤，祭之以赤雄鸡七，玄酒清酒祝，斋三日，服赤衣，跪陈祝，如春辞，以丙丁日为赤龙一，长各七尺，斋三日，服赤衣而舞之，司空啬夫，亦斋三日，服赤衣而立之，凿社而通之闾外之沟，取五虾蟆置社之中池，方七尺，深一尺，酒脯祝，齐衣拜跪陈祝，如初，取三岁雄鸡豭猪，燔之四通神雩，开阴阳如春。
又曰：季春［春秋繁露作夏。］祷山陵以助之，令县邑一［春秋繁露一上有十日二字。］徙市，於邑南门之外，五日，禁男女毋得行入市，家人祠中霤，毋举土功，聚巫，市旁为四通之坛，于中央植黄幡五，其神后稷，祭之母肫五，玄脯祝，斋三日，衣黄衣，皆如春辞，以戊己日为大黄龙一，长五丈，居中央。又为小龙，长各三丈五尺，土姓五人，皆斋三日，服黄衣而舞之，老者五人，斋三日，衣黄衣而立之，亦通社中于闾外之沟，虾蟆池方五尺，深一尺，皆如前。
《搜神记》曰：谅辅，字汉儒，广汉新都人，少给佐史，浆水不交，为从事，大小毕举，郡县敛手，夏枯旱，时以五官掾出祷山川，曰：辅为郡股肱，不能进谏纳忠，荐贤退恶，和调阴阳，至令天下否滠，万物燋枯，百姓喁喁，无所告诉，咎尽在辅，太守内省责己，自曝中庭，使辅谢罪，为民祈福，曰无效，令［疑当作今。］敢自誓，至日中雨不降，请以身塞无状，乃积薪柴，将自焚焉，至禺中时，山气转起，雷雨大作，一邵霑润也，以称其至诚。
【序】晋傅咸喜雨赋序曰：泰始九年，自春不雨，以涉夏节，草木共然，百姓以尧有九载之水，汤有七年之旱，恐遭斯运，并有惧心，圣皇劳虑，分使祈祷，遍于群臣，余以太子洗马兼司徒请雨，百辟莅事，三朝而大雨降，退作斯赋。
【文】晋曹毗请雨文曰：下邳［原讹血阝，据冯校本改。］内史曹毗，敬告山川诸灵，顷节运错戾，旱亢阴消，川竭谷虚，石流山燋，天无纤云，野有横飚，盛夏应暑而或凉，草木无霜而自凋，遑遑农夫，辍耕田畔，悠悠舟人，顿楫川岸，云根山积而中披，雨足垂零而复散，圣主当膳而减味，牧伯忘餐而过晏，民庶拊心而嚬蹙，搢绅不期而同叹，斯亦忧勤之极情，而明灵之达观矣。
梁陆倕请雨赛蒋王文曰：陆周祚胤，锺岳降精，聪明正直，得一居贞，无方无体，不疾不行，化驰九县，位冠百灵，东掩屡愆，西郊已戢，偶龙矫首，泥人鹤立，神听孔殷，灵应挥霍，儵睹翻伊，俄闻倒洛，乐周神毕，恩洽酒阑，灵谈抗袖，鬼笑投拌，惟兹具引，于万斯懽。
梁任孝恭赛锺山蒋帝文曰：尝闻河南少雨，汉主避其正殿，许下辍润，魏后讨彼尘书，和气乖违，阴阳舛互，风至若汤，云生犹火，遂能制兹东井，告彼南箕，水满毕星，气冲卯地，使君子有亹亹之心，耕夫无戚戚之念。
梁简文帝祭灰人文曰：积注奄旬，祭在灰人，消兹兽炭，焚此桂薪，积如玉屑，聚若游尘，庶人之风不拂，狱吏之慢宁陈，当令金光小史，侍使玉童，奏云师于执法，力水伯于天宫，锧星诛于电女，贯索囚于雷公，廓重氛于八极，静连丝于四空，既曈曈于车盖。又赫赫于飞盘，且疑威于赵盾，实望近于□□，［明本作长安。］
◇蝗
《尔雅》曰：食苗心曰螟，食叶曰螣，食根曰蟊，食节曰贼，四蝗虫名也。
《说文》曰：蝗，螽也。
《广雅》曰：螽，蝗也。
《毛诗》曰：去其螟螣，及其蟊贼。
《诗义疏》曰：赤螣，蝗也，许慎曰：使乞贷则生螣，旧说螟螣蛑贼，一种虫也，如言寇贼奸宄，内外言之耳，故犍为文学曰：此四种虫皆蝗也，实不同，故分别释之。
又曰：蝗也，今谓蝗子为螽，一名蚕螽，兖州人谓之螣，蔡伯喈曰：蝗，螣也，当为灾则生，故水处泽中，数百或数十里，一朝蔽地，而食禾粟，苗尽复移，虽自有种，其为灾，云是鱼子在水中化为之。
《谷梁传》曰：雨螽于宋，外灾不书，此何书，灾甚也，奈何，茅茨尽也。
《洪范五行传》曰：春秋之螽者，虫灾也，以刑罚暴虐，贪叨无厌，兴师动众，虫为害矣，雨螽于宋，是时宋公暴虐刑重，赋敛无已，故应是而雨螽。
又曰：介虫有甲，能蜚扬之类，阳气所生，于春秋为螽，今谓之蝗，皆其类也，旱气动象至矣，故曰有介虫之孽也。
《春秋佐助期》曰：螽之为虫，赤头甲身，而翼飞行，阴中阳也，螽之为言众，暴众也。
《春秋□［按当作汉，后同。］含孳》曰：蝗起于贪，螽者飞而甲为害，故天雨螽则刑法丑。
《吕氏春秋》曰：匡章，孟子弟子，谓惠子于魏王之前曰：蝗螟，农夫得而杀之奚故，为其害稼也蔽天，状如严雪，是岁天下失瓜瓠。
《汉书》曰：武帝元光五年秋，蝗，四将征南越，元封六年秋，蝗，两将征朝鲜，太初元年夏，蝗，从东方飞至敦煌，三年秋，复蝗，贰师征大宛，征和三年，蝗，四年夏，蝗，三将征匈奴，贰师七万人没不还。
又，五行志曰：刘歆以为蜚，负螽也，性不食谷，食谷为灾，介虫之孽。
又曰：严延年为河南太守，多杀害，时黄霸在颍川，凤皇下，而河南界中又有蝗虫，延年曰：此蝗岂凤皇食耶。
又曰：王莽地节三年夏，蝗，从东方来，飞蔽天，至长安，入未央宫，缘殿。
《京房易传》曰：德无节，虫食菜。
《东观汉记》曰：马棱为广陵太守，郡连有蝗虫，谷价贵，棱奏罢盐官，振贫羸，薄赋税，蝗虫飞入海，化为鱼虾。
又曰：永初七年，郡国蝗飞过。
又曰：宋均为九江太守，建武中，山阳楚郡多蝗蜚，南到九江，辄东西别去，由是名称。
又曰：司部灾蝗，台召三府驱之，司空掾梁福曰：普天之下，莫非王土，不审使臣驱蝗何之，灾蝗当以德消，不闻驱逐，时号福为直掾。
谢承《后汉书》曰：吴郡徐栩，为小黄令，时陈留遭蝗，过小黄，飞逝不集，刺史行部，责栩不治，栩弃官，蝗应声而至，刺史谢，令还寺舍，蝗即皆去。
又曰：谢夷吾为寿张令，是时蝗食五谷，野无生草，过寿张界，飞逝不集。
又曰：许季长为湖令，州郡皆被蝗灾，过湖县，飞去不入。
《续汉书》曰：和帝永元四年，蝗，八年五月，河内陈留蝗，九月，京师蝗，九年。蝗，从夏至秋，先是西羌数反，遣将军将北军五挍征之，安帝永初四年夏，蝗，是时西羌寇乱，军众征距，连十馀年，五年夏，九州蝗，六年三月，去年蝗处，复蝗子生，七年二月，郡国蝗，顺帝永建五年，郡国十二蝗，是时鲜卑寇朔方，用众征之，永和七年，偃师蝗，去年冬，乌桓寇沙南，用众征之，桓帝永兴元年七月，郡国三十二蝗，是时梁冀执政，无谋虑，苟贪作虐，二年六月，京都蝗，永寿三年六月，京都蝗，延喜元年五月，京都蝗，灵帝嘉平六年夏，七州蝗，鲜卑前后三十馀犯塞，是岁，获乌桓校尉夏育，破鲜卑，中郎将田晏使匈奴中郎将威旻，讨鲜卑，大司农给用不足，亩敛郡国，以给军粮，三将无功，还者少半，光和元年，诏策问曰：连年蝗虫至，贪苟之所致也，是时百官迁徙，皆私上种［续汉书五行志作礼。］西园，少帝兴平元年，夏大蝗，是时天下大乱。
《论衡》曰：世称南阳卓公为缑氏令，蝗虫不入界，盖以贤明至诚，灾虫不入其县。
《典论》曰：议郎马融，以永兴中，帝猎广城，融从，是时北州遭水潦蝗虫，融撰上林颂以讽。
《魏志》曰：黄［原讹广，据冯校本改。］初三年七月，冀州大蝗，民饥，使尚书杜畿，持节，开仓廪以振之。
《吴书》曰：袁术在寿春，谷石百馀万，载金钱之市求籴，市无米而弃钱去，百姓饥穷，以桑椹蝗虫为干饭。
《广州先贤传》曰：黄豪，交趾人，除外黄令，豪均己节俭，粗衣蔬食，所得俸秩，悉赐贫民，一县称平，当时邻县蝗虫为灾，而独外黄无有，岁皆丰熟，民先流移者，悉归附之。
《会稽典录》曰：郑弘为鄹令，永平十五年，蝗发太山，郡国被害，过鄹不集，郡以状上，诏书以为不然，自朕治京师，尚不能攘蝗，鄹令何人，而令消弭，遣案验之。
《陈留耆旧传》曰：高慎，敦厚少华，子式，至孝，常尽力供养，永初中，蝝蝗为灾，独不食式麦，圉令周强，以表州郡。
《益部耆旧传》曰：任防，蜀郡成都人，父修，字伯庆，为固始侯相，天下大蝗，独不入界。
又传曰：杨琳为茂陵令，比县连岁蝗灾，曲折不入茂陵。
《先贤行状》曰：公沙穆为鲁相，时有蝗灾，穆躬露坐界上，蝗积疆畔，不为害。
《晋令》曰：常以蝗向生时，各部吏案行境界，行其所由，勒生苗之内，皆令周遍。
《晋阳秋》曰：司冀青雍蝗，茅草皆尽，石勒与蝗竞取民禾，百姓谓之胡蝗。
《搜神记》曰：何敞，吴郡人，少好道艺，隐居，重以大旱，民物憔悴，太守庆洪，遣户曹掾致谒，奉印绶，烦守无锡，敞不受，退叹而言曰：郡界有灾，安能得怀道，因跋涉之县，驻明星屋中，蝗蝝消死，敞即遁去，后举方正博士，皆不就，卒于家。
赵书曰：石勒十四年五月，飞蝗穿地而生，二十日，化如蚕，七八日作虫，四日则飞，周遍河朔，百草无遗，唯不食三豆及麻。
凉记曰：凉王吕光麟嘉二年，以且渠罗仇为西宁太守，往年蝗虫所到之处，产子地中，是月尽生，或一顷二顷，覆地跳跃，宿昔变异，王乃躬临扑虫，幸扬川潒水北，大驾所到，虫寻除尽，是以麦苗损耗无几。
师觉授《孝子传》曰：魏连，事父至孝，和帝时，拜昌邑令，百姓不忍欺，大蝗连熟。
【笺】何祯笺曰：凡言蝗生，此谓见其始生，知其处所，可得言，初上蝗事云，县及下部，各不旱见，至今生翅能飞，臣辄躬亲扑灭。又云布在及下部各不旱见，至顷田中，往往十步五步一头，按其言事，蝗之数枚数，可得而知也。
◇螟
《尔雅》曰：食苗心曰螟。
《说文》曰：螟虫食谷心，吏冥冥犯法，即生螟。
《礼记》曰：仲春行夏令，则虫螟为害。
《左传》曰：哀十二年螟，十三年螟。
《春秋□含孳》曰：螟应苛克。
《吕氏春秋》曰：乱国之妖，有螟集其地，其音凶凶。
《汉书》曰：刘歆以为，蝝蜫〈虫不〉之有实，食谷为灾，黑眚也，董仲舒刘向以为，蝝螟始生也，是时初税亩，乱先王之制，故应是而蝝生，属蠃虫之孽。
《京房易传》曰：嬖恶生孽，虫食苗心。
《东观汉记》曰：鲁恭为中牟令，时郡国螟伤稼，犬牙缘界，不入中牟，河南尹袁安闻之，疑其不实，使仁恕掾肥亲往察之，恭随行阡陌，俱坐桑下，有雉过止其傍，傍有童儿，亲曰：何不捕之，儿言雉方将雏，亲曰：所以来者，欲察君之治迹耳，今虫不犯境，此一异也，化及鸟兽，此二异也，竖子有仁心，三异也，具以状白安。
◇蟊
《尔雅》曰：食苗根曰蟊。
《说文》曰：蟊，食苗根者也，吏抵冒取民财，则生蟊。
京房易妖占曰：害忠孝，虫食苗根。
《毛诗义疏》：蟊长而细，或说云，蟊，蝼蛄也，食苗根而为人患。
◇贼
《尔雅》曰：食苗节曰贼。
《京房易传》曰：王者与诸侯争，虫食苗节茎。
◇蜮
《洪范五行传》曰：蜮，射人者也，生于南越地，南方谓之短狐者也，毛诗曰：为鬼为蜮，则不可得，其物不可见，盖气精也，南越夷狄淫佚处也，其蜮生水泽，地多妇人，其淫色为主，故南越多蜮者，淫女惑乱之所生也，故圣人名之曰蜮，蜮者犹惑也。
【书】魏应璩与西阳令孔德琰书曰：嘉麦祯祥，惟日未久，不图飞蝗，一旦至止，知恤蒸庶，念存良苗，亲发赫斯，爰整其旅，鲐背之叟，皓首之厘，莫不负戈奔走于道路，旌表曜于白日，鼋鼍震于雷动，以此扫敌，必将席卷，况于微虫，能无惊骇，卓茂治密，恭在中牟，时虽有灾，未若斯勤，亦犹子贱鸣琴，巫马出入，劳逸有殊，立功惟一，重云比兴，不降灵雨，丽此二灾，忧心忡惙，逐蝗之道，谨闻教矣，不审致禳，将以何物，文王修德，以厌地震，汤祷桑林，致克丰雨，宜修善政，以慰民望。
