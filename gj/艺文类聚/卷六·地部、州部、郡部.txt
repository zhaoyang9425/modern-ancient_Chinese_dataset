○冀州 杨州 荆州 青州 徐州 兖州 豫州 雍州 益州 幽州 并州交州
○河南郡 京兆郡 宣城郡 会稽郡
◇地
《神农书》曰：湛浊为地。
《黄帝素问》曰：积阴为地，故地者浊阴也。
蔡邕《月令章句》曰：总丘陵原隰阪险曰地。
《春秋元命苞》曰：地者易也，言养物怀任，交易变化，含吐应节，故其立字，土力于乙者为地。
《河图括地象》曰：地广东西二万八千，南北二万六千，有君长之州，州有九，阻中土之文德，及而不治。
《山海经》曰：帝令竖亥，步自东极，至于西极，五亿十万九千八百八步，竖亥左手把筭，右手指青丘北。
《孝经援神契》曰：计九州之别壤，山陵之大，川泽所注，莱沮所生，鸟兽所聚，九百一十一万八千二十四顷，蛇尧埆不垦者千五百万二千顷。
《易》曰：立地之道，曰柔与刚。
又曰：在地成形。
又曰：坤，地也。
《礼记》曰：孟冬之月，地始冻，仲春之月，地始坼。
又曰：今夫地，一撮土之少，及其广厚，载华岳而不重，振河海而不泄，而万物载焉。
《周官》曰：大司徒，掌天下土地之图，知九州之地域，广轮之数，辩五地之物。
《乐声仪》曰：下元者，地气也，为始万物，生育长养，盖藏之主也。
《春秋元命苞》曰：地所以右转者，气浊精少，含阴而起迟，故转右迎天，佐其道。
《尔雅》曰：东至泰远，西至邠国，南至濮铅，北至祝栗，谓之四极，孤竹北户西王母日下，谓之四荒，九夷八狄，七戎六蛮，谓之四海。
《老子》曰：地得一以宁，地无以宁将恐发。
《墨子》曰：禽子问天与地孰仁，《墨子》曰：翟以地为仁，太山之上，则封禅焉，培𪣻之侧，则生松柏，下生黍苗莞蒲，水生鼋鼍龟鱼，民衣焉食焉，家焉死焉，地终不责德焉，故翟以地为仁。
《孔子家语》曰：子夏曰：商闻山书曰：地东西为纬，南北为经，山为积德，川为积形，高者为生，下者为死，丘陵为牝，谿谷为牡。
【启】梁昭明太子谢敕赉地图启曰：汉氏舆地，形兹未拟，晋世方丈，比此非妙，疋之长乐，唯画古贤，俦之未央，止图将帅，未有洞该八薮，混观六合，域中天外，指掌可求，地角河源，户庭不出，岂问千秋，自识乌桓之地，脱逢庄武，方著博物之书。
【论】晋裴秀禹贡九州地域图论曰：图书之设，由来尚矣，自古垂象立制而赖其用，三代置其官，使掌其职，暨汉祖屠咸阳，丞相萧何尽收秦之图籍，今秘书既无古今之地图。又无萧何所得秦图书，唯有汉氏所画舆地及诸杂图，各不设分率。又不考正准望，亦不备载名山大川，其所载列，虽有粗形，皆不精审，不可依据，或称外荒迂诞之言，不合事实，于义无取，今制地图之体有六，一曰分率，所以辩广轮之度也，二曰准望，所以正彼此之体也，三曰道里，所以定所由之数也，四曰高下，五曰方邪，六曰迂直，此六者各因地而制形，所以校夷险之故也，有图象而无分率，则无以审远近之差，有分率而无准望，虽得之于一隅，必失之于他方，虽有准望，而无道里，则施于山海绝隔之地，不能以相通，有道里而无高下方邪迂直之校，则径路之数，必与远近之实相违，失准望之正，故必以此六者参而考之，然后远近之实，定于分率，彼此之实，定于准望，径路之实，定于道里，度数之实，定于高下方邪迂直之筭，故虽有峻山巨海之隔，绝域殊方之迥，登降诡曲之因，皆可得举而定者，准望之法既正，则曲直远近，无所隐其形也。
◇野
《尔雅》曰：邑外谓之郊，郊外谓之牧，牧外谓之野。
《说文》曰：野，郊外也。
《山海经》曰：大乐之野，夏后启于此舞九代马，［事具兽部马篇。］
又曰：都广之野，后稷葬焉，爰有黍稷，百谷自生，鸾自歌，凤自舞，灵寿宝华，草木所聚。
《尚书》曰：大野既猪，东原底平。
《毛诗》曰：我行其野，蔽芾其樗，婚姻之故，言就尔居。
《左传》曰：辛有适伊川，见被发祭于野者，曰：不及百年，此其戎乎，其礼先亡矣。
又曰：晋文公过卫，出于五鹿，乞食于野人，野人与之块，公子欲鞭之，子犯曰：天赐也，稽首受而载之。
又曰：裨谌能谋于野，于野则获，谋于国则否，郑国有难，子产载以如野，谋四国之事。
《穆天子传》曰：旷原之野，飞鸟之所解羽。
《庄子》曰：黄帝将见大隗于具茨之山，方明为御，昌宇参乘，至于襄城之野，七圣皆迷，无所问涂，适遇牧马童子，乃问涂焉，［事具帝王部。］
又曰：北门成问黄帝曰：帝张咸池之乐于洞庭之野，吾始闻之而惧，后闻之而怠，卒闻之而惑，荡荡默默，乃不自得。
《楚辞》曰：独不见鸾凤之高翔于大皇之野，循四极而回周，见盛德而下。
《韩诗外传》曰：孔子出游少原之野，有妇人哭甚哀，问之，妇人曰：向刈蓍薪，亡吾簪，是以哀也，非伤亡簪，不忘故也，［事具草部。］
《帝王世纪》曰：炎帝［史记五帝本纪索隐引作黄帝。］戮蚩尤于中冀，［索隐作冀。］
名其地曰绝辔之野。
《幽明录》曰：桓温北征姚襄，在伊水上，许逊曰：不见得襄，而有大功，见襄走入太玄中，问曰：太玄是何等也，答曰：南为丹野，北为太玄，必西北走也，果如言。
【赞】晋郭璞都广之野赞曰：都广之野，珍怪所聚，爰有羔谷，鸾歌凤舞，后稷讬终，乐哉斯土。
◇关
《周官》曰：司关掌国货之节，以联门市，凡货不出于关，举其货，罚其人，国凶札则无关门之征。
《礼记》曰：仲夏之月，关市无索。
又曰：古者关讥而不征。
蔡邕《月令章句》曰：关在境，所以察出御入。
《左传》曰：臧文仲不仁者三，废六关。
《孟子》曰：古之为关也，将以御暴也，今之为关也，将以为暴也。
《燕丹子》曰：燕丹去秦，夜到关，关门未开，丹为鸡鸣，众鸡皆鸣，遂得逃归。
《史记》曰：秦昭王囚孟尝君，孟尝君变姓名，夜半至函谷关，关法，鸡鸣出客，孟尝君恐追至，客居下坐者，能为鸡鸣，于是众鸡皆鸣，遂出关。
《战国策》曰：中山与燕赵为王，齐闭关不通中山之使，其言曰：我万乘之国也，中山千乘国也，何侔名于我乎。
《楚汉春秋》曰：沛公西入武关，居于灞上，遣将军闭函谷关，无内项王，项王大将亚父至关，不得入，怒曰：沛公欲反耶，即令家发薪一束，欲烧关门，关门乃开。
《列仙传》曰：关令尹喜，周大夫也，善内学，老子西游，先见其气，知真人当过，物色而遮之，果得老子，与俱之流沙，［事具仙部。］
《汉书》曰：秦王子婴，诛灭赵高，遣将将兵距峣关，沛公欲击之，张良曰：秦尚强，未可轻，原先遣人益张旗帜于山上，为疑兵，使郦食其陆贾往说秦将，啗以利，秦将果欲连和，因而攻之。
又曰：景帝四年春，复置诸关，用传出入。
又曰：武帝三年冬，徙函谷于新安。
又曰：终军初从济南尝诣博士，入关，关吏与军𦈡，军问以此何为，吏曰。为复传还，当以合符，军曰：大丈夫西游，终不复传还，弃𦈡去，后军为谒者，使行郡国，建节东出关，关吏识之，曰：此使者乃前弃𦈡生也。
《东观汉记》曰：隗嚣将王元谓嚣曰：请以一丸泥，为大王东封函谷关，此万世一时也。
又曰：郭丹初之长安，从宛人陈洮买入关符，以入函谷关，既入，封符乞人。曰：不乘使者车不出关，丹自从入关后，不归家十二年，后奉使乃出关，竟如本心。
又曰：李恂饷遗无所受，处新安关下，拾橡实为食。
《吴越春秋》曰：伍子胥与太子建子胜俱奔吴，夜行昼伏，出到昭关，关吏欲执之，胥因诈曰：上之所以索我者，以我有美珠也，今我已亡之矣，我将告子欲取之，关吏因舍焉。
吴书，陆凯奏曰：臣愚以西陵国之关首，宜重其备，备重则敌不敢轻，轻备则为敌所侮。
何祯集曰：以正始六年，为弘农太守，表省崤关曰：易称王公设险以守其国，孟轲云，古者关讥而不征，关险之设，所由尚矣。
段国沙州记曰：龙涸北四十里，有白马关，关甚崄峻，使十人固险，虽万夫亦不能前。
【诗】陈周弘正入武关诗曰：武关设地险，游客好邅回，将军天上落，童子弃𦈡来，挥汗成云雨，车马漾尘埃，鸡鸣不可信，未晓莫先开。
【赋】后汉李尤函谷关赋曰：尔乃周览以泛观，历众关以游目，惟迂阔之显丽，羌莫盛乎函谷，施雕砻以作好，建峻敞之坚重，殊中外以隔别，翼巍巍之高崇，命尉臣以执钥，统群类之所从，严固守之猛厉，操戈钺而普聪，蕃镇造而惕息，侯伯过而震惶，惟函谷之初设险，前有姬之苗流，睢背魏而西逝，讬衾衣以免搜，大汉承獘以建德，革厥旧而运修，准令宜以就制，因兹势，以立基，盖可以诈非司邪，栝执喉咽，季末荒戍，堕阙有年，天闵群黎，命我圣君，稽符皇干，孔适河文，中兴再受，二祖同勋，永平承绪，钦明奉循，上罗三关，下列九门。
【铭】后汉李尤函谷关铭曰：函谷险要，襟带喉咽，尹从李老，留作二篇。孟尝离秦，奔骛东征，夜造稽疑，谲以鸡鸣，范睢将入，自盛以囊，元鼎革移。错之新安，舍彼西阻，东即高原，长墉重阁，闲固不逾，简易易从，与干合符。
◇冈
《尔雅》曰：山脊曰冈。
《毛诗》曰：陟彼高冈，我马玄黄。
《地理志》曰：秦望气者云，东南有天子气，使赭衣徒凿云阳县北冈，改名曲阿。
又曰：天门零阳县有半石岗，岗上有石，名仙人楼。
山谦之《丹阳记》曰：句容县东三十里，有龙岗，岗顶有龙沸潭，周十三丈，闻人声，水便沸动，常日则不动。
刘桢京口记曰：城北四十馀里，有小岗，高二丈许，有人鼻形，着岗西头，有口在上，而鼻在下，方圆数尺，状如燋土，古老相传，因名下鼻，今无复鼻，厥口犹在。
王韶之始兴记曰：郡西南有芙蓉岗，高若玉山，邻枕郊郭，可四十馀里。
又曰：含洭县白鹿城南，有白鹿岗，晋咸和中，县令张鲂，有德惠，白鹿群游岗上，因以为名。
雷次宗豫章记曰：洪井西有鸾岗，旧说，洪崖先生乘鸾所憩之处也。
顾征《广州记》曰：四会县有金岗，行人往往见金于岗侧。
裴氏《广州记》曰：城北有马鞍岗，秦时，瞻气者言南方有天子气，始皇发民凿破北岗，地中出血，凿处犹在，增城县有云母冈，日出，照之晃曜。
武昌记曰：城北有冈，高数丈，名为凤阙，其处显敞胜阙，以望川泽，多所远瞻，吴黄龙元年，有凤皇集此冈，故谓之凤阙，凤阙南十里，有金牛冈，古老相传云，有金牛出此冈，冈今半崩，坑深数丈，牛践堈边，遗迹尚存。
王孚安城［《太平御览》十作成。］记曰：萍乡西津里南五里山，名玉女冈，天气当雨，水辄先涌出，石开而有五色玄黄，百姓谓之玉女披衣。
邓德明《南康记》曰：陈蕃墓有青龙冈，土人传云，昔见一物，龙形而通身纯青，数出此冈顶，故因以为名青龙也。
又曰：赣县有马脊冈，其形如马脊，故以为名也。
《衡山记》曰：衡山有曾青冈，出曾青，可合仙药，有灵寿冈，多灵寿木。
《图墓书》曰：冢前左右有小冈如投筭，相连数里，名为导引冈，葬之出富贵。
又曰：经言糟遇沉冈，远至二十年，皆绝世无后，葬遇浮冈，随世沉浮，着土必安，终无灾厄，葬遇飞冈，弈世富贵，亦出神仙。
【诗】宋谢灵运入华子冈麻原第三谷诗曰：南州实炎德，桂树凌寒山，铜陵映碧涧，石磴写红泉，既枉隐沦客，亦栖肥遁贤，遂登群峰首，邈若胜云烟，羽人绝仿佛，丹丘徒空荃，图牒复磨灭，碑板谁闻传，莫辨百代后，安知千载前，且申独往意，乘月弄潺湲。
【赋】宋傅亮登龙冈赋曰：静潜处以永念，聊驾言以写忧，蒙旭露而夙轸，税余辔于龙丘，南临平隰，西际荒畴，比宇连甍，幽榛四周，眺江都之广澨，究川陆之回修，羡翔羽之嬉林，乐绿苹之在流，乘清漪以泛滥，翳稠枚而命仇，信遂生之有所，何怵迫于人尤。
◇岩
晋中兴书征祥［原讹拜，据冯校本改，按何法盛晋中兴书有征祥说，下傅字衍。］傅说曰：咸和四年，庐山西大岩崩，俄而郭默害江州刺史，伏诛。
《寻阳记》曰：赤山崖峻壁上多灵岩，生仙菜，村人恒采之也。
《嵩高山记》曰：少室山大岩中，有一石室，云有自然经书，自然饮食，室前有一石柱，象承露盘，上有石脂，滴滴流下，服之一合，寿与天地同毕。
盛弘之《荆州记》曰：平乐县有山，临水，岩间有两目，如人眼，极大，瞳子白黑分明，名为目岩。
又曰：始兴机山东，有两岩相向，如鸱尾，石室数十所，经过皆闻有金石丝竹之声。
郑缉之《东阳记》曰：北山有春草岩根竹岩仙姥岩间不生蔓草，尽出龙须，尤多药物。
【诗】梁丘迟夜发密岩口诗曰：弭棹才假寐，击汰已争先，敞朗朝霞澈，惊明晓魄悬，方寻仰危石，百丈窥重泉，丛枝上点点，崩溜下填填。
◇峡
《续汉书》曰：虞诩为武都太守，下辩东三十里，有峡，中有大石，鄣塞水流。春夏辄𣸣溢，败坏城郭，诩使人烧石，以水灌之，石皆罅裂，因𫔔去，遂无沉溺之害。
庾仲雍《荆州记》曰：巴楚有明月峡广德峡东突峡，今谓之巫峡秭归峡归乡峡。
袁山松宜都记曰：自西陵溯江西北行三十里，入峡口，其山行周回隐映，如绝复通，高山重嶂，非日中夜半，不见日月也。
邓德明《南康记》曰：雩都峡去县百里，两边傍江，江广三十馀丈，高岭稠叠，连岩石峙，其水常自激涌，奔转如轮，春夏洪潦，经过阻绝。
王韶之始兴记曰：梁鲜二水口下流，有滇阳峡，长二十馀里，山岭纡郁，丛流曲勃，中宿县有贞女峡，峡西岸水际，有石，如人形，状似女子，是曰贞女，父老相传，秦世有女数人，取螺于此，遇风雨昼昏，而一女化为此石。
【赋】梁萧子范建安城门峡赋曰：原夫城门之所都，乃设险于闽区，艰难过于身势，襟要甚于飞狐，长湍一流而沸涌，曾山两判而盘纡，对𪩘双分，干宵带云，怪石随波而隐见，枯槎横出而不群，顾瞻左右，重峦接阜，其间如砺，其绝如斗，千乘驰轮，匹夫可守，巃崧呀呷，蹙浪杨华，雁门饮羽，西施浣沙，朅诡丰隆，质状不同，班黄糅采，玄紫潜通，水奔湍其如电，声疾烈其如风，树低柯而翠郁，潭隐日而青空。
隋江总贞女峡赋曰：倦辛苦于岭表，遂沉沦于海外，迹飘飖于转蓬，情缭绕于悬旆，骇兹峡之珍怪，伫奇峰而矖瞩，或逦迤而四成，乍嶵{山隗}而五曲，含照曜之烛银，渧潺湲之膏玉，山苍苍以坠叶，树索索而摇枝，澄碧源之见底，耸翠壁以临危。
◇石
《物理论》曰：土精为石。
《尚书》曰：青州，厥贡铅松怪石。
《周官》曰：大司寇，以嘉石平罢民，有罪者坐诸嘉石，以肺石达穷民，凡茕独老幼，欲复于上而未达者，立于肺石，［注曰：嘉石，文石也，肺石，赤石也。］
《毛诗》曰：渐渐之石，维其高矣。
《穆天子传》曰：天子升于采石之山，于是取采石焉，铸以成器，于黑水之上。
《尸子》曰：昔者武王崩，成王少，周公旦践东宫，履乘石，祀明堂，假为天子七年，［乘石，王所登上车之石也。］
《列子》曰：天亦物也，物有不足，故昔者女娲氏炼五色之石，以补其阙。
《隋巢子》曰：禹产于昆石，启生于石，［王韶之云，启生而母化为石。］
吕氏春秋曰：石可破也，不可夺其坚。
《史记》曰：王翦［原讹剪，据冯校本改，下同。］代李信击荆，荆兵数挑战。终不出，久之，翦使人问军中戏乎，对曰：方投石超距，翦曰：士卒可用矣。
又曰：张良见老人出一编书，曰：读是则为王者师，后十二年，见我济北谷城山下，黄石即我也，良后果得黄石，宝而祠之，及死，并葬黄石，伏腊祠之。
《韩诗外传》曰：楚熊渠子夜行，见寝石，以为伏虎，弯弓而射之，没金饮羽，下视，知其石也，因复射之，矢摧无迹，［汉书载李广，亦如之。］
十洲记曰：流洲，在西海中，上多积石，名为昆吾石，冶其成铁，作剑，光明照洞，如水精状，割玉物，如切泥土焉。
《阚子》曰：宋之愚人，得燕石于梧台之东，归而藏之以为宝，周客闻而观焉。主人斋七日，端冕玄服以发宝，革匮十重，缇巾十袭，客见之，掩口而笑曰：此特燕石也，其与瓦甓不殊。
应劭《汉官仪》曰：马伯弟登太山，见石二枚，其一是武帝时石，用五车载不能上，因置山下为屋，号曰五车石，其一是纪号石，刻文字，纪功德，立坛上。
《博物志》曰：桃林，在弘农湖城县休牛之山，有石焉，曰帝台之椹也，五色而文，状如鹑卵。
《神仙传》曰：白石生者，恒煮白石为粮，就白石山居，故号白石先生。
游名山志曰：芙蓉渚有耸石，头如初生芙蓉，色皆青白。
三齐略记曰：始皇作石塘，欲过海看日出处，时有神人，能驱石下海，石去不速，神辄鞭之，皆流血，至今悉赤，阳城山石尽起立，嶷嶷东倾，状如相随行，［事具神篇。］
王韶之《南康记》曰：湘源有长濑，其傍石，或像人形，或似牛羊，其土人名人形者为令史。
邓德明《南康记》曰：雩都县有金鸡石。
武昌记曰：盘龙石，旧传云，有龙盘于此石，积日方去。
庾仲雍《荆州记》曰：归乡县有屈原宅，女须庙，捣衣石，犹存。
荆州图副曰：宜都有石穴，穴有二石，相去一丈，俗云，其一为阳石，其一为阴石，水旱为灾，鞭阳石则雨，鞭阴石则晴。
《异苑》曰：永康王旷井上有一洗石，时见赤气，后有二胡人寄宿，忽求买之。旷怪所以，未及度钱，子妇孙氏，睹二黄鸟斗于石上，疾往掩取，变成黄金，胡人不知，索市愈急，既得撞破，石内空段，有二鸟处。
《幽明录》曰：宜都建平二郡之界，有倚石，如二人像，攘袂相对，俗谓二郡督邮争界于此。
又曰：宫亭湖边傍山间，有石数枚，形圆若镜，明可以鉴人，谓之石镜。
【诗】陈阴铿咏石诗曰：天汉支机罢，仙岭博棋馀，零陵旧是燕，昆池本学鱼，云移莲势出，苔駮锦文疏，还当谷城下，别自解兵书。
陈周弘正咏石鲸应诏诗曰：石鲸何壮丽，独在天池阴，骞鳍类横海，半出似浮深，吞航本无日，吐浪亦难寻，圣帝游灵沼，能怀跃藻心。
【赋】陈张正见石赋曰：连山蔽亏，巨石嵚崎，上兴云而蔚荟，下激水而推移，舒丹霞于九折，混白露于三危，镇方城于濮水，固天阙于汤池，开五岳之灵图，集九老之仙都，韬神弓于射的，产利剑于昆吾，鱼跃湘乡之水，雁浮平固之湖，嶞山鹊之金印，碎骊龙之宝珠，奄蔼披衣，氤氲翠微，精卫取而填海，天孙用以支机，随西王而不落，傍东武而俱飞。
【赞】晋郭璞磁石赞曰：磁石吸铁，琥珀取芥，气有潜通，数亦冥会，物之相感，出乎意外。
◇尘
《山海经》曰：黑水之南，有玄蛇，食尘，大人之国，有大青蛇，头方，食尘。
又曰：前有尘埃，则载鸣鸢。
《毛诗》曰：无将大车，维尘冥冥。
《左传》曰：晋楚战于城濮，狐毛设二旆而退之，栾枝使舆曳柴而伪遁，［曳柴起尘，作却走。］
《老子》曰：和其光，同其尘。
《庄子》曰：野马也，尘埃也，生物之以息相吹者也。
《楚辞》曰：安能以皓皓之白，蒙世俗之尘埃哉，《淮南子》曰：地不满东南，故水潦尘埃归焉。
谢承《后汉书》曰：范丹，字史云，所居单陋，有时绝粮，闾里歌之曰：甑中生尘范史云也。
应璩与曹公笺曰：昔汉光武与戴子高，有抚尘之好。
蔡邕劝学曰：蚓无爪牙，软弱不便，穿穴洞地，食尘饮泉。
《博物志》曰：徐州人谓尘土为蓬块，吴人谓尘土为埃坱。
李康游山序曰：盖人生天地之间也，若流电之过户牖，轻尘之迁弱草。
《郭子》曰：庾公名位渐重，足倾王公，时庾亮在石头，王公在城，忽风起扬尘，王公以扇拂之曰：元规尘污人，［元规，庾亮字，王公，王导也。］
【诗】晋傅玄飞尘篇曰：飞尘秽清流，朝云蔽日光，秋兰岂不芬，鲍肆乱其芳，河决溃金堤，一手不能障。
梁简文帝咏梁尘诗曰：依帷翠蒙重，带日聚轻红，定为歌声起，非关团扇风。
梁徐摛赋得帘尘诗曰：朝逐珠胎卷，夜傍玉钩垂，恒交罗袖拂，不分秋风吹。
《春秋说题辞》曰：州之言殊也，合同类，异其界也。
《说文》曰：尧遭洪水，民居水中高土，故名曰州，一曰：州，畴也，畴其土而生之也。
《物理论》曰：九州变易交错不同，禹贡有梁州，无并州，周官有并州，无梁州，尔雅有营州，无青州，汉兴，武帝开拓三方，立十三州，通并梁之数，而增交益焉。
《风俗通》曰：周礼，五党为州，州，畴也，州有长，使之相周足也。
《河图括地象》曰：天有九部八纪，地有九州八柱。
《尚书大传》曰：古之处师，八家［《太平御览》一百五十七家下有而为邻三字。］三邻而为明，［御览作朋，下同。］三明而为里，五里而为邑，十邑而为都，十都而为师，州十有二师焉。
张衡灵宪图曰：昆仑东南，有赤县之州，风雨有时，寒暑有节，苟非此土，南则多暑，北则多寒，东则多阴，故圣王不处焉。
《史记》曰：邹衍著书云，中国于天下，八十一分居其一分耳，中国名赤县，赤县内自有九州，禹之叙九州是也，不得为州数，中国外，如赤县州者有九，乃谓九州也，有神［《初学记》八，《太平御览》一百五十七作裨。］海环之，如一区中者，乃为一州，如是者九，乃有大瀛海环其外，天地之际焉。
※冀州
《尔雅》曰：两河间曰冀州。
《周官》曰：河内曰冀州，其山镇曰霍山，其泽薮曰杨纡，其川漳，其浸汾潞，其利松柏。
《春秋元命苞》曰：昴毕间为天街，散为冀州，分为赵国，立为常山。
《淮南子》曰：往古之时，四极废，九州裂，于是女娲杀黑龙，以祭冀州，［事具帝王部。］
《释名》曰：冀州，取地以为名也，其地有险有易，帝王所都，乱则冀治，弱则冀强，荒则冀丰也。
【赋】汉班彪冀州赋曰：夫何事于冀州，聊讬公以游居，历九州而观风，亦哲人之所娱，望常山之峨峨，登北岳而高游，建封坛于岱宗，瘗玄玉于此丘，遍五岳与四渎，观沧海以周流。
【箴】汉杨雄冀州箴曰：洋洋冀州，鸿原大陆，岳阳是都，岛夷皮服，潺湲河流，表以碣石，三后攸降，列为侯伯，隆周之末，赵魏是宅，冀土麋沸，炫沄如汤，更盛更衰，载从载横，汉兴定制，改列藩王，故治不忘乱，安不忘危，牧臣司冀，敢告在阶。
※杨州
《尚书·禹贡》：淮海惟杨州，厥贡瑶琨筱簜，厥苞橘柚。
《周官》曰：东南曰杨州，其山镇曰会稽，其泽薮曰具区，其川三江，其浸五湖，其利金锡竹箭。
《春秋元命苞》曰：牵牛流为杨州，分为越国，立为杨山。
《续汉书》曰：张禹拜杨州刺史，当济江行部，土人皆以江有子胥之神，难于济涉，禹厉声云，子胥若其有灵，知吾志在理察枉讼，岂危我哉，令鼓楫而过，历行部邑吏民希见者，人怀喜悦。
益部耆旧传云，严遵为杨州刺史，行部，闻道傍女子哭声不哀，问所哭者谁。对云，夫遭烧死，遵敕吏舁尸到，与语讫，语吏云，死人自道不烧死，摄女，令人守尸，云当有［《太平御览》二百五十八作有物，此脱。］往，吏白有蝇聚头所，遵令披视，得铁锥贯顶，考问，淫杀夫。
【箴】汉杨雄杨州箴曰：天矫杨州，江汉之浒，彭蠡既潴，阳鸟攸处，橘柚羽贝，瑶琨筱簜，闽越北垠，沅湘攸往，翩彼昭王，南征不旋，人咸踬于垤，莫踬于山，太伯逊位，其吴绍类，夫差一误，太伯无祚，周室不匡，勾践入霸，当周之隆，越裳重译，春秋之末，侯甸叛逆，元首不可不思，股肱不可不慈，尧崇屡省，舜盛钦谋，牧臣司杨，敢告执筹。
※荆州
《尚书·禹贡》曰：荆及衡阳惟荆州，厥贡羽毛齿革，惟金三品，杶干栝柏。砺砥砮丹，惟箘簬楛，苞匦菁茅，厥篚玄𫄸玑组，九江纳锡大龟。
《释名》曰：荆州，取名于荆山也，荆，警也，警南蛮数为寇逆，其民有道后服，无道先强，常警备之也。
《春秋元命苞》曰：轸星散为荆州，分为楚国，荆之为言强也，阳盛物坚，其气急悍也。
元康地记曰：荆州于古，蛮服之地也，秦灭楚，置郡县，汉武分为交州，至魏晋而荆州所部郡国二十。
《周官》曰：正南曰荆州，其山镇曰衡山，其泽薮曰云梦，其川江汉，其浸颍湛，其利丹银齿角。
沈约《宋书》曰：朱修之为荆州刺史，百城士民赠贶，一毫无所受，去镇之日，秋毫无犯，计在州以来，内外燃油，及私牛马食费，以私钱六十万裨之。
【箴】汉杨雄荆州箴曰：杳杳巫山，在荆之阳，江汉朝宗，其流汤汤，云梦涂泥，包匦菁茅，金玉砥砺，象齿元龟，贡篚百物，世世以饶，战战栗栗，至桀荒溢，我在帝位，若天有日，不顺庶国，孰敢余夺，亦有成汤，果秉其钺，放之南巢，号之以桀，南巢茫茫，多楚与荆，风飘以悍，气锐以刚，有道后服，无道先强，世虽安平，无敢逸豫，牧臣司荆，敢告执御。
※青州
《尚书·禹贡》曰：海岱惟青州，厥贡盐𫄨，海物惟错，岱畎丝枲，铅松怪石。
《春秋元命苞》曰：虚危之精，流为青州，分为齐国，立为莱山。
《太康地记》曰：青州，东方少阳，其色青，其气清，岁之首，事之始也，故以为名，周之建国，表齐东海，居于青州，故吴季札观乐于鲁，闻齐之诗，云泱泱乎大国之风也，其表东海者乎。
《周官》曰：正东曰青州，其山镇曰沂山，其泽薮曰望诸，其川淮泗，其浸沂沐，［周礼职方氏作沭。］其利蒲鱼。
王隐晋书云，苟晞为青州刺史，役烦赋重，民不堪命，日斩十人，流血成川，号云屠伯。
【箴】汉杨雄青州箴曰：茫茫青州，海岱是极，盐铁之地，铅松怪石，群水攸归，莱夷作牧，贡篚以时，莫怠莫违，昔在文武，封吕于齐，厥土涂泥，在丘之营，五侯九伯，是讨是征，马殆其衔，御失其度，周室荒乱，小白以霸，诸侯虽服，复尊京师，小白既没，周卒陵迟，嗟兹天王，附命下土，失其法度，丧其文武，牧臣司青，敢告执矩。
※徐州
《尚书·禹贡》曰：海岱及淮惟徐州，厥贡惟土五色，峄阳孤桐，泗滨浮磬，淮夷𧏖珠暨鱼，厥篚玄纤缟。
《春秋元命苞》曰：天弓星，主司弓弩，流为徐州，别为鲁国，徐之为言舒也，言阴牧内安详也
【箴】汉杨雄徐州箴曰：海岱伊淮，东海是渚，豫州之土，邑于蕃宇，大野既猪，有羽有蒙，孤桐𧏖珠，泗沂攸同，降周任姜，镇于琅琊，姜氏绝苗，田氏攸都，事犹细微，不虑不图，祸如丘山，本在萌牙，牧臣司徐，敢告仆夫。
※兖州
《尚书·禹贡》曰：济河惟兖州，厥贡漆丝，厥篚织文，浮于济漯，达于河。
《春秋元命苞》曰：五星流为兖州，兖之言端也，言隄精端，故其气纤杀，分为郑国。
《周官》曰：河东曰兖州，其山镇曰岱山，其泽薮曰大野，其川河沛，其浸卢维，其利蒲鱼。
【箴】汉杨雄兖州箴曰：悠悠济河，兖州之宇，九河既导，雷夏攸处，草繇木条，漆丝𫄨纻，济漯既通，降丘宅土，成汤五徙，卒都于亳，盘庚北度，牧野是宅，箕子歔欷，厥居为墟，牧臣司兖，敢告执书。
※豫州
《尚书·禹贡》曰：荆河惟豫州，厥贡漆枲𫄨纻，厥篚纤纩，锡贡磬错，浮于洛。达于河。
《春秋元命苞》曰：钩钤星，别为豫州，豫之为言序也，言阴阳分布，各得处也。
《周官》曰：河南曰豫州，其山镇曰华山，其泽薮曰圃田，其川荥洛，其浸波溠，其利林漆丝枲。
【箴】汉杨雄豫州箴曰：郁郁荆河，伊洛是经，荥嶓枲漆，惟用攸成，田田相拏，庐庐相距，夏殷不都，成周攸处，豫野所居，爰在鹑墟，四隩咸宅，宇内莫如，毋曰我大，莫或余败，毋曰我强，靡克余亡，王赧为极，实绝周祀，牧臣司豫，敢告柱史。
※雍州
《尚书·禹贡》曰：黑水西河惟雍州，厥贡惟球琳琅玕，浮于积石，至于龙门西河。
《春秋元命苞》曰：东井鬼星，散为雍州，分为秦国，东距殽阪，西有汉中，南含高山，北阻居庸，得东井动深之萌，其气险也。
《春秋文燿钩》曰：华岐以北，龙门积石，南至三危之野，雍州，属魁星。
《太康地记》曰：雍州兼得梁州之地，西北之位，阳所不及，阴气雍阏，故取名焉。
《周官》曰：正西曰雍州，其山镇曰曰［曰字衍。］岳山，其泽薮曰弦蒲，其川泾汭，其浸洛，其利玉石。
【箴】汉杨雄雍州箴曰：黑水西河，横截昆仑，邪指阊阖，尽为雍垠，上侵积石，下碍龙门，盖安不忘危，盛不讳衰，牧臣司雍，敢告赘衣。
※益州
《春秋元命苞》曰：觜参流为益州，益之言隘也，谓物类并决，其气急切决列也。
杨雄《蜀本纪》曰：蜀始王曰蚕丛，次曰伯雍，次曰鱼凫。
又曰：武都人有女，蜀王纳以为妃，疾卒，葬于成都，作石镜一枚，以表其墓。
《十三州志》曰：蜀王杜宇，自号望帝。
左思蜀都赋曰：外负铜梁宕渠，内函要害膏腴。
【箴】汉杨雄益州箴曰：岩岩岷山，古曰梁州，华阳西极，黑水南流，秦作无道，三方溃叛，义兵征暴，遂国于汉，拓开疆宇，恢梁之野，列为十二，光羡虞夏，牧臣司梁，是职是图，经营盛衰，敢告士夫。
※幽州
《周官》曰：东北曰幽州，其山镇曰医无闾，其泽薮曰貕养，其川河沛，［周礼职方氏作泲。］其浸菑时，其利鱼盐。
《春秋元命苞》曰：箕星散为幽州，分为燕国，幽之为言窈也，言风出入窈冥，敏劲易晓，故其气躁急。
《释名》曰：幽州在北，幽昧之地也。
【箴】汉杨雄幽州箴曰：荡荡平川，惟冀之别，伊昔唐虞，实为平陆，周末荐臻，迫于獯鬻，六国擅权，燕赵本都，东限秽犭百，羡及东湖，［《初学记》八作胡。］彊秦北排，蒙公城疆，大汉初定，分狄之荒，元戎屡征，如风之腾，义兵涉漠，偃我边萌，既定且康，复古虞唐，盛不可不图，衰不可不忘，隄溃蚁穴，器漏藏亡，牧臣司幽，敢告侍旁。
※并州
《春秋元命苞》曰：营室流为并州，分为卫国之镇，立为明山，并之为言诚也。精舍交并，其气勇抗诚信也。
《太康地记》曰：并州不以卫水为号，又不以恒山为名，而云并者，盖以其在两谷之间乎，韩魏赵谓之三晋，即并冀二州，是其地也。
《周官》曰：正北曰并州，其山镇曰恒山，其泽薮曰昭馀祁，其川虖池呕夷，其浸漆［周礼职方氏作涞。］易，其利布帛。
【箴】汉杨雄并州箴曰：雍别朔方，河水悠悠，北辟獯鬻，南界泾流，尽兹朔土，正真［《初学记》八作直。］幽方，自昔何为，莫敢不来贡，莫敢不来王，周穆遐征，犬戎不享，爰藐伊意，侵玩上国，宣王命将，攘之泾北，宗幽罔识，日用爽蹉，既不俎豆，又不干戈，犬戎作难，毙于骊阿，太上曜德，其次曜兵，德兵俱颠，靡不悴荒，牧臣司并，敢告执纲。
※交州
《苗恭交广记》曰：汉武帝元鼎中，开拓土境，北开朔方，南置交阯刺史，建安二年，南阳张津为刺史，交阯太守土燮表言，伏见十二州皆称曰州，而交独为交阯刺史，何天恩不平乎，若普天之下，可为十二州者，独不可为十三州，诏报听许，拜津交州牧，加以九锡，彤弓彤矢，礼乐征伐，威震南夏，与中州方伯齐同，自津始也。
《太康地记》曰：交州本属杨州，取交阯以为名，虞之南极也，周有天下，越裳氏慕圣人之德，重九译，贡白雉，秦灭六国，南开百越，置桂林象郡，以赵他为龙川令，因秦之末，自擅南裔，汉高革命，加以王爵，始变椎髻，袭冠冕焉。
【箴】汉杨雄交州箴曰：交州荒裔，水与天际，越裳是南，荒国之外，爰自开辟，不羁不绊，周公摄祚，白雉是献，昭王陵迟，周室是乱，越裳绝贡，荆楚逆叛，大汉受命，中国兼该，南海之宇，圣武是恢，稍稍受羁，遂臻黄支，抗海三万，来牵其犀，盛不可不忧，隆不可不惧，泉竭中虚，池竭濑干，牧臣司交，敢告执宪。
《风俗通》曰：周制，天子方千里，分为县，县有四郡，故《左氏传》曰：上大夫受县，下大夫受郡，至秦始皇，初置三十六郡，以监县。
应劭《汉官》曰：秦用李斯议，分天下为三十六郡，凡郡，或以列国，陈鲁齐吴是也，或以旧名，长沙丹阳是也，或以山陵，太山山阳是也，或以川源，西河河东也，或以所出，金城城下有金，酒泉泉味如酒，豫章樟树生庭中，雁门雁之所育是也。
苗恭十四州记曰：秦兼天下，始皇二十六年，废五等之爵，立郡县之官，以公国为大郡，侯伯为小郡，大郡曰守，小郡曰尉，郡之言君也，今之郡字，君在其左，邑在其右，君为元首，邑以载民，故取名于君，而谓之郡也。
【箴】后汉刘𫘦駼郡太守箴曰：有嬴駈除，焚典纪旧，荡灭蕃畿，罢侯置守，秦发闾左，陈涉奋威，楚筑干谿，灵王不归，征遐由近，可不肃祗，守臣司境，敢告执机。
※河南郡
应劭《汉官》云，河南尹，所治周地，秦兼天下，置三川守，河雒伊也，汉更名河南，孝武皇帝，增云太守，世祖中兴，徙都雒阳，改号为尹，尹，正也。
谢承《后汉书》曰：华山松，为河南尹，优贤养民，兴教崇化，至其剪治强宗。威烈不亏，遂见谮毁。
又曰：羊陟，迁河南尹，下车，计日受俸，尝食干饭茹菜，禁断豪右嘱讬。书疏不与交通，断理冤徒，进用善士，节操者旌表异行。
《魏志》云：司马芝为河南尹，抑强抚弱，私请不行，芝为教与群下曰：盖君能设教，不能使吏必不犯也，吏能犯教，而不能使君必不闻也，夫设教而犯，君之劣也，犯教而闻，吏之祸也，君劣于上，吏祸于下，此政事所以不理也，可不各勉之哉。
《傅子》曰：傅嘏为河南尹，治以德教为本，然持法有恒，简而不可犯，见理识情，狱讼不任槚楚而得其实，不为小惠，有所荐达，及有大益于民，皆隐其端迹，若不由己。
又曰：乐广为河南尹，郡中前厅，多怪病，后人皆于廊下督邮传中治事，无敢在厅事者，唯广处之，白日户自闭，二子凯横等慑怖，广使掘墙孔，得狸乃绝。
【箴】后汉崔骃河南尹箴曰：茫茫天区，画冀为京，商邑翼翼，四方是营，唐虞商周，河洛是居，成王郏鄏，以处鹑墟，诸夏劲强，是从是横，彻我墙屋，而师尹不匡，霸夺其权，宗器以分，图籍迁齐，九鼎入秦。
※京兆郡
《汉书》曰：赵广汉为京兆尹，以和颜接士，事善，推功归之下，曰：某掾属所为，非二千石所及，吏皆输写心腹，无所隐匿。
又曰：张敞守京兆尹，尹自赵广汉诛后，皆不称职，京师寝废，长安市偷盗尤多，百贾苦之，敞既视事，求问长安偷盗首长数人，居皆温厚，出从僮仆，闾里以为长者，敞皆召，既见责问，因贷其罪，乃署吏，令致诸偷以自赎，为置酒。小偷皆来贺之，饮醉，偷长阴以赭污其衣裾，吏坐门阅，赭污者辄收之，一日捕得数百人，由是枹鼓希鸣，市无偷盗。
又曰：王骏为京兆尹，成帝欲大用之，故试以政事，先是京兆有赵广汉张敞王遵王章王骏，皆有名，京师称曰：前有赵张，后有三王。
【碑】后汉蔡邕京兆尹樊陵碑曰：于显哲尹，诞德孔彰，膺帝休命，谓笃不忘，爰纳忠式，规悟圣皇，钦崇园邑，大孝允光，九命车服，昭示采章，轩轺四牡，承祀蒸尝，多士时贡，繇役永息，进路孔夷，民清险棘，同体诸旧，兆萌蒙福，惠垂无疆，守以罔极。
※宣城郡
陶氏家传云，陶汪，晋咸康中为宣城内史，君从父猷，先为之，君到郡，乃招隐逸，广开学舍，以此教民，民有向方者，则辟为掾吏，百姓歌之曰：人当勤学得主簿，谁使为之陶明府。
《晋中兴书》曰：桓彝少孤，家贫，而性度高豁，不以箪瓢屑意，年在弱冠，便有知人之鉴，为宣城太守，百姓怀之。
沈约《宋书》曰：羊玄保为黄门郎，善弈棋，棋品第三，太祖亦好弈，数蒙引见。嘉其温谨，与太祖赌郡，戏胜，以补宣城太守。
【诗】齐谢朓始之宣城郡诗曰：簪发逢嘉惠，教义承君子，心迹苦未并，忧欢将十祀，幸霑云雨庆，方辔参多士，振鹭徒追飞，群龙难隶齿，烹鲜止贪竞，共理属廉耻，伊余昧损益，何用祗千里，解剑北宫朝，息驾南川涘，宁希广平咏，聊慕华阴市。
又宣城郡内登望诗曰：借问下车日，匪直望舒圆，寒城一以眺，平楚正苍然，山积棱［《文选》三十作陵。］阳阻，溪流春谷泉，威纡距遥甸，巉嵒带远天，切切阴风暮，桑柘起寒烟，怅望心已极，敞怳魂屡迁，结发倦为侣，平生早事边，谁规鼎食盛，宁要狐白鲜，方弃汝南诏，［《文选》作诺。］言税辽东田。
※会稽郡
司马彪《续汉书》曰：任延拜会稽南部都尉，时年十九，迎吏见其少，皆惊，会稽多名士，延到官，皆聘请高行俊乂，警［后汉书六十六作敬。］待师友之礼。及掾吏贫乏，辄分俸禄，以赈给之。
《晋中兴书》曰：诸葛恢为会稽太守，临行，上为置酒，谓之曰：会稽，晋之关中，足食足兵，在于太守，以君有涖任之方，是以相屈，四方分崩，当匡振否运，治之所先，君为言之，恢陈谢，因对曰：今天下丧乱之馀，风俗凌迟，宜尊五美，屏四恶，进忠实之士，退浮华之党，中宗深纳之。
又曰：王彪之为镇军将军会稽内史，加散骑常侍，居郡八年，豪强敛迹，亡户出者三万馀口。
又曰：王述作会稽太守，外白请讳，答曰：惟祖惟考，四海所知，过此无所复讳。
【启】齐谢朓为王敬则谢会稽太守启曰：臣本布衣，不谋远大，折冲之勤不举，燮理之义何阶，常恐覆𫗧是贻，咎征斯应，陛下继历胜统，日月重光，得以桓珪衮服，拜奉岁时，视濯献牲，鞠躬郊庙，而鸿恩妄假，复授龟符，玉节迈于双璜，表东侔于四履，临边三事，既谢张温，颍川再抚，亦惭黄霸。
