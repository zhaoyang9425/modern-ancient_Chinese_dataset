◇神
《左传》曰：有神降于莘，惠王问诸内史过曰：是何故也，对曰：国之将兴，明神降之，监其德也，将亡，神又降之，观其恶也，故有得神以兴，亦有以亡，虞夏商周皆有之。
《山海经》曰：西海水赤，有章尾山，有神人面蛇身而赤，身长千尺，其眠乃晦，其视乃明，不食不寝，风雨是谒，［能请致风雨。］是谓烛龙。
又曰：蚩尤作兵，犯黄帝，黄帝乃令应龙攻于冀州之野，蚩尤谓［太平御览八百八十二作请。］风伯，所从大风雨，黄帝乃下天女妖，止雨，遂杀蚩尤，妖不得复上，故所居不雨。
三齐略记曰：始皇作石桥，欲过海观日出处，于时有神人，能驱石下海，城阳一山石，尽起立，嶷嶷东倾，状似相随而去，云石去不速，神人辄鞭之，尽流血，石莫不悉赤，至今犹尔。
又曰：始皇于海中作石桥，非人功所建，海神为之竖柱，始皇感其惠，通敬其神，求与相见，海神答曰：我形丑，莫图我形，当与帝会，乃从石塘上入海三十馀里相见，左右莫动手，巧人潜以脚画其状，神怒曰：帝负我约，速去，始皇转马还，前脚犹立，后脚随崩，仅得登岸，画者溺于海，众山之石皆住，今犹岌岌，无不东趣。
《史记》曰：伍子胥死，吴人怜之，为立祠于江上，因名曰胥山。
又曰：始皇西南渡淮，之衡山南郡，浮江至湘山祠，逢大风，几不得渡，上问博士曰：湘君何神，对曰：闻尧女舜之妻也，而葬于此，于是始皇大怒，使刑徒三千人，伐湘山树，赭其山上。
《列女传》曰：舜陟方，死于苍梧，二妃葬于江湘之间，俗谓之湘君。
《搜神记》曰：蒋子文者，广陵人也，嗜酒好色，常自谓己骨清，死当为神，汉末为秣陵尉，逐贼至于锺山之下，贼击伤额，因解绶以缚之，有顷遂死，及吴先主之初，其吏见文于道，乘白马，执白羽扇，侍从如平生，文曰：我当为此土地神也，为吾立祠，不尔，使虫入耳为灾，吴主以为妖言，后果有虫入人耳，皆死，医不能治。又云，不祠我，将有大火，是岁数有大火，吴主患之，封为都中侯，加印绶，立庙堂，改锺山为蒋山，以表其灵也。
又曰：济北弦超，嘉平中，夜梦神女从之，自称天上玉女，东郡人，姓成公，字智琼，早失母，天帝哀其孤苦，令得下嫁从夫，当其梦也，嘉喜非常，觉寤钦想，如此三夕四旦，显然来游，驾辎𫐌车，从八婢，服绫罗绮绣，状若飞仙，自言年十七，遂为夫妇，赠诗曰：飘飖浮勃述，敖曹云石滋，神仙岂虚降，应运来相之。
又杜兰香别传曰：杜兰香，自称南阳人，以建兴四年春，数诣张传，传年十七，望见其车在门外，婢通言，阿母所生，遣授配君，君可不敬从，传先改名硕，硕呼女前，视可十八九，说事邈然久远，有妇子二人，大者萱支，小者松支，钿车青牛，上饮食皆备，作诗曰：阿母处灵岳，时游云霄际，众女侍羽仪，不出墉宫外，飘轮送我来，岂复耻尘秽，从我与福俱，嫌我与祸会，至其年八月旦来，复作诗曰：逍遥云雾间，呼嗟发九嶷，流汝不稽路，弱水何不之，出署豫子三枚，大如鸡子，云，食此，令君不畏风波，辟寒温，硕食二，欲留一，不肯，令硕尽食，言本为君作妻，情无旷远，以年命未合，其小乖，太岁东方卯，当还求君。
王隐《晋书》曰：镇南刘弘，以故刺史王毅子衡阳太守矩为广州，矩至长沙，见一人长大，著布单衣，自持奏在岸上，矩省奏云，京兆杜灵之，仍入舡共语，称叙希阔，矩问君京兆人，何时发来，答曰：朝发，矩怪京兆去此数千，那得朝发今到，杜答云，仆天上京兆，去此乃数万，何止数千乎。
《异苑》曰：衡阳山九嶷，皆有舜庙，汉世零陵文学姓奚，于泠道县舜祠下，得笙玉管，舜时西王母献。
又曰：陆机初入洛，次河南之郾师，时夕，望道左若有民居，因往逗宿，见一年少，神姿端达，与机言玄门妙物，机心伏其能，无以詶抗，机提纬古今，总验名实，此年少不堪欣解，既晓便去，机税骖逆旅，逆旅妪曰：此东数十里无村落，止有山阳王家墓耳，机乃怪，怅然，还睇昨路，空野霾云，栱木蔽日，知所遇者信王弼墓也。
又曰：吴相伍员庙，永嘉中，吴郡人叔父为台郎，在洛，值京都倾覆，归涂阻塞，当济江，南风不得进，既投奏，即日得渡。
又曰：长沙罗县，有屈原自投之川，山水明净，异于常处，民为立庙，在汨潭之西，岸侧盘石，马迹尚存，相传云，原投川之日，乘白骥而来。
《幽明录》曰：王辅嗣注易，辄笑郑玄为儒，云老奴无意，王时夜分，忽然闻外合有着屐声，须臾进，自云郑玄，责之曰：君年少，何以轻穿文凿句，而妄讥诮老子耶，极有忿色，言竟便退，辅嗣心生畏恶，少年遇厉疾而卒。
【诗】梁简文帝祠伍员庙诗曰：去国资孝本，循忠全令名，舟里多奇计，芦中复吐诚，偃月交吴舰，鱼丽入楚营，光功摧妙筭，手载籍馀声，洪涛犹鼓怒，灵庙尚凄清，行潦承椒奠，按歌杂凤笙，无劳晋后璧，讵用楚臣缨，密树临寒水，疏扉望远城，窗寮野雾入，衣帐积苔生，惟有三青鸟，敛翅时逢迎。
梁刘遵和简文帝赛汉高帝庙诗曰：分蛇纶霸迹，提剑灭雄威，空馀清祀处，无复瑞云飞，仙车照丹穴，霓裳影翠微，投玦要汉女，吹管召湘妃，幸逢怀精日，豫奉沐休归。
梁徐陵和诗曰：山宫类牛首，汉寝若龙川，玉碗无秋酎，金灯灭夜烟，丹帷迫灵岳，绀席下群仙，堂空沛筑响，钗低戚舞妍，何殊后庙里，子建作华篇。
梁刘孝仪和诗曰：珪币崇明祀，牲樽礼贵神，风惊如集庙，光至似来陈，徘徊灵驾入，叫咷倡歌新，将言非为己，致敬乃祈民，多才与多事，今古独为邻。
梁王台卿和诗曰：沐芳事椒糈，驾言遵寿宫，瑶台斜接岫，玉殿上凌空，树出垂岩影，竹引带山风，阶长雾难歇，窗高云易通，所悲樽俎撤，按歌曲未终。
梁王僧孺湘夫人诗曰：桂栋承薜帷，眇眇川之湄，白苹徒可望，绿芷竟空滋，日暮思公子，衔意嘿无辞。
【赋】楚宋玉高唐赋曰：楚襄王与宋玉游于云梦之台，望高唐之观，其上独有云气，崒兮直上，忽兮改容，须臾之间，变化无穷，王问玉曰：此何气也，玉对曰：所谓朝云者也，昔者先王尝游高唐，怠而昼寝，梦妇人曰：妾巫山之女也，为高唐之客，闻君游高唐，原荐枕席，王因幸之，去辞曰：妾在巫山之阳，高丘之阻，旦为朝云，暮为行雨，朝朝暮暮，阳台之下，朝视之如言，故为立庙，号曰朝云，始出状若何，玉对曰：其少进也，晢兮若妖姬扬袂障日而望所思，忽兮改容，偈兮若驾驷马而建羽旗，湫兮如风，凄兮如雨，风止雨霁，云无处所，惟高唐之大体，殊无物类之可仪比，巫山赫其无畴，道互折而曾累，遇天雨之新霁，观百谷之俱集，濞汹汹其无声，溃淡淡而并入，中阪遥望，玄木冬荣，煌煌晔晔，夺人目精，烂兮若列星，曾不可殚形，绿叶紫裹，朱茎白蒂，纤条悲鸣，声似竽籁，清浊相和，五变四会，感心动耳，回肠伤气，长吏隳官，贤士失志，愁思无已，叹息垂泪，王乃乘玉舆，驷苍螭，于是乃纵猎者，基趾如星，传言羽猎，衔枚无声，蜺为旌，翠为盖，风起雨止，千里而逝。
又神女赋曰：楚襄王与宋玉进于云梦之浦，使玉赋曰：高唐之事，其夜王寝，梦与神女遇，其状甚丽，王异之，明日以白玉曰：其始来也，曜乎若白日初出照屋梁，其少进也，皎若明月舒其光，须臾之间，美貌横生，烨乎如华，温乎如莹，五色并施，不可殚形，振绣衣，被袿裳，醲不短，纤不长，步裔裔兮曜殿堂，忽兮改容，婉若游龙，乘云翔，何神女之妖丽，合阴阳之渥饰，被华藻之可好，若翡翠之奋翼，毛嫱障袂，不足程式，西施掩面，比之无色，望余帷而延视，若流波之将澜，奋长袖以正衽，立踯躅以不安，意似近而既远，若将来而复旋，褰余帱而请御，顾女师，命大傅，欢情未接，将辞而去，迁延引身，不可亲附。
魏陈王曹植《洛神赋》曰：黄初三年，余朝京师，还济洛川，古人有言，斯水之神，名曰宓妃，感宋玉对楚王说神女之事，其辞曰：余从京域，言归东藩，背伊阙，越轘辕，经通谷，凌景山，税驾乎蘅皋，秣驷乎芝田，容与乎杨林，流盻乎洛川，于是精移神骇，忽焉思散，俯则未察，仰以殊观，睹一丽人，于岩之畔，其形也翩若惊鸿，婉若游龙，荣曜秋菊，华茂春松，仿佛兮若轻云之蔽月，飘飖兮若流风之回雪，远而望之，皎若太阳升朝霞，迫而察之，灼若芙蕖出绿波，浓纤得衷，修短合度。
魏陈琳神女赋曰：汉三七之建安，荆野蠢而作仇，赞皇师以南假，济汉川之清流，感诗人之攸叹，想神女之来游，仪营魄于仿佛，讬嘉梦以通精，望阳侯而㲿瀁，睹玄丽之轶灵，文绛虬之弈弈，鸣玉鸾之嘤嘤，答玉质于苕华，拟艳姿于蕣荣，感仲春之和节，叹鸣雁之噰々，申握椒以贻予，请同宴乎奥房，苟好乐之嘉合，永绝世而独昌，既叹尔以艳采。又悦我之长期，顺乾坤以成性，夫何若而有辞。
魏王粲神女赋曰：惟天地之普化，何产气之淑真，陶阴阳之休液，育夭丽之神人，禀自然以绝俗，超希世而无群，体纤约而才足，肤柔曼以丰盈，发似玄鉴，鬓类刻成，戴金羽之首饰，珥昭夜之珠珰，袭罗绮之黼衣，曳缛绣之华裳，错缤纷以杂袿，佩熠爚而焜煌，退变容而改服，冀致态以相移，税衣裳兮免簪笄，施华的兮结羽仪，扬娥微盻，悬藐流离，婉约绮媚，举动多宜，称诗表志，安气和声，探怀授心，发露幽情，彼佳人之难遇，真一遇而长别，顾大罚之淫愆，亦终身而不灭，心交战而贞胜，乃回意而自绝。
魏杨修神女赋曰：惟玄媛之逸女，育明曜乎皇庭，吸朝霞之芬液，澹浮游乎太清，余执义而潜厉，乃感梦而通灵，盛容饰之本艳，奂龙采而凤荣，翠黼翚裳，纤縠文袿，顺风揄扬，乍合乍离，飘若兴动，玉趾未移，详观玄妙，与世无双，华面玉粲，韡若芙蓉，肤凝理而琼絜，体鲜弱而柔鸿，回肩襟而动合，何俯仰之妍工，嘉今夜之幸遇，获帷裳乎期同，情沸踊而思进，彼严厉而静恭，微讽说而宣谕，色欢怿而我从。
晋张敏神女赋曰：世之言神仙者多矣，然未之或验也，至如弦氏之妇，则近信而有证者，夫鬼魅之下人也，无不羸病损瘦，今义起平安无恙，而与神女饮宴寝处，纵情极意，岂不异哉，余览其歌诗，辞旨清伟，故为之作赋，皇览余之纯德，步朱阙之峥嵘，靡飞除而入秘殿，侍太极之穆清，帝愍余之勤肃，将休余于中州，讬玄静以自处，寔应夫子之好仇，于是主人怃然而问之曰：尔岂是周之褒姒，齐之文姜，孽妇淫鬼，来自藏乎，傥亦汉之游女，江之娥皇，厌真愆，倦仙侍乎，于是神女乃敛袂正襟而对曰：我实贞淑，子何猜焉，且辩言知礼，恭为令则，美姿天挺，盛饰表德，以此承欢，君有何惑，尔乃敷茵席，垂组帐，嘉旨既设，同牢而飨，微闻芳泽，心荡意放，于是寻房中之至嬿，极长夜之懽情，心眇眇以忽忽，想北里之遗声，赋斯时之要妙，进伟服之纷敷，俯抚衽而告辞，仰长叹以欷吁，乘云雾而变化，遥弃我其焉如。
晋杨该三公山下神祠赋曰：南极郁纡，飞龙在天，太一白石，巨灵据山，二后殊位，惟公在焉，下则归云缝勃，绿水流离，争湍趣戾，冲石会谿，高岸为谷，峣〈山儿〉阻〈危支〉，梗林柰条，逼涂迮蹊，行者息驾，步趾于斯，陟大〈山录〉，登岑冈，逾爽垲，历朝阳，晔华殿之显敞，睹应门之𡺃々，神木郁蓊，百堵周乎洞房，进排阊阖，顾盻灵堂，聚楹列峙，丹饰煌煌，千栌浮跂，夭𫏋腾骧，累层岌嶪，齐载长梁，敷山藻于前棁，缀榱槁以采章，文绮雘其纷鳞，洪葩晔之披杨，尔乃逡巡降趾，游坐东厢，日不逮昏，炎燎已光，县宰致祀，嘉旨备详，阴祚显应，偏泽圻疆，普此士女，乐彼丰穰。
宋谢灵运江妃赋曰：招魂定情，洛神清思，单曩日之敷陈，尽古来之妍媚。矧今日之逢逆，迈前世之灵异，姿非定容，服无常度，两宜欢嚬，俱适华素，于时升月隐山，落日映岐，收霞敛色，回飚拂渚，每驰情于晨暮，矧良遇之莫叙，投明瑱以申赠，𫖮色授而魂与，况分岫湘岸，延情苍阴，隔山川之表里，判天地之浮沉，承嘉约于往昔，宁更贰于在今，傥借访于交甫，知斯言之可谌，兰音未吐，红颜若辉，留盻光溢，动袂芳菲，散云辔之络驿，按灵辎而徘徊，建羽旌而逶迤，奏情管之依微，虑一别之长绝，眇天末而永违。
梁江淹水上神女赋曰：江上丈夫，游宦荆吴，首卫国，望燕路，历秦关，出宋都，遍览下蔡之女，且说淇上之姝，乃造南中，度炎州，经玉涧，越金流，路逶迤而无轨，野忽漠而鲜俦，既而精飞视乱，意去心移，倚靡{艹陵}盖，怅望蕙枝，一丽女子，碧渚之崖，冶异绝俗，奇丽不常，青琴羞艳，素女惭光，恨精影之不滞，悼光晷之难借，阅有无于俄顷，验变化于咫尺，野田田而虚翠，水湛湛而空碧，乃唱桂棹，陵冲波，背橘浦，向椒阿，苟悬天子有命，永离诀其若何。
【碑】梁简文帝吴兴楚王神庙碑曰：昔者武王询于太公，五神之礼正，伊陟赞于巫咸，三篇之义作，抑又玄矩司于坎宫，汉兴北畤，黄蛇感于通梦，秦作西郊，幽则鬼神，其来已尚，楚王既弘兹释教，并止献车牛，既舍黄驹，安俟骍角，掌击无左涤之劳，牧人止楅衡之务，周房殷俎，惟有玄涧芳芝，玉斝瑶樽，止陈丹桂清酌，渐符不杀之教，方行大士之心，比夫黄树赤光，紫衣朱葛，蔑矣哉，王制云，山川神祇，有不举者，为不敬，太守元景仲，稽诸古典，于兹往烈，永传不朽，式树高碑，翠石勒文，事偕神掌，灵龟负字，还拟洛书。
【祭文】齐谢朓祭文［文字疑衍。］大雷周何二神文曰：大过在运，小雅尽缺，琼镜曰沦，金车未晢，周生电断，神谟英冠，正因部奇，风敛云散，晋德如毁，功资叶赞，山无猛鸷，时旷忠贤，流王于彘，龟鼎忽焉，忠肃布衣，君亲自然，驱狐上国，斩鲵中川，纷纶凯入，氛氲配天。
梁邵陵王祀鲁山神文曰：敬奠鲁君之灵，窃以首山郁律，表二叔之清风，赵国隐沦，擅三公之灵迹，北坂祠城，流光夜起，东岭丛室，甘雨昼零，故能征应不褰，介福无爽，金坛玉宇，是众妙之游遨，丹崖翠幄，信灵人之响像，霓裳孔盖，转日车而竞前，驾象乘豹，载灵旗而总集，江妃汉女，含睇来趋，湘娥洛嫔，宜言在侧，鸣璆抚剑，侠席徘徊，绛节陈竽，满堂繁会，奠椒怀糈之欢，传已代舞之乐，桂醑溢于羽樽，蕙肴盈于兰藉，既醉既饱，景福攸同，不震不腾，神保是格，炰胾之荐已毕，庆报之泽攸先，原化昌而俗阜，俾多祐之在旃，同匪石之无转，欣滞穗之有年，惟东皇兮戾止，等南山而不骞。
梁沈约赛蒋山庙文曰：我皇体天御宇，望日表尊，备乐变乎笙镛，郁礼华于俎豆，迩无不怀，远无不肃，鸟革玄素之容，草移丹绿之状，泉露改味，日月重光，仰惟大王，年逾二百，世兼四代，扬玉桴，布瑶席，秦梁楚赵之巫，把琼茅而延伫，燕卫宋郑之音，结流风而成曲，九疑之来蔽日，三山之驾若云。
◇梦
《周书》曰：大姒梦见商之庭产棘，太子发取周庭之梓树于阙，梓化为松柏棫柞，寐觉，以告文王，文王乃召太子发，占之于明堂，王及太子发，并拜吉梦，受商之大命于皇天上帝。
《东观汉记》曰：诸将劝光武立，乃召冯异，上曰：我梦乘龙上天，觉悟，心中动悸，异因下席再拜贺曰：此天命发于精神，心中动悸，大王重慎之性也，异遂与诸将定议，上尊号。
又曰：和憙皇后，常梦扪天，体荡荡正青，滑有若锺乳，后仰吸之，以讯占梦，言尧梦攀天而上，汤梦反［东观汉记作及。］天舐之，此皆圣王之梦。
《庄子》曰：宋元君夜梦人披发，云，予为清江使河伯之所，渔者豫且得予，元君觉，使人占之，曰：此神龟也，君曰：渔者有豫且乎，左右曰：有，明日，豫且朝，君曰：渔何得，对曰：且之网得白龟，圆五尺，君曰：献若之龟，龟至，君再欲杀，再欲活，心疑，卜之曰：杀龟以卜吉，乃刳龟，七十钻而无遗䇲，仲尼曰：神能梦于元君，而不能避豫且之网，智能七十钻无遗䇲，不能避刳肠之患，如是则智有所困，神有所不及。
《吕氏春秋》曰：孔子穷乎陈蔡之间，藜羹不糁，七日不尝粒，昼寝，颜回索米得而来，爨之几熟，孔子望见回，攫其甑中而饭之，食熟，谒孔子而进之，孔子起曰：今者梦见先君，食絜欲馈，颜回对曰：不可，乡食埃煤入甑中，弃食不祥，因攫而饭之，埃煤，烟尘煤也。
又曰：尹儒学御，三年，而无得焉，夜梦受秋驾于师，明日往朝其师，而谓之曰：吾非爱道也，恐子之未可予也，今日将教子以秋驾，［秋驾，御法。］尹儒反走，北面再拜曰：今昔臣梦受之，先为其师言所梦，固秋驾也。
谢承《后汉书》曰：范式，字巨卿，与张元伯为友，式仕郡为功曹，后梦元伯，玄冠垂缨屣，呼曰：我死，当以时葬，永归黄泉，子不我忘，岂能奔丧，式便驰往赴之。
袁宏汉纪曰：温序为护羌校尉，为隗嚣所杀，世祖诏洛阳城傍为冢，长子寿为印［后汉纪五作邹。］平侯，［后汉纪侯下有相字。］夜梦序告之曰：久客思乡，寿即弃官，上书归葬。
皇甫谧《高士传》曰：桓帝好老子之书，夜梦见老子，乃诏陈相为老子立祠。
范晔《后汉书》曰：蔡茂，梦见太极殿上有三穗禾，茂跳取之，得其中穗，辄复失之，以问主簿郭贺，贺因离席庆曰：大殿者，宫府之形像也，极而有禾，人臣之上禄也，取其中穗者，是台之位，于字禾失为秩也，旬月而茂征焉，乃辟贺为掾。
《续汉书》曰：郑玄梦孔子造之曰：起起，今年岁在辰，来年岁在巳，既寤，以谶言合之，知命当终，有顷，寝疾而卒。
辛氏《三秦记》曰：昆明池，汉武帝之习水战，中有灵沼神池，云尧时洪水讫，停舡此池，池通白鹿原，人钓鱼于原，纶绝而去，鱼梦于武帝，求去其钩，明日，帝戏于池，见大鱼衔索，帝曰：岂非昨所梦乎，取鱼，去其钩而放之。
陆机《晋书》曰：王濬梦悬四刀于其壁上，濬问主簿李毅，毅拜曰：夫三刀为州，而今益一，明府其临益州乎，［事具军器部。］
王隐《晋书》曰：陶侃，字士衡，鄱阳人，少渔于雷泽，梦背上生翅，飞入天门，见门非常，不敢入而下。
【赋】后汉王延寿梦赋曰：余夜寝息，乃有非恒之梦，其为梦也，悉睹鬼神之变怪，则蛇头而四角，鱼首而鸟身，三足而六眼，龙形而似人，群行而辈摇，忽来到吾前，申臂而舞手，意欲相引牵，于是梦中惊怒，腷臆纷纭曰：吾含天地之纯和，何妖孽之敢臻，乃挥手振拳，雷发电舒，戢游光，轩猛跣，［句有讹，全后汉文五十八，据万历本作斩猛猪，亦臆补。］狒〈豸殳〉，［明本作毅，句亦有脱讹。］斫鬼魑，捎魍魉，荆诸渠，撞纵目，打三头，扑〈鬼召〉〈戞下"戈改犬"〉，扶［全后汉文作抶。］夔魋，博睥睨，蹴睢盱，尔乃三三四四，相随踉〈足旁〉而历僻，隆隆潏潏，精气充布，𫐒々犭翏々，鬼惊魅怖，或盘跚而欲走，或拘挛而不能步，或中创而婉转，或捧痛而号呼，奄雾消而光蔽，寂不知其何故，嗟妖邪之怪物，岂干真人之正度，耳聊嘈而外朗，忽屈申而觉寤，乱曰：齐桓梦物，而亦以霸，武丁夜感，而得贤佐，周梦九龄克百庆，晋文盬脑国以竞，老子役鬼为神将，传祸为福永无恙。
◇魂魄
《淮南子》曰：天气为魂，地气为魄。
《易》曰：精气为物，游魂为变。
《白虎通》曰：魂者何谓也，魂犹伝々也，行不休也，动于外，主于情，魄者白也，犹着人者也，主于性。
《韩诗外传》曰：溱与洧，谓郑国之俗，三月上巳，于两水之上，招魂续魄，拂不祥也。
《礼记》曰：延陵季子适齐，长子死于嬴博之间，既封左袒，右还其封，曰：若魂气则无不之。
又曰：作其祝号，玄酒以祭，君与夫人交献，以嘉魂魄，是谓合莫。
又曰：气也者，神之盛也，魂也者，鬼之盛也。
《左传》曰：子产云，人生始化曰魄，既生魄阳曰魂，用物精多，则魂魄彊。又曰：乐祁云，心之精爽，是谓魂魄。
《越绝书》曰：越王问于范子曰：寡人闻人失其魂魄者死，得其魂魄者生，物皆有之，人亦有之，范子曰：人有之，万物亦然，天地之间，人为贵，物之生，谷为贵，以生人，与魂魄无异也。
《离骚》曰：［按本条及下条非离骚。］百年信荏苒，何为苦心魂。
又曰：隐沦驻精魄。
又曰：望孟夏之短夜，何晦朔之若岁，惟郢路之修远兮，魂一夕而九逝。
又招魂篇曰：招魂者，宋玉之所作也，玉怜哀屈原，忠而斥弃，忧愁山泽，魂魄放逸，厥命将落，故作招魂，欲以复其精神，延其年寿，外陈四方之恶，内崇楚国之美，以讽谏怀王，冀其觉悟而还之也，朕幼清以廉絜，身服义而不沫。
《史记》曰：高祖谓沛父兄曰：游子悲故乡，吾虽都关中，万岁后，吾魂魄乐思乡也。
《淮南子》曰：魂问于魄曰：道何以为体，曰：以无有为体，魄曰：无有有形乎，魂曰：无有，魄曰：无有何得而问也，魂曰：吾直遇之耳，视之无形，听之无声，谓之幽冥，幽冥者，所以喻道，非吾道也。
《抱朴子》曰：师言欲求长生，当对服大药，欲得通神，当水火分形，分形则自见其身三魂七魄，而天灵祇皆可接，山川之神皆可役也。
《襄阳耆旧记》曰：羊公与驺［《太平御览》八百八十六作邹。］润甫，登岘山，垂泣曰：我百年后，魂魄犹当登此山也。
【赋】梁沈蜅归魂赋曰：古语称收魂升极，周易有归魂卦，屈原著招魂篇，故知魂之可归，其日已久，余自长安反，乃作魂归赋，其辞曰：伊吾人之陋宗，资玄圣而云始，肇邵閟之灵源，分昌发之世祀，实闻之乎家记。又孚之于惇史，亢宗贵而博古，四史成乎一身，怪日月之辽远，而承袭之相因，岂少贱之能察，非末学之知津也，若夫风流退让，在秦作相，越江以东，惟戎及酆，出忠出孝，且卿且公，世历十五，爰逮余躬，值天地之幅裂，遭日月之雰虹，去父母之邦国，理形影于胡戎，绝君臣而辞骨𨱓，蹐厚地而跼苍穹，抱北思之胡马，望南飞之夕鸿，泣霑襟而杂露，悲微吟而带风，昔休明之云始，余播弃于天地，自太学而游承明，出书生而从下吏，身豫封禅之官，名入南宫之记，登玉墀之深眇，出金门之崇邃，受北狄之奉书，礼东夷之献使，实不尝至屈膝逊言，［句有讹衍。］以殊方降意，嗟五十之逾年，忽流离于凶忒，值中军之失权，而大盗之移国，何赤沴之四起，岂黄雾之云塞，祈瘦弟于赤眉，乞老亲于剧贼，免伏质以解衣，遂窘身而就勒，既而天道祸淫，否终斯泰，灵圣奋发，风云乡会，扫欃抢之星，斩蚩尤之旆，余拔逆而效从，遂妻诛而子害，虽分珪而祚土，迄长河之如带，肌肤之痛何泯，潜翳之悲无忕，我国家之沸腾，我天下之匡复，我何辜于上玄，我何负于邻睦，背盟书而我欺，图信神而我戮，彼孟冬之云季，总官司而就绁，讬马首之西暮，随槛车而回辙，履瓘瓘之曾水，面飗飗之岩雪，去莫敖之所缢，过临江之轴折，矧今古之悲凉，并攒心而霑袂，渡狭石之欹危，跨清津之幽咽，鸟虚弓而自陨，猿号子而腹裂，历沔汉之逶迤，及楚郡之参差，望隆中之大宅，映岘首之沉碑，既缧然而就鞅，非造次之能窥，至若高祖武皇帝之基天下也，岐周景亳之地，龟图雀书之秘，醒醉之歌咮绝，让畔之田鳞次，余既长于克民，觉何从而掩泗，洧水兮深且清，宛水兮澄复明，昔南阳之穰县，今百雉之都城，我太宗之威武，遏宛洧而陈兵，百万之虏，俄成鱼鳖，千仞之阜，倏似沧瀛，虽德刑成于赦服，故蛮狄震乎雄名，乃寻浙而历商，遂经秦而至洛，觉高蹈之清远，具风云之倏烁，其山也则嵚岑嶵嵬，岩髇婆纮，或孤峰而秀聚，或逸出而横罗，千岁之木生岭表，百丈之石枕溪阿，其水则碎訇瀄汩，或宽或疾，击万濑而相奔，聚千流而同出，何武关之狭隘，而汉祖之英雄，山万里而仰云雨，水百仞而写蜿虹，若一夫而守隘，岂万众之能攻，去青泥而逾白鹿，越渥水而到青门，长卿之赋可想，邵平之迹不存，咄嗟骊山之阜，惆怅灞陵之园，文恭俭而无隙，嬴发掘其何言，访轵道之长组，舍蓝田之玙璠，无故老之可讯，并膴々之空原，登未央之北阙，望长乐之基趾，伊太后之所居，筑旗亭而成市，槐路郁以三条，方涂坦而九轨，观阡陌之遗踪，实不乖乎前史，傍直城而北转，临横门而左趋，南则董卓之坞，北则符坚所居，即二贼之垆垒，为彼主之庭除，终南巃鹢，太一嵯峨，九颙堀起，八垒连河，汩泾泥之混浊，盥渭渚之清波，指咸阳而长望，何赵李而经过，息甘泉而避暑，犹爽垲而清和，尔乃背长夏，涉素秋，卧寒野，坐林陬，霜微凝而侵骨，树栽动而风遒，思我亲戚之颜貌，寄梦寐而魂求，察故乡之安否，但望斗而观牛，稚子夭于郑谷，勉励愧乎延州，闻爱妾之长叫，引寒风而入楸，何精灵以堪此，乃纵酒以陶忧，至诚可以感鬼，秉信可以祈天，何精殒而魄散，忽魂归而气旋，解龙骖而见送，走邮驿于亭传，出向来之大道，反初入之山川，受绕朝之赠策，报李陵之别篇，泪未悲而自堕，语未咽而无宣，于时和风四起，具物初荣，草极野而舒翠，花分丛而落英，鱼则潜波涣濯，鸟则应岭俱鸣，随六合之开朗，与风云而自轻，其所涉也，州则二雍三荆，昌欢江并，唐安浙洛，巴郢云平，其水则淮江汉洧，隋浩污沣，潦浐潏河，泾渭相乱，或浮深而揭浅，或凌波而沿岸，每日夕而靡依，常一步而三叹，蛮蜒之与荆吴，玄狄之与羌胡，言语之所不通，嗜欲之所不同，莫不叠足敛手，低眉曲躬，岂论生平与意气，止望首丘于南风，悲城邑之毁撤，憙风水之渺扬，既尽地而谒帝，乃怀橘而升堂，何神仙之足学，此即云衣而虹裳也。
