素 锦 绢 绫 罗 布
◇谷
《尔雅》曰：中有岱岳，五谷鱼盐生焉，谷不熟为饥，仍饥为荐，［言太山有鱼盐之饶也，不熟，五谷不成，荐，连岁不熟。］
《周官》曰：杨州荆州宜稻，豫州宜种麦，青州宜稻麦，兖州宜三种，雍州宜黍稷，幽州三种，冀州宜黍稷，并州宜五种，［五种，黍稷菽麦稻，三种，黍稷稻。］
太宰，九职任万民，一曰三农，生九谷，［黍稷秫稻麻大小麦。］
《礼记》曰：孟春，天子乃以元日祈谷于上帝，［谓以上辛郊天也，郊祀后稷，以祈农事，故蛰而郊，郊而后耕，上帝太微之帝。］
传曰：夫郊祀后稷，以祈农事，故启蛰而郊，郊而后耕。
又曰：孟秋，农乃登谷，天子尝新，先荐寝庙，［黍稷之属，于是始荐。］命百官始收敛，［候秋气始收敛。］
《谷梁传》曰：一谷不升曰嗛，二谷不升曰饥，三谷不升曰馑，四谷不升曰康，五谷不升曰大侵，大侵则君食不兼味，台榭不涂，百官布而不制，鬼神祷而不祠。
《墨子》曰：一谷不收谓之馑，二谷不收谓之旱，三谷不收谓之凶，四谷不收谓之餽，五谷不收谓之饥馑，五谷不熟，谓之大侵，则大夫以下损禄五分之一，旱则二，凶则三，餽则四，饥大侵则尽禄，廪食而已。
范子《计然》曰：五谷者，万民之命，国之重宝也，是故无道之君，及无道之民，皆不能积其盛有馀之时，以待其衰不足也，《师旷占》曰：黄帝问师旷，曰：杏多实不虫者，来年秋善，五木者，五谷之先，欲知五谷，但视五木，择其木盛者，来年益种之。
京房《易逆刺》曰：天雨谷，岁大熟。
《东观汉记》曰：建武二年，天下野谷旋［东观汉记作旅。］生，麻菽尤盛。
又曰：欲征匈奴，与窦固等议，皆以为塞外草美，马可不须谷，按军出塞，无谷马故事，马防言，当与谷，［事具马篇。］
《论衡》曰：建武三十一年，陈留雨谷蔽地，视谷形若粢而黑，此夷狄地生谷也，夷狄不食谷，生于草野，成熟委于地，遭疾风，与之俱飞，风衰，谷集中国，中国见之，谓天雨谷也。
《风俗通》曰：牛乃耕农之本，百姓所仰，为用最大，国家之为强弱也，建武之初，军役亟动，牛亦损耗，农业颇废，米石万钱，天爱斯民，扶助圣主，事有征应，于是旅谷弥望，野茧被山。
《曹瞒传》曰：太祖尝赋廪谷不足，私谓主者曰：如何，主者曰：以小斛量之，太祖曰：善，后军中言太祖欺众，太祖谓主者，特当借汝死以厌众，不然事不解，乃取问曰：行小斛，盗官谷，斩之军门。
王肃《丧服要记》曰：昔者鲁哀公祖载其父，孔子问曰：宁设五谷囊乎，公曰：不也，五谷囊者，起伯夷叔齐，不食周粟，而饿死首阳山，恐魂之饥，故作五谷囊，吾父食味含哺而死，何用此为。
《魏志》曰：袁涣，字曜卿，为魏国郎中令，及卒，太祖为之流涕，赐谷二千斛，一敖［《太平御览》八百三十七作教，下同。］以太仓谷千斛，赐郎中令家，一敖以垣下谷千斛，与曜卿家，外不解其意，教曰：以太仓谷者，官法也，垣下谷者，亲旧也。
《江表传》曰：诸葛亮闻恪伐徐详，书与陆逊曰：家兄年老而恪性疏，今使典主粮谷，粮谷军之要最，仆虽在远，窃用不安，足下特为启至尊转之。
王隐《晋书》曰：邓攸为吴郡，吴人饥荒，攸辄出台仓赈之，被劾辄出谷，攸叹曰：善不可为也。
《幽明录》曰：琅琊诸葛氏兄弟二人，寓居晋陵，家甚贫耗，常假乞自给，谷在圌中，计日用未应尽，而早以空罄，始者故谓是家中相窃盗，故复封捡题识，而耗如初，后有宿客远来，至巷口，见数人檐谷从门出，客借问诸葛在不，答云，悉在，客进语讫，因问卿何得大粜谷，主人云，告乞充口，云何粜之，客云，吾向来逢见人檐谷出，为是何事，主人兄弟相视，窃自疑怪，人看封题，俨然如故，试开圌量视，无十许斛，知前后所失，非人为之也。
【讴】魏陈王曹植魏德论讴曰：於穆圣皇，仁畅惠渥，辞献减膳，以服鳏独，和气致祥，时雨渗漉，野草萌变，化成嘉谷。
【启】梁元帝上谷充军粮启曰：臣闻金城十仞，必资守粟，革车千乘，其在馈实，原武车绥旌，列飞鸿之行陈，奉辞受脤，揜挚兽于䝙虎，贾逵渠水，虽曰难踪，梁习劝农，窃知自勉。
◇禾
《说文》曰：禾，嘉谷也，以二月而种，八月始熟，得时之中，故谓之禾。
《山海经》曰：昆仑墟上，有木禾，禾长五寻，［木禾，谷类。］
《尚书》曰：唐叔得禾，异亩同颖，献诸天子，王命归周公于东，作归禾，［亩，垅也，颖，穗也，禾各生一垅，而共为一穗，天下禾同之象，周公德所以致，故归之。］
《左传》曰：郑祭足帅师，取成周之禾。
《孝经援神契》曰：德下至地，则嘉禾生。
《吕氏春秋》曰：饭之美者，玄山之禾。
《史记》曰：管仲说桓公曰：古之封禅者，北里之禾，所以为盛，［北里，地名。］
《淮南子》曰：后稷辟土垦草，而不能使禾冬生。
《东观汉记》曰：光武生于济阳县，是岁有嘉禾，一茎九穗，［事具帝王部。］又曰：淳于恭，有盗刈恭禾者，恭见之，念其愧，因自伏草中，盗去乃起，［事具人部让篇。］
《续汉书》曰：承宫，琅耶人也，常在蒙山中耕种禾黍，临熟，人认之，宫便推与而去，由是发名，［事具人部让篇。］
《古今注》曰：和帝元年，嘉禾生济阴城阳，一茎九穗，安帝延光二年，嘉禾生九真，百五十六本，七百六十八穗。
《吴志》曰：赤乌七年，宛陵言嘉禾生。
又曰：会稽言嘉禾生，改年为嘉禾。
晋《起居注》曰：武帝世，嘉禾三生，元帝世，嘉禾三生，其茎七穗。
《续搜神记》曰：庐陵巴丘人□晃者，世以田作为业，年常田数十顷，家渐富，晋太元初，秋收已过，获刈都毕，明旦至田，禾悉复满，湛然如先，即便更获盈仓，于此遂巨富。
梦书曰：禾稼为财，田之所出，梦见禾稼，言财气生。
【讴】魏陈王曹植魏德论讴曰：猗猗嘉禾，惟谷之精，其洪盈箱，协穗殊茎，昔生周朝，今植魏庭，献之庙堂，以昭祖灵。
【赞】宋孝武帝清暑殿甍嘉禾赞曰：维殷粤周，有穗表祯，祥乎合矣，超瑞高甍，非原非泽，乃瑞乃灵，庶藉天贶，广兹化清。
◇稻
《尔雅》曰：稌，稻也，［《说文》曰：稻，稌也。］
《广雅》曰：稻穗谓之禾。
《广志》曰：有紫芒稻赤穬稻白米稻，南方有蝉鸣稻。
《礼记》曰：祭宗庙之礼，稻曰嘉蔬。
《吴志》曰：锺离牧，山阴人，少居永兴，自垦田种二十馀亩，临熟而县民认取之，牧曰：本以田荒，故垦之耳，遂以稻与民。
《江表传》曰：孙亮五凤元年，交阯稗草化为稻，《会稽典录》曰：夏香，有盗刈稻者，香助收之，盗者惭，送以还香，香不受。
【赞】晋湛方生庭前植稻苗赞曰：蒨蒨嘉苗，离离阶侧，弱叶繁蔚，圆朱疏植，清流津根，轻露濯色。
◇粳
《说文》曰：粳，稻属也。
《广雅》曰：籼，粳也。
《广志》曰：稉有乌粳黑穬。
郑氏婚礼谒文赞曰：粳米馥芬，婚礼之珍。
魏文帝与朝臣书曰：江表唯长沙名有好米，何时此［《初学记》二十七作得比。］新成［《初学记》、《太平御览》八百三十九作城。］稉稻邪，上风炊之，五里闻香。
表［北堂书钞一百四十二作袁。］准观殊俗曰：河内青稻，新成［书钞作城。］白稉。
【启】梁庾肩吾谢赉粳米启曰：出梁国租，［句有脱文。］兼水陆之殊品，伊尹说而不至，石崇豪所未及，遇处嘿之得宾，同朗之举著，［句有脱文。］长河可塞，上德无训。
又谢湘东王赉米启曰：味重新城，香逾涝水，连舟入浦，似彦伯之南归，积地为山，疑马援之西至，不待候沙，同新渝之再熟，无劳拜石，均辽仓之重满，前恩未远，次渥仍流，墨翟假以故书，裴楷惭其国赐。
又答湘东王赉稉米启曰：窃以农夫力耕，时逢俭岁，疏贱时泽，必取丰年，椓斛泻珠，嘉闻陶量，翻庭委玉，欣见马圌。
◇黍
《尔雅》曰：秬，黑黍，秠，一稃二米，［汉和帝时，任城生黑黍，或三四实也。］
《说文》曰：以大暑而种，故谓之黍。
《山海经》曰：广都之野，后稷葬焉，爰有膏黍膏稷。
《礼记》曰：仲夏之月，农乃登黍。
《毛诗》曰：黍离，闵宗周也，彼黍离离，彼稷之苗。
又曰：今适南亩，或耘或耔，黍稷薿薿，［耔，耘苗，薿薿，盛濬也。］又曰：薿薿［《初学记》二十七作芃芃。］黍苗，阴雨膏之。
《吕氏春秋》曰：饭之美者，南海之秬，［秬，黑黍。］
《韩子》曰：韩昭侯之时，黍种尝贵，鲜有，昭侯令人覆廪，廪吏果窃黍种而粜之。
又曰：孔子侍坐于鲁哀公，设桃具黍，哀公曰：请用，仲尼先饭黍而后啖桃，左右皆掩口失笑，公曰：黍者非饭之也，以先桃之也，仲尼对曰：丘知之矣，夫黍者五谷之长也，祭先王以为上盛，果有六，而桃为下，祭先王不得入于庙，丘闻之也，君子以贱雪贵，不闻以贵雪贱，今以五谷之长，雪果蓏之下，是侵上忽下也。
《史记·封禅书》曰：管仲说桓公曰：古之封禅，鄗王黍所以为盛，［鄗上名山。］
《淮南子》曰：渭水多力而宜黍。
《东观汉记》曰：承宫将妻子入华盖蒙阴山谷，耕种禾黍，［已具禾篇。］
《古今注》曰：宣帝元康四年，长安雨黑黍粟，和帝元兴元年，黑黍穗，一禾二实，或三四实，生任城，得粟三升［《太平御览》八百四十二作斛。］八升，［御览作斗。］以荐宗庙。
【赋】晋稽含孤黍赋曰：余慎终屋之南荣，有孤黍生焉，因泥之湿，遭雨之润，宿昔牙蘗，滋茂甚速，涂燥根浅，忽然萎殒，深感此黍，不韬种以待时，贪荣弃本，寄身非所，自取雕枯，不亦宜乎。
◇粟
《尔雅》曰：{艹舋}，赤苗，芑，白苗，［{艹舋}，赤粱粟也，芑，白粱粟也。］
又曰：粢稷，［今江东呼粟为粢也，孙炎曰：稷，粟也。］
《说文》曰：粟，嘉谷实也，粟之为言续也。
《周书》曰：神农之时，天雨粟，神农耕而种之，作陶冶斤斧，破木为秬，［《太平御览》八百四十作耜。］鉏耨以垦草莽，然后五谷兴，以助果蓏之实。
《左传》曰：郑饥而未及麦，民病，子皮以子展之命，饩国人粟，户八锺。
又曰：冬，晋荐饥，乞籴于秦，秦伯输粟于晋，自雍及绛相继，命之曰泛舟之役，《论语》曰：子华使于齐，冉子为其母请粟，子曰：与之釜，［子华，孔子弟子公西赤之字也，六斗四升曰釜也。］请益，曰：与之庾，六斛四斗曰庾。
子曰：赤之适齐也，乘肥马，衣轻裘，吾闻君子周急不继富，［非冉有与之太多。］
又曰：原思为之宰，与之粟九百，辞，［让不受也。］子曰：无，以与尔邻里乡党乎，［无，止其让之辞。］
雒书说禾曰：仓帝起，天雨粟，青云扶日。
《六韬》曰：发巨桥之粟，散鹿台之金钱，以与殷民，［事具帝王部。］
晏子曰：北郭骚见晏子，讬以养母，晏子分仓粟府金以遗之，骚辞金受粟。
春秋说题辞［《初学记》二十六，《太平御览》八百五十作运斗枢。又《初学记》二十七，御览八百四十作说题辞，同此。］曰：粟五变，生为苗，秀为禾，三变而祭［《初学记》二十六，御览八百四十作粲。］谓之粟，四变曰米，［《初学记》，御览作入臼米出甲。］五变而蒸饭可食，［禀受五行气而成，故五变乃成可食。］
孔丛子，公仪曰：子思居贫，其友有馈之粟者，受二车焉，或献樽酒束修，子思曰：为费而无当也，或曰：子取人粟而辞酒，是辞少而受多也，于义无名，于分则不全，行之何也，子思曰：然，仍［孔丛子作伋。］不幸而贫，至及困乏，将绝先人之祀，夫所以受粟，为周之也，酒脯则所饮宴也，方之于食，而乃饮燕，非义也，吾岂以为分哉，度义而行之。
又曰：季桓子以粟十锺饩夫子，受而班门人之无者，子贡曰：季孙以夫子贫，故致粟，今而施人，无乃乖彼意乎，子曰：吾受而不辞，为季孙之惠，受不为富，惠于一人，岂若数百人哉。
《庄子》曰：庄周往贷粟于监河侯，监河侯曰：诺，我将得邑金，贷子三百金，可乎，周忿然曰：若乃言此，不如早索我枯鱼之肆，［事具人部贫篇。］
商君书曰：金一两生境内，粟一十二石死于境外，粟十二石生于境内，金一两死于境外，国好生金于境内，则金粟两死，府库两虚，国弱，好生粟于境内，金粟两生，仓府两实，国强。
《吕氏春秋》曰：饭美者不周之粟。
《史记》曰：伯夷叔齐，闻西伯善养老，往归焉，值武王东伐纣，叩马谏，左右欲刃之，太公曰：此义人也，扶而去之，武王平殷乱，天下宗周，伯夷叔齐耻之，义不食周粟而饿死。
又曰：宣曲任氏之先，为督道仓吏，秦之败，豪桀皆争取金玉，而任氏独窖仓粟，楚汉相距荥阳，民不得耕种，米至贵，乃而豪桀金玉尽归任氏，以此起富。
又曰：汉兴七十馀年，大仓之粟，陈陈相因，充溢露积于外，至腐败不可食也。
《贾谊书》曰：邹穆公有令，食凫雁者，必以秕，无敢以粟，于是仓无秕，而求易于民，二石粟得一石秕，吏以请曰：秕食凫雁，为无费也，今求秕于民，二石粟而易一石秕，食雁则费甚矣，请以粟食之，穆公曰：去，非尔知也，夫百姓饷牛而耕，暴背而耘，勤而不敢堕者，岂为鸟兽哉，粟米人上食也，奈何其以养鸟，且汝知小小计，而不知大害，［新序又载。］
《汉书》曰：东方朔曰：侏儒长三尺馀，俸一囊粟，钱二百四十，臣朔长九尺馀，亦一囊粟，钱二百四十，侏儒饱欲死，臣朔饥欲死。
《淮南子》曰：黄帝治天下，力牧太山稽辅之，狗彘吐菽粟于道路，而无分争之心。
又曰：昔者仓颉作书而天雨粟，［仓颉，始视鸟迹之文而造书者也，有书契则作伪萌生，生则去本趣末，弃耕作之业，而务锥刀之利，天知其将饿，故为雨粟。］
《说苑》曰：高平王遣使者从魏文侯贷粟，文侯曰：须吾租收邑粟至，乃得也，使者曰：臣初来时，见渎中有鱼，张口谓臣曰：吾穷水鱼，命在呼吸，可得灌乎，臣谓之曰：待吾南见河堤之君，决江淮之水，灌汝口，鱼曰：为命在须臾，及须决淮之水，比至还，必求吾于枯鱼之肆，今高平贫穷，故遣臣诣君贷粟，乃须租收粟至者，大王必求臣死人之墓。
《古今注》曰：武帝建元四年，天雨粟，宣帝地节三年，长安雨黑粟，竟宁元年，南阳山都县雨粟，色青黑，味苦，大者如小豆，小者如麻子。
《风俗通》曰：燕太子丹仰叹，天为雨粟，桂阳先贤书赞曰：成丁，郴人，能达鸟鸣，为郡主簿，与众人俱坐，闻雀鸣而笑曰：东市辇粟车覆，雀相呼往食之，众人遣视，信然，［益部耆旧又载。］
《泛胜之书》曰：神农之教，虽有石城汤池，带甲百万，而无粟者，弗能守也，夫谷帛实天下之命，卫尉前上蚕法，今上农事，人所忽略，卫尉勤之，可谓忠国忧民之至。
【书】汉晁错上书曰：利民欲者，莫如用爵致粟矣，能以粟拜爵者，皆民之有馀者也，取有馀以给塞下之食，则富人有爵，而贫民损益于征赋矣，此以有馀补不足，而贫富之民各得其原也。
◇豆
《物理论》曰：菽者，众豆之总名。
《龙鱼河图》曰：岁暮夕，四更中，取二七豆子，二七麻子，家人头少许发，合麻子豆著井中，祝敕井吏，其家竟年不遭伤寒，辟五温鬼。
《管子》曰：桓公北伐山戎，以戎菽遍布于天下，［事具武部征讨篇。］
鹖冠子曰：两叶蔽目，不见太山，双豆塞耳，不闻雷霆，［事具天部雷篇。］
史记曰：弃为儿时，好种树麻菽麦。
《东观汉记》曰：闵仲叔，太原人也，与周党相友，党每过仲叔，共唅菽饮水，无菜茹。
又曰：刘平尝为饿贼所劫，叩头曰：老母饥，少气力，待平为命，原得还饭食母，驰来就死，涕泣发于肝胆，贼即遣去，乃摭三升豆，以谢贼恩。
《古今注》曰：宣帝元康四年，南阳雨豆。
《吴志》曰：赵达善筭，使人取小豆数升，播之席上，立知其数。
王隐《晋书》曰：时王浚称制边垂，潜使人问霍原，原不答，浚既衔之。又有辽东内从三百馀人，依山为贼，意欲劫原为王，亦未能行，时有谣曰：天子在何许，近在豆田中，豆者为霍，浚遂害原，悬其首，诸生悲哭其中。
《邺中记》曰：石勒讳胡，胡物皆改名，胡饼曰麻饼，胡绥曰香绥，胡豆曰国豆。
《笑林》曰：有人吊丧，并欲赍物助之，问人，可与何等物，人答曰：钱布谷帛，任卿所有耳，困［太平广记二百六十二作因。］赍大豆一斛相与，孝子哭唤奈何，已以为问豆，答曰：可作饭，孝子哭复唤穷，已曰：适得便穷，自当更送一斛。
《杂五行书》曰：常以正月旦，亦用月半，以麻子七枚，赤豆二七枚，著井中，辟温病，甚神效，［与龙鱼河图语小异，故重取。］
【赋】张翰豆羹赋曰：乃有孟秋嘉菽，垂枝挺英，是刈是获，充箪盈箧，香铄和调，周疾赴急，时御一杯，下咽三叹，时在下邑，颇多艰难，空匮之厄，固不缀懽，追念昔日，啜菽永安。
◇麻
《尔雅》曰：枲麻，黂枲实，［黂，麻子也。］黂字［尔雅释草作茡。］麻母，［直(尔雅注作苴。)麻，麻之有子也。］
《广雅》曰：黂，麻也。
《毛诗》曰：丘中有麻。
又曰：东门之池，可以沤麻。
又曰：麻麦蒙々，［蒙々，茂也。］
《礼记》曰：仲秋之月，天子乃以犬尝麻，先荐寝庙，［麻新黂。］
《淮南子》曰：汾水蒙浊而宜麻。
《东观汉记》曰：闵仲叔，太原人也，与周党友，尝遗其生麻，仲叔叹曰：我欲省烦耳，受而不食。
《风俗通》曰：蓬生麻中，不扶自直。
【赞】晋郭璞麻赞曰：草皮之良，莫贵于麻，用无不给，服无不加，至物在迩，求之好遐。
◇麦
《毛诗》曰：爰采麦矣，沬之北矣。
《左传》曰：夏四月，郑祭足帅师，取温之麦，［温，周也，苏氏邑。］
又曰：晋侯梦大厉，公觉，召桑田巫，巫曰：不食新矣，［言公不得及食新麦也。］六月，晋侯欲麦，［周六月，今四月，麦始熟。］使甸人献麦，馈人为之，召桑田巫，云［《太平御览》八百三十八作示。］而杀之，将食，张如厕，陷而卒。
《家语》曰：宓子贱为单父宰，百姓化之，齐人攻鲁，道由单父，单父父老请曰：麦已熟矣，今齐寇至，不及人人自收其麦，请放民皆使出获麦，可以益粮，且不资寇，三请而宓子贱不听，俄而齐寇逮乎麦，季孙闻之怒，使人让曰：民寒耕热芸，曾不得食，可不哀哉，犹可有告，而子不听，非所以也，宓子槅然曰：今兹无麦，明年可树，若使不耕者得获，是使民乐有寇也，且单父得一岁之麦，于鲁不加强，丧之不加弱，使民有自取之心，其创必数世不息，季孙闻之，赧然媿曰：地若可入，吾岂忍见宓子哉，［《贾谊书》同。］
《庄子》曰：儒以礼诗发冢，小儒曰：中有珠，诗曰：青青之麦，生陵之陂，生不施，死何含珠为，［事具珠部。］史记曰：箕子朝周，过故殷墟，见禾黍，箕子伤之，欲哭则不可，欲泣为其近妇人，乃作麦秀之诗，以歌咏之，其诗曰：麦秀渐渐兮，黍禾油油。
《汉书》曰：武帝外事四夷，而民去本，董仲舒说上曰：春秋他谷不书，至于麦禾不成则书之，以此见圣人五谷最重粟麦。
《东观汉记》曰：高凤，南阳人，诵读昼夜不绝，妻尝之田，曝麦于庭，以竿授凤，令护鸡，受竿诵经如故，天大雷，暴雨流淹，凤留意在经史，忽不视麦，麦随水漂去。
又曰：张堪为渔阳太守，劝民耕种，以致殷富，百姓歌曰：桑无附枝，麦穗两岐，张君为政，乐不可支，［事具职官部刺史篇。］
《续汉书》曰：桓帝时童谣曰：小麦青青大麦枯，谁当获者妇与姑，丈夫何在西击胡。
《曹瞒传》曰：太祖尝行经麦中，令士卒无败麦，犯者死，骑士皆下马持麦以相付，时太祖马腾入麦中，敕主簿议罪，主簿对以春秋之义，罚不加于尊，太祖曰：制法而自犯之，何以率下，然孤为军师，［《太平御览》八百三十八作帅。］不可杀，谓自刑，因援剑割发以置地。
诸葛恪别传曰：孙权尝飨蜀使费袆，袆停食饼，索笔作麦赋，恪亦请笔作磨赋，咸称善焉。
《博物志》曰：近世有田夫，至巧而不自觉也，其妇称之，犹不自信，乃削木为麦，入市粜之，籴者无疑，归磨，乃觉非麦。
《晋中兴书》曰：符健，洪弟三弟，健阴图关中，阳使其徒种麦，示无西意。
秦子曰：孔文举为北海相，有遭父丧，哭泣墓侧，色无憔悴，文举杀之。又有母病瘥，思食新麦，家无，乃盗邻熟麦而进之，文举闻之，特赏曰：无有来谢，勿复盗也，盗而不罪者，以为勤于母饥，哭而见杀者，以为形慈而实否。
【奏】魏黄观曰：今年麦苗虽好，临熟多雨，而悉复偃坏，小麦略尽，惟穬麦大麦，颇得半收耳。
◇素
《释名》曰：素，楪素也，已织则供用，不复饰也。
《毛诗》曰：素衣朱绣。
《礼记》曰：天子素带朱里。
范子《计然》曰：白素出三辅。
杨雄答刘歆书曰：天下上计孝廉，及内郡街卒会者，雄常把三寸弱翰笔，赍油素三尺，以问其异语，归即以铅擿次之铅椠，二十七岁于今矣，［事具雄文部。］《东观汉记》曰：郑据守正尽节，赐据素六十匹，由是显名。
班固与弟超书曰：今赍白素三匹，欲以市月氏马苏合香闟登。
《盐铁论》曰：缟素不能自分其缁墨，贤圣不能自治其乱也。
【诗】古诗曰：新人工织缣，故人工织素，织缣日一匹，织素五丈馀，以缣持比素，新人不如故。
【赋】汉班婕妤捣素赋曰：若乃广储悬月，晖木流清，桂露朝满，凉衿夕轻，改容饰而相命，卷霜帛而下庭，曳罗裙之绮靡，振琼珮之精鸣，若乃盼睐生姿，动容多制，弱态含羞，妖风靡丽，于是投香杵，叩玟砧，择鸾声，争凤音，格沿虚而调远，挂田贞而响沉，散繁轻而浮捷，节疏亮而清深，调非常律，声无定本，任落手之参差，从风飚之近远，或连跃而更投，或𫏐舒而长敛，侈长袖于妍袂，缀半月于兰襟，表纤手于微缝，庶见迹而知心，计修路之遐敻，恐芬芳之易泄，书既封而重题，笥已缄而更结。
◇锦
《说文》曰：锦，金也，作之用功重，其价如金，故制字帛与金也。
《毛诗》曰：角枕粲兮，锦衾烂兮。
又曰：巷伯，刺幽王也，寺人伤于谗而作是诗也，萋兮斐兮，成是贝锦，［萋菲，文相助也。］彼谮人者，亦以太甚。
《左传》曰：狄灭卫，齐侯使公子无亏戍曹，归公乘马，夫人鱼轩，［鱼轩，夫人车，以鱼皮为饰。］重锦三十两，［重锦，锦之熟细者，以二丈双行，故曰两，三十匹。］
又曰：子皮欲使尹何为邑，子产曰：少，未知可居否，［尹何年少。］子皮曰：使夫往而学焉，夫亦愈知矣，子产曰：不可，子有美锦，不使人学制焉，大官大邑，身之所庇，而使学者制焉，其为美锦，不亦多乎，［言官邑之重，重于美锦。］
《墨子》曰：古之人未知为衣服，衣皮毛，今则厚敛百姓，以为锦绣文采靡曼之衣。
《说苑》曰：魏文侯与田子方语，有两童子，衣锦而侍于前，田子曰：此君之宠子乎，文侯曰：非也，此子父死于战，以其幼孤也，寡人收之，子方曰：臣以君之贼心为足矣，今滋甚也，君之宠此子也。又且以谁之父杀之乎。
《汉书》曰：韩生说项羽曰：关中阻山河四塞，地肥饶可都，羽见秦皆已烧残，则乃怀思东归，曰：富贵不归故乡，如衣锦夜行，韩生曰：人谓楚人沐猴而冠，果然。
又曰：宣帝时，呼韩邪单于来朝，赐锦帛九十匹。
《汉武内传》曰：帝见西王母巾器中，有一卷小书，盛以紫锦之囊。
汉官典职曰：尚书郎入直，中官供锦被。
魏文帝诏群臣曰：前后每得蜀锦，殊不相似。
《魏志》曰：景初中，赐倭女王绛地蛟龙锦五匹。
《蜀志》曰：先主平益州，赐诸葛亮法正张飞关羽锦，各千匹。
环氏吴记曰：蜀遣使吴，赍重锦千端。
《异物志》曰：锦鸟，文章如丹地锦，而藻缋采文，俗人见其端正似锦，因谓之锦鸟。
《神仙传》曰：淮南王为八公，张锦绮之帐，燔百和之香。
《世说》：石崇锦步鄣四十里。
【诗】古诗曰：锦衾遗洛浦，同袍与我违。
【启】梁皇太子谢敕赉魏国所献锦等启曰：山羊之毳，东燕之席尚传，登高之文，北邺之锦犹见，胡绫织大秦之草，戎布纺玄菟之花。
梁元帝为妾夏王丰谢东宫赉锦启曰：舒将并石，堪来暮雨，萦持结缆，剩可荡舟，秦川书字，□能八体，邺县登高，真堪九日，宋姬赠马，未足为荣，冯媛乘车，方兹非宠。
又谢东宫赉辟邪子锦白褊等启曰：江波可濯，岂藉成都之水，登高为艳，取映凤皇之文，至如鲜洁齐纨，声高赵縠，色方蓝浦，光譬灵山，试以照花，含烛银之状，将持比月，乱含璧之晖。
◇绢
《广雅》曰：繁穗，鲜支縠绢也。
华峤《后汉书》曰：陈寔在乡闾，平心率物，有盗夜入其家，止于梁上，寔阴见之，乃自整拂，命子孙，正色训之曰：夫人不可不自勉，不善之人，未必本恶，习与性成耳，如梁上君子者是矣，盗大惊，自投于地，寔徐譬之曰：视君状貌，不似恶人，然当由贫困，今遗绢二疋，自是一县无复盗窃。
《魏略》曰：文帝在东宫，尝从曹洪贷绢百疋，洪不称，［魏志九注称下有意字。］及洪犯法，自分必死，既得原，上书谢。
孔舒元在穷记曰：贼来入门，时家见在绢布三千馀疋，及衣被器物，皆令婢使辇出，著庭中，恣其所取，由是皆竞取财物，不暇复见杀。
晋公卿礼秩曰：品第一者，春赐绢百疋，秋赐二百疋，王隐《晋书》曰：王尼见太傅越曰：公负尼物，越答初不识此事，尼曰：昔楚人失布，谓令尹盗者，以令尹执政，贼盗公行，是与自盗无异也，今君左右有屋舍，尼独穷困，是亦明公负尼物也，越意解，大笑，与尼绢五十疋。
《晋阳秋》曰：胡威少有志尚，厉操清白，父质，为荆州，威自京都省之，家贫，无车马童仆，威自驱驴单行，拜见父，停厩中十馀日，告归，临辞，质赐其绢一疋，为道路粮，威跪曰：大人清高，不审于何得此绢，质曰：是吾俸禄之馀，故以为汝粮耳，［事具官职部刺史能。］
又曰：桓温入蜀，闻有善星者，夜执其手，于星下问国祚修短，星人曰：太微紫微文昌三宫气候，决无虞，五十年外不论耳，温不悦，送绢一疋，钱五千与之，星人诣主簿习凿齿曰：今受旨自裁，乞命为摽揭棺木，问其故，曰：赐绢令仆自绞，乞钱以买棺，故知之耳，凿齿曰：君几误死，君闻子知星宿有不覆之义乎，绢以戏君，钱供资粮，是听君去耳，星人喜，以言诣温，温笑曰：君三十年看儒书，不如一诣习主簿也。
赵书曰：石勒参军周雅，为馆陶令，盗官绢数百疋，下狱，后每设大会，使与俳儿，著介帻，绢单衣，优问曰：汝为何官，在我俳中，曰：本馆陶令，计二十数单衣，曰：政坐耳，是故入辈中，以为大笑。
【表】梁沈约谢立皇太子赐绢表曰：臣闻重离在天，八纮之所共仰，明两作贰，万国所以咸宁，太子体岐弱载，表睿冲茂，典册既升，休祚方远，率土含欢，遐迩均抃，天情载洽，庆赐必周，币帛嘉贶，猥班庸劣。
【启】梁沈约谢赐轸调绢等启曰：霜纨雪委，雾縠冰鲜，昔刘氏归国，未闻汉储之礼，曹植还蕃，非降魏两之赐，恩愈枉道，贲深束帛。
又谢安出门宫赐绢绮独启曰：桓室金缕，本非所议，孟姬作具，独若未周，慈泽曲临，珍华兼重，制为美服，只绮易俦，举而不息，三夜有待。
又谢敕赐绢葛启曰：素采冰华，𫄨文霜洁，变溽暑于闺合，起凉风于襟袖。
梁庾肩吾答武陵王赉绢启曰：清河之珍，丘园惭其束帛，关东之妙，潜织陋其卷绡，遂使鹤露霄凝，轻𫄨立变，雁风朝急，冶服成温。
周王褒谢赉绢启曰：似逐安车之征，如轻殿中之对，臣善识山川，应图方丈，脱能临水，必不弃书。
◇绫
《释名》曰：绫者，其文望之似冰绫之理也。
太公《六韬》曰：夏殷桀纣之时，妇人锦绣文绮之坐席，衣以绫纨，常三百人。
汉武帝内传曰：西王母侍女，服绀绫之袿。
汉官典职仪曰：尚书郎直，供青绫白绫被。
《魏略》曰：大秦国有金缕绣杂色绫，其国利得中国丝素，解以为胡绫。
符丕答谢玄书曰：今往大文绫罗各五十疋。
《世说》曰：武帝尝降王武子，供馔槃，悉用琉璃器，婢子百馀人，皆绫罗袴褶，以手擎饮食。
荀勖为晋文王与孙皓书曰：今饷杂色绫千端。
《晋令》曰：第六品已，［句有脱文。］已下当脱下字，不得服今缜绫锦，有私织者，录付尚方。
咸康起居注曰：诏临邑王使，主范柳所贡物多，降［《太平御览》八百十六作绛。］绫是其所珍，可筹量增赐。
【启】梁庾肩吾谢武陵王赉白绮绫启曰：图云缉鹤，邺市稀逢，写雾传花，丛台罕遇，虽复马均骋思，比巧犹惭，虞卿受金，方恩未重，此□扁舟独反，燕路有心，载宝言归，衔珠无日。
【书】梁庾肩吾答饷绫绞书曰：洁同雪霜，华逾纻绮，长裾可曳，无愧王门之宾，广袖将裁，翻有城中之制。
◇罗
《释名》曰：罗，文罗疏也。
太山黄庭经曰：黄庭为不死之道，受者齐九日，金兰凤文之罗四十疋。
范子曰：罗出齐郡。
《燕丹子》曰：荆轲左手把秦王袖，右手椹其焜，秦王曰：今日之事，从子计耳，乞听琴声而死，召姬人鼓琴，琴曰：罗縠单衣，可裂而绝，八尺屏风，可超而越，鹿卢之剑，可负而伏，［《太平御览》三百四十四作拔。］秦王乃奋地而起，遂杀轲。
《淮南子》曰：齐俗有诡文繁绣，弱锡罗纨。
王孙子曰：随珠耀日，罗衣从风。
雍门子说孟尝君曰：今足下，下罗帷，来清风，［事具乐部。］
世说曰：武帝尝降王武子，婢百馀人，皆绫罗袴褶，手擎饮食，［事具绫部。］
【启】周庾信谢赵王赉皂罗袍袴启曰：悬机巧𫄬，变蹑奇文，凤不去而恒飞，花虽寒而不落，披千金之暂暖，弃百结之长寒，永无黄葛之嗟，方见青绫之重，对天山之积雪，尚得开衿，冒广厦之长风，犹当挥汗，白龟报主，终自无期，黄雀谢恩，竟知何日。
◇布
《礼记》曰：仲夏月，毋暴布，［不以荫切干太阳事。］
又曰：布帛精粗不中数，幅尺广狭不中量，不鬻于市。
《左传》曰：诸侯攻偪阳，主人悬布，堇父登之，及堞而绝之，［偪阳人悬布以外，试勇者也。］坠则又悬之，苏而复上者三，主人辞焉，乃退。
《晏子》曰：景公谓《晏子》曰：东海中有水而赤，有枣华而不实，何也，晏子曰：昔秦缪公乘龙理天下，以黄帝布裹蒸枣，至海而投其枣布，故水赤，蒸枣，故华而不实，公曰：吾佯问子，对曰：婴闻佯问者亦佯对之，［事具枣部。］
吕氏春秋曰：戎人见暴布者，问曰：何以为此莽莽也，指麻而示之，怒曰：孰灌灌可为莽莽也，［莽莽，长濬，灌灌，丛濬。］
《韩子》曰：卫人有夫妻祷而祝曰：使我无故得百束布，其夫曰：何必少也，妻曰：益则子将取妾矣。
《史记·张骞传》曰：臣在大夏时，见邛竹杖蜀賨布。
又曰：公仪休相鲁，见布好而疾，出家妇，燔其机。
又曰：货殖传曰：通邑大都，布千钧，比千乘家。
《神异经》曰：南方有火山，长四十里，生不烬之木，昼夜火然，得暴风不炽，猛雨不灭，火中有鼠，重百斤，毛长二尺馀，细如丝，恒在火中，不出外而色白，以水逐沃之，即死，取其毛，织以作布，用之若垢污，以火烧之，即清洁也，［事具火部。］
《列女传》曰：楚江乙母者，楚大夫江乙之母也，当恭王之时，乙为郢大夫，［郢，楚都，今南郡江陵。］有入王宫盗者，令尹以罪乙，请于王而黜之，处家无几，其母亡布八寻，言令尹盗之，王方在小曲台，令尹侍焉，王谓母曰：令尹信盗也，寡人不为其富贵不行法焉，若不盗而诬之，楚国有常法，［常法，谓诬罪人，其罪罪之。］母曰：令尹非身盗之也，乃使人盗之，王曰：奈何，对曰：昔孙叔敖之为令尹也，道不拾遗，民不关闭，而盗贼自禁，今令尹之法治也，耳目不明，盗贼从横，是故盗妾之布，是与使之何异，王曰：令尹在上，寇盗在下，令尹不知，有何罪焉，母曰：昔日妾子为郢大夫，人盗王宫中之物，妾子坐而黜之，妾子亦岂知之乎，终然坐之，令尹独何以不坐，是为过也，王曰：善，非徒讥令尹。又讥寡人，令吏偿母之布，因赐金十镒，让金布曰：妾岂贪货而干王哉，王乃召江乙而用之。
《汉书》曰：文帝徙淮南王长，道死，时民谣曰：一斗粟，尚可舂，一尺布，尚可缝，兄弟二人，不能相容。
又曰：成帝许皇后上疏曰：妾夸布服粝食。
又曰：太公以布为货，广二尺二寸为幅，长四丈为疋。
华峤《汉书》曰：王允与吕布及士孙瑞谋诛董卓，有人书吕字于布上，负而于市歌曰：布乎布乎，有告，卓不悟，三年四月，帝疾愈，卓入市，布持矛刺卓，兵士趣斩之。
《吴越春秋》曰：越王允常，使民男女入山采葛，作黄丝布，献之吴王。
《先贤行状》曰：国中有盗牛者，牛主得盗者，曰：我邂逅迷惑，从今以后将改过，子既已宥，幸无使王烈闻之，人有以告烈者，烈以布一端遗之，曰：是知耻恶，知耻则善心将生，故与劝为善也。
《典略》曰：苏秦如赵，逢其邻子于易水之上，从贷一疋布，约偿千金，邻子不与。
《广志》曰：桐木，其华有白毳，取其毳淹织，缉以为布。
圣证论曰：梁冀时，布有垢，则洗之于火。
裴氏《广州记》曰：蛮夷不蚕，采木绵为絮，皮圆当竹，剥古绿藤，绩以为布。
《燕书》曰：宋该，字宣弘，为右长史，太祖会群僚，以该性贪，故赐布百馀疋，令负而归，重不能胜，乃至僵顿，以愧辱之。
《俗说》曰：桓豹奴善乘骑，亦有极快马，有一诸葛郎，自云能走，与马等，桓车骑以百疋布置埒，令豹奴乘马，诸葛竞走，先至者得布，便俱走，诸葛桓［○《太平御览》八百二十作恒。］与马齐，欲至埒头，去布三尺许，诸葛一透坐布上，遂得之。
《笑林》曰：沈珩弟峻，字叔山，有名誉，而性俭吝，张温使蜀，峻入内良久，出语温曰：向择一端布，欲以送卿，而无粗者，温嘉其能显非。
【赋】晋殷巨奇布赋曰：惟泰康二年，安南将军广州牧腾［按当作滕。］侯，作镇南方，余时承乏，忝备下僚，俄而大秦国奉献琛，来经于州，众宝既丽，火布尤奇，乃作赋曰：伊荒服之外国，逮大秦以为名，仰皇风而悦化，超重译而来庭，贡方物之绮丽，亦受气于妙灵，美斯布之出类，禀太阳之纯精，越常品乎意外，独诡异而特生，森森丰林，在海之洲，煌煌烈火，禁焉靡休，天性固然，滋殖是由，牙萌炭中，类发烬隅，叶因焰洁，翘与炎敷，猋荣华宝，焚灼萼珠，丹辉电近，彤炯星流，飞耀冲霄，光赫天区，惟造化之所陶，理万端而难察，燎无烁而不燋，在兹林而独昵，火焚木而弗枯，木吐火而无竭，同五行而并在，与大椿其相率，乃采乃啗，是纺是绩，每以为布，不盈数尺，以为布帊，服之无斁，既垢既污，以焚为濯，投之朱炉，载燃载赫，停而泠之，皎洁凝白。
【启】梁刘孝绰谢越布启曰：比纳方绡，既轻且丽，珍迈龙水，妙越鸟夷。
