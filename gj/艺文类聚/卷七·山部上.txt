◇总载山
《春秋说题辞》曰：山之为言宣也，含泽布气，调五神也。
《国语》曰：禹封九山，山者土之聚也。
《论语》曰：仁者乐山。
《春秋元命苞》曰：山者气之包含，所［《太平御览》三十八所下有以字。］含精藏云，故触石布山。
《尔雅》曰：山西曰夕阳，山东曰朝阳。
又曰：山大而高曰崧，山小而高曰岑，多草木曰屺，无草木曰岵，石戴土谓之崔嵬，土戴石为蛇且。
《礼记》曰：夫山，一拳石之多，及其广大，草木生之，禽兽居之，宝藏兴焉。
《史记》曰：黄帝东至于海，登丸山，西至于崆峒，登鸡头，南至熊湘，北逐獯鬻，合符金［明本作崟，当作釜，金系釜之坏体。］山。
《蜀王本纪》曰：天为蜀王生五丁力士，能献［《太平御览》八百八十八作徙。］山，秦王献美女与蜀王，蜀王遣五丁迎女，见一大蛇入山穴中，五丁并引蛇，山崩，秦五女皆上山，化为石。
《河图》曰：武关山为地门，上为天高星，主囹圄，岐山在昆仑东南，为地乳，上为天糜星，汶山之地为井络，帝以会昌，神以建福，上为天井。
《吕氏春秋》曰：何谓九山，会稽太山王屋首阳山太华歧山太行羊肠孟门。
《汉名臣奏》曰：汉得阴山，匈奴长老过之，未尝不哭。
地镜曰：入名山，必先斋五十日，牵白犬，抱白鸡，以盐一胜，［太平御览三十八作升。］山神大喜，芝草异药宝玉为出，未到山百步，呼曰林林央央，此山王名，知之却百邪。
袁山松宜都记曰：郡西北陆行四十里，有丹山，山间时有赤气，笼盖林岭如丹色，因以名山。
又曰：自西陵东北陆行百二十里，有方山，其岭四方，素崖如壁，天清朗时，有黄影似人像，山上有神祠场，特生一竹，茂好，其摽垂场中，场中有尘埃，则风起动此竹，拂去如洒扫者。
盛弘之《荆州记》曰：宜都西陵峡中，有黄牛山，江湍纡回，途经信宿，犹望见之，行者语曰：朝发黄牛，暮宿黄牛，三日三暮，黄牛如故。
又曰：桂阳郡西南五十里，有万岁山，有石室锺乳，山上悉生灵寿木。
又曰：武陵舞阳县，有淳于白雉二山，在宁州武陵二界畔，绝壑之半，有一石雉，远望首尾，可长二丈，申足翔翼，若虚中翻飞，颈缀著石。
又曰：衡山有三峰极秀，一峰名紫盖。
又曰：宜都夷道县西南九十里，有望州山，四面壁立，登此见一州内，东有涌泉，欲雨，辄有赤气，故名丹水。
又曰：宜都宜昌县三峡七百里，两岸连山，略无绝处，渔者歌曰：巴东三峡巫峡长。
荆南图制［当作副，本卷石篇引书有荆州图副。］曰：宜都夷陵县东六十里，南岸有荆门山，北有虎牙，二山相对，虎牙有石壁，其文黄赤。又似虎牙形，荆门山上合下空，有若门象。
又曰：邓城西七里，有作乐山，诸葛亮常登此山，为梁甫吟。
又曰：襄阳郡中庐县西百三十里，有马穴山，傍有一地道，云汉时有马出其中，［事具马部。］
又曰：宜都夷陵县西八十里，有高筐山，古老相传，尧时大水，此山不没，如筐篚，因以为名。
又曰：巴东昆阳县东南十里，有柏枝山，有石泉，口方数丈，中有鱼。
又曰：宜都夷道县北，有女观山，昔有思妇，登山绝望，怀思而死，葬之山顶，山遂枯悴，因以名山。
庾仲雍湘中记曰：桂阳郴县东北五里，有马岭山，高六百馀丈，苏躭所栖游处，因而得仙，后有见躭乘白马，还此山中，世因名为马岭。
《晏子春秋》曰：齐景公召群臣问曰：天不雨久矣，民有饥色，吾卜祟在高山广泽，寡人欲祠灵山，可乎，《晏子》曰：夫灵山，因以石为身，以草木为毛发，天久不雨，发将焦，身将热，独不欲雨乎，祠之何益。
《淮南子》曰：牛蹄之涔，无尺之鲤，颓府之山，无丈之材，所以然者何也，皆其营守狭小，而不能容巨大。
《韩诗外传》曰：仁者何以乐山，山者万物之所瞻仰也，草木生焉，万物殖焉，飞鸟集焉，走兽休焉，吐生万物而不私焉，出云导风，天地以成，国家以宁，此仁者所以乐山。
张璠《汉记》曰：梁冀聚土筑山，十里九坂，以象二崤，穷极工巧，积金玉明珠，充牣其中。
《相冢书》曰：青乌子称，山望之如却月形，或如覆舟，葬之出富贵，山望之如鸡栖，葬之灭门，山有重叠，望之如鼓吹楼，葬之连州二千石。
《游名山志》曰：玉溜山，一名地肺山，一名浮山。
《魏志》曰：明帝錾太行山之石英，采谷城之文石，起景阳山于芳林园。
王韶之《始兴记》曰：郡东有玉山，草木滋茂，泉石澄润。
邓德明《南康记》曰：平固县覆笥山，上有笥，贮玉牒记，故山因笥为名焉。
【诗】晋庾阐登楚山诗曰：拂驾升西岭，寓目临浚波，想望七德耀，咏此九功歌，龙驷释阳林，朝服集三河，回首盼宇宙，一无济邦家。
晋王凝之妻谢氏诗曰：瓘瓘东岳高，秀极冲清天，岩中间虚宇，寂漠幽以玄，非工复非匠，云构发自然，器象尔何物，遂令我屡迁，逝将宅斯宇，可以尽天年。
宋孝武游覆舟山诗曰：束发好怡衍，弱冠颇流薄，素想终勿倾，聿来果丘壑。曾峰亘天维，旷渚绵地络，逢皋列神苑，遭坛树仙阁，松墱含青晖，荷源煜彤烁，川界泳游鳞，岩庭响鸣鹤。
又登作乐山诗曰：修路轸孤辔，竦石顿飞辕，遂登千寻首，表里望丘原，屯烟扰风穴，积水漏云根，汉潦吐新波，楚山带旧苑，壤草凌故国，拱木秀颓垣，目极情无届，客思空已繁。
又登鲁山诗曰：解帆憩通渚，息徒凭椒丘，粤值风景和，升高从远眸，纪巠阝穷西路，湘梦极南流，杳哉汉阴水，浩焉江界修，宋谢灵运往北山经湖中诗曰：石横水分流，林密蹊绝踪，初篁笣绿箨，新蒲合紫茸，海鸥戏春岸，天鸡弄和风。
宋宗炳登白鸟山诗曰：我徂白鸟山，因名感昔拟，仰升数百仞，俯览眇千里，杲杲群木分，岌岌众峦起。
又登半石山诗曰：清晨陟阻崖，气志洞萧洒，嶰谷崩地幽，穷石凌天委，长松列竦肃，万树巉岩诡，上施神农萝，下凝尧时髓。
齐谢朓和王著作登八公山诗曰：东限琅琊台，西距孟诸陆，阡眠起杂树，檀栾阴修竹，日隐澜疑空，云聚岫如复，出没眺楼雉，远近送春目。
又游敬亭山诗曰：兹山亘百里，合沓与云齐，上干蔽白日，下属带回溪，交藤荒且蔓，樛枝耸复低，独鹤方朝唳，饥鼯此夜啼，泄云已漫漫，多雨亦凄凄。
梁沈约游金华山诗曰：远策追夙心，灵山协久要，天倪临紫阙，地道通丹窍。未乘琴高鲤，且纵严陵钓，若蒙羽驾迎，得奉金书召，高驰入阊阖，方睹灵妃笑。
又留真人东山还诗曰：连峰竟无已，积翠远微微，寥戾野风急，芸黄秋草肥，我来岁云暮，于此怅怀归，霜雪方共下，宁止露霑衣，待余两歧秀，去去掩柴扉。
梁范云登三山诗曰：仄迳崩且危，丛岩竦复垂，石藤多卷节，水树饶蟠枝，海中昔自重，江上今如斯。
梁江淹历山诗曰：愁生白露日，思起秋风年，窃悲杜蘅暮，揽涕即空山，落叶下楚水，别鹤噪吴田，嶂气阴不极，日色半亏天，酒至情萧瑟，凭樽还悯然。
又游黄檗山诗曰：长望竟何极，闽云连越边，南州饶奇怪，赤县多灵仙，金峰各亏日，铜石共临天，阳岫沼鸾来，阴谿喷龙泉，鸡鸣丹壁上，猿啸青崖间。
梁任昉奉和登影阳山诗曰：物色感神游，升高怅有阅，南望铜扆街，北走长楸埒，别涧苑沧溟，疏山驾瀛碣，奔鲸吐华浪，司南动轻枻，日下重门照，云关九华澈，观阁隆旧恩，奉图愧前哲。
梁庾肩吾游甑山诗曰：去子平已久，馀风今复追，未必游春草，王孙自不归，寒云间石起，秋叶下山飞。
周王襃明庆寺石壁诗曰：夏水悬台际，秋泉带雨馀，石生铭字长，山久谷神虚。
又云居寺高顶诗曰：中峰云已合，绝顶日犹晴，邑居随望近，风烟对眼生。
周庾信陪驾幸终南山诗曰：玉山乘四载，瑶池宴八龙，鼋桥浮少海，鹄盖上中峰，飞狐横塞路，白马当河冲，水奠三川后，山封五树松，长虹双瀑布，圆阙两芙蓉，戍楼鸣夕鼓，山寺响晨锺，新蒲节转促，短笋箨犹重，树宿含樱鸟，花留酿蜜蜂，迎风下列缺，酾酒召昌容，且欣陪北上，方欲待东封。
陈张正见赋得山卦名诗曰：蓬莱遁羽客，岩穴转蒙笼，云归仙井暗，雾解石桥通，影带临峰鹤，形随杂雨风，寻师不失路，咸欲驭飞鸿。
【赋】魏刘桢黎阳山赋曰：自魏都而南迈，迄洪川以朅休，想王旅之旌旄，望南路之遐修，御轻驾而西徂，过旧坞之高区，尔乃逾峻岭，超连罡，一登九息，遂臻其阳，南荫黄河，左覆金城，青坛承祀，高碑颂灵，珍木骈罗，奋华扬荣，云兴风起，萧瑟清泠，延首南望，顾瞻旧乡，桑梓增敬，惨切怀伤，河源汩其东游，阳鸟飘而南翔，睹众物之集华，退欣欣而乐康。
晋潘岳登虎牢山赋曰：辞京辇兮遥迈，将远游兮东夏，朝发轫兮帝墉，夕结轨兮中野，凭修坂兮停车，临寒泉兮饮马，眷故乡之辽隔，思纡轸以郁陶，步玉趾以升降，凌汜水而登虎牢，览河洛之二川，眺成平之双皋，崇岭骉以崔崒，幽谷豁以窙寥，路逶迤以迫隘，林廓落以萧条，尔乃仰荫嘉木，俯藉芳卉，青烟郁其相望，栋宇懔以鳞萃，彼登山而临水，因先喆之所哀，矧去乡而离家，邈长辞而远乖，望归云以叹息，肠一日而九回，良劳者之咏事，爰寄言以表怀。
晋郭璞巫咸山赋曰：盖巫咸者，实以鸿术，为帝尧医，生为上公，死为贵神。岂封斯山，而因以名之乎，伊巫咸之名山，嚬孤停而嵥峙，体岑峭以隆颓，冠崇岭以峻起，配华霍以助镇，致灵润乎百里，尔乃寒泉悬涌，浚湍流带，林薄丛茏，幽蔚隐蔼，八风之所归起，游鸟之所喧会，潜瑕石，杨兰茝，回翔鹓集，凌鷮鹪翳，禽鸟迁阳以晨鸣，熊虎窟阴而夕〈口〉。
梁江淹江上之山赋曰：桂青萝兮万仞，竖丹石兮百重，百重兮嵒崿，如斫兮如削，波潮兮吐纳，〈山其〉岸兮积沓，见红草之交生，眺碧树之四合，草自然而千华，树无情而百色，嗟世道之异兹，牵忧患而来逼。
梁吴均八公山赋曰：峻极之山，蓄圣表仙，南参差而望越，北逦迤而怀燕，尔其盘桓基固，含阳藏雾，绝壁崄巇，层岩回互，桂皎月而常团，云望空而自布，袖以华阆，带以潜淮，文星乱石，藻日流阶，若夫神基巨镇，卓荦荆河，箕风毕雨，育岭生瓘，高岑直兮蔽景，修坂出兮架天，似迎云而就日，若从汉而回山，露泫叶而原净，花照矶而岫鲜，促嶂万寻，平崖亿绝，上被紫而烟生，傍带花而来雪，维英王兮好仙，会八公兮小山，驾飞龙兮翩翩，高驰翔兮冲天。
陈张正见山赋曰：何神山之峻美，谅苞结之所成，东垂曰泰，南服称衡，西戎所擅，北狄摽名，于是尧值洪流，滔天襄陵，禹敷水土，奠高槎木，众川既导，群岳自修，潜通四渎，镇压九川，森罗辰象，吐吸云雾，深不可测，远不可步，于廓灵山，长为作固，尔其为状也，则武当太和，武功太白，昆仑五门，扶宁三石，峰高一万，峭峙三百，登而眺之，则千里无极，俯而临之，则万仞难测，映白鹤而同高，混青天而共色。
晋潘尼西［北堂书钞一百四十一，一百五十七，《初学记》二十四作恶。］道赋曰：异山河之岨阨，倦关谷之盘纡，车低佪于潜轨，马侘傺于险涂，狗肘还勾，羊角互戾，葂窟连投，十数亿计，石子之涧，坎埳之穴，支体为之危竦，形骸为之疲曳，此亦行者之艰难，羁旅之困毙，若其名坂，则羊羹八特，成皋黄马，回波激浪，飞沙飘瓦，马则顿踬狼傍，虺颓玄黄，牛则体疲力竭，损食丧肤，尳蹄穿领，摩髋脱躯。
【吟】晋夏侯湛山路吟曰：夙驾兮待明，陟山路兮遐征，冒晨朝兮入大谷，道逶迤兮岚气清，揽辔兮抑马，踟蹰兮旷野，旷野〈骨区〉兮辽落，崇岳兮嵬崿，丘陵兮连离，卉木兮交错，渌水兮长流，惊涛兮拂石。
宋谢庄山夜忧曰：庭光尽，山明归，流风乘轩卷，明月缘河飞，涧鸟鸣兮夜蝉清，橘露靡兮蕙烟轻，凌别浦兮值泉跃，经乔林兮遇猿惊，南皋别鹤伫行汉，东邻孤管入青天，沉疴白发共急日，朝露过隙讵赊年，年去兮发不还，金膏玉液岂留颜，回舲拓绳户，收棹掩荆关。
【赞】晋庾肃之山赞曰：悬岩杳翳，神明攸居，官府风云，怀吐川渠，昆阆天竦，五岳云停，飞峰紫蔚，辰秀太清。
晋戴逵山赞曰：蔚矣名山，亭亭洪秀，并基二仪，峣嶕云构，嵯峨积岨，寥笼虚岫，轻霞仰拂，神泉旁漱，曰仁奚乐，希静此寿。
晋郭璞《炎山赞》曰：木含阳气，精构则燃，焚之无尽，是生火山，理见乎微，其妙在传。
【铭】晋张载剑阁铭曰：岩岩梁山，积石瓘瓘，远属荆衡，近缀岷嶓，南通邛僰，北达襃斜，狭过彭碣，高逾嵩华，惟蜀之门，作固作镇，是曰剑阁，壁立千仞，穷地之险，极路之峻，世浊则逆，道清斯顺，闭由往汉，开自有晋，秦得百二，并吞诸侯，齐得十二，田生献筹，矧兹狭隘，土之外区，一人荷戟，万夫趑趄，形胜之地，非亲勿居，昔在武侯，中流而喜，山河之固，见屈吴起，兴实在德，险亦难恃，洞庭孟门，二国不祀，自古迄今，天命匪易，凭阻作昏，鲜不败绩，公孙既灭，刘氏衔璧，覆车遗轨，冈或重迹，勒铭山阿，敢告梁益。
晋湛方生灵秀山铭曰：岩岩灵秀，积岨幽重，傍岭关岫，乘标挺峰，桂柏参干。芝菊乱丛，翠云夕映，爽气晨蒙，笼笼疏林，穆穆闲房，幽室冬暄，清荫夏凉，神木奇生，灵草贞香，云鲜其色，风飘其芳，可以养性，可以迁翔，长生久视，何必仙乡。
梁简文帝行雨山铭曰：岩畔途远，阿曲路深，犹云息驭，尚且抽琴，兹峰独擅。嵚崎千变，却绕画房，前临宝殿，玉岫开华，紫水回斜，谿间聚叶，涧里萦沙，月映成水，人来当花，藤结如帷，碛起成基，芸香馥迳，石镜临墀。
又明月山铭曰：迢递峰长，威纡岳聚，既正书门，兼同天柱，非竞小山，宁论大庾，岂学土龙，讵须石鼓，緅色斜临，霞文横竖。
梁孝元帝东宫后堂仙室山铭曰：太华削成，本擅奇声，峰如雪委，岭若莲生，云除紫盖，霞通赤城，金坛是箓，玉记题名，凤依桐树，鹤听琴声，殿接南箕，桥连北斗，秋河徙带，春禽衔绶，朱鸟安窗，青龙作牖。
梁庾肩吾东宫玉帐山铭曰：玉帐寥廓，昆山抵鹊，总叶成帐，连枝起幕，玉蕊难徙，金花不落，隐士弹琴，仙人看博，岩留故鼎，灶聚新荆，煮石初烂，烧丹欲成，桑田屡尽，海水频倾，长闻凤曲，永听箫声。
周庾信梁东宫行雨山铭曰：山名行雨，地异阳台，春人无数，神女羞来，翠幔朝开，新妆旦起，树入床前，山来镜里，草色衫同，花红面似，开年寒尽，正月春游，天丝剧藕，蝶粉多尘，横藤碍路，垂柳低人，谁论洛水，一个河神。
陈徐陵后堂望美人山铭曰：高堂碍雨，洛浦无洲，何处相望，山边一楼，峰因五妇，石是三侯，险逾地肺，危邻天柱，禁苑斜通，春人恒聚，树里闻歌，枝中见舞，恰对妆台，诸窗并开，遥看已识，试唤便回，岂如织女，非秋不来。
【碑】梁简文帝神山碑铭曰：关号天井，山称地雌，碧鸡金马，越渎梁池，怀灵缊德，孕宝含奇，此亦神岫，英名远摛，昔有鹫窟，不烧净土，迈彼高踪，构兹法宇，引叶成帷，即树为柱，石砌危横，崖阶斜竖。
梁元帝玄圃牛渚矶碑曰：窃以增城九重，仙林八树，未有船如鸣鹤，时度宓妃，桥似牵牛，能分织女，丹凤为群，紫柱成迾，清风韵响，即代歌仙，桂影浮池，仍为月浦，璧月朝晖，金楼启扉，画船向浦，锦缆牵矶，花飞拂袖，荷香入衣，山林朝市，并觉忘归。
【序】宋谢灵运名山序曰：夫衣食人生之所资，山水性分之所适，世识多云，欢足本在华堂，枕岩嗽流者，之［《初学记》五作乏。］于大志，故保其枯槁，余谓不然，君子有爱物之情，有救物之能，横流之獘，非才不理，故时有屈己以济彼，岂以名利之场，贤于清旷之域邪，语万乘则鼎湖有纵辔，论储贰则嵩山有绝控。又陶朱高揖越相，留侯原辞汉傅，推此而言，可以明矣。
【书】梁吴均与施从事书曰：故鄣县东三十五里，有青山，绝壁干天，孤峰入汉，缘［全梁文六十作绿。］嶂百重，青川万转，归飞之鸟，千翼竞来，企水之猿，百臂相接，秋露为霜，春萝被迳，风雨如晦，鸡鸣不已，信足荡累颐物，悟衷散赏。
又与朱元思书曰：风烟俱净，天山共色，从流飘荡，任意东西，自富阳至桐庐，一百许里，奇山异水，天下独绝，水皆漂碧，千丈见底，游鱼细石，直视无碍，急湍甚箭，猛浪若奔，夹峰高山，皆生寒树，负势竞上，互相轩邈，争高直指，千百成峰，泉水激石，泠泠作响，好鸟相鸣，𣲗𣲗成韵，蝉则千转不穷，猿则百叫无绝，烝飞戾天者，望峰息心，经纶世务者，窥谷忘反，横柯上蔽，在昼犹昬，疏条交映，有时见日。
◇昆仑山
《河图》曰：昆仑之墟，五城十二楼，河水出焉。
《龙鱼河图》曰：昆仑山，天中柱也。
大荒西经曰：赤水之后，黑水之前，有大山，名曰昆仑之丘，有神，人面虎身，有尾。
《尔雅》曰：西北之美者，有昆仑之墟，璆琳琅玕焉。
《穆天子传》曰：天子遂宿于昆仑之阿，赤水之阳，吉日辛酉，天子升于昆仑之丘，以观黄帝之宫，纪年曰：周穆王十七年，西征至昆仑丘，见西王母，王母止之。
《神异经》曰：昆仑有铜柱焉，其高入天，所谓天柱也，围三千里，圆周如削，铜柱下有回屋焉，辟方百丈，［事具仙部。］
《史记》曰：禹本纪，言河出昆仑，昆仑甚高，三千五百馀里，日月所相避隐为光明也，其上醴泉华池，自张骞使大夏之后，穷河源，恶睹本纪所谓昆仑者乎。
水经曰：昆仑墟在西北，去嵩高五万里，地之中也，其高万一千里，河水出其东北陬。
《博物志》曰：昆仑从广万一千里，神物之所生，圣人神仙之所集，五色云气，五色之流水，其泉东南流入中国，名为河也。
葛仙公传曰：昆仑，一曰玄圃，一曰积石瑶房，一曰阆风台，一曰华盖，一曰天柱，皆仙人所居也。
《搜神记》曰：昆仑之山，地首也，是惟帝之下都，故其外绝以弱水之深。又环以炎火之山，山上有鸟兽草木，皆生育滋茂于炎火之中，故有火澣布，非此山之皮枲，则其鸟兽之毛也。
【赞】晋郭璞昆仑丘赞曰：昆仑月精，水之灵府，惟帝下都，西羌之宇，嵥然中峙，号曰天柱。
◇嵩高山
《山海经》曰：太室之中山，其上有木焉，叶状如梨而赤理，而名曰指，服者不垢。
《毛诗》曰：崧高惟岳，峻极于天，维岳降神，生甫及申。
《列仙传》曰：王子乔，周灵王太子晋也，好吹笙作凤鸣，游伊雒间，道士浮丘公接上嵩高山。
《汉武帝内传》曰：武帝夜梦与李少君俱上嵩高山，上半道，有绣衣使者，乘龙持节，从云中下，言太一君召，觉，即告近臣曰：如朕梦，少君将舍朕去矣。
《刘根别传》曰：根弃世学道，入中岳嵩山石室中，峥嵘上，东南下五十丈，北人冬夏不衣，身毛皆长一二尺，颜状如年十五时。
《仙经》云，嵩高山东南大岩下石孔，方圆一丈，西方北入五六里，有大室，高三十馀丈，周圆三百步，自然明烛，相见如日月无异，中有十六仙人，云月光童子，常在天台，时亦往来此中，人非有道，不得望见。
戴延之《西征记》曰：嵩高山，岩中也，东谓太室，西谓少室，相去七十里，嵩高，总名也。
《世记》［《初学记》五，《太平御览》三九作刘义庆《世说》：按亦见幽明录，(古小说钩沉谓唐宋类书引幽明录，时亦题《世说》：是也。)］曰：嵩高山北有大穴，莫测其深，百姓岁时每游观其上。晋初，尝有一人误堕穴中，同辈冀其傥不死，乃投食于穴中，坠者得之，为寻穴而行，计可十许日，忽旷然见明。又有草屋，中有二人，对坐围棋。局下有一杯白饮，坠者告以饥渴，棋者曰：可饮此。坠者饮之，气力十倍。半年许，乃出于蜀中，归洛下，问张华，华曰：此仙馆大夫，所饮者玉浆也。
《俗说》曰：傅亮北征，在黄河中，垂至洛，遥见嵩高山，于时同从客在坐，问傅曰：潘安仁怀旧赋云，前瞻太室，傍眺嵩丘，嵩丘太室，故是一山，何以言傍眺，傅曰：有嵩丘山，去太室七十里，此是书写误耳。
【赞】晋郭璞太室山赞曰：嵩惟岳宗，华岱恒衡，气通元漠，神洞幽明，嵬然中立，众山之英。
◇华山
《尔雅》曰：华山为西岳。
《西山经》曰：太华之山，削成而四方，其高五千仞，其广十里。
《晏子》曰：君子若华山然，松柏既多矣，望之尽日不知厌。
《列仙传》曰：修羊公者，魏人，止华阴山石室中，中有石榻，常卧其上，石尽陷穿。
又曰：呼子先者，汉中关下卜师，寿百馀岁，临去，呼酒家妪，令急装，便有仙人，持二茅狗来至，子先持一与酒妪，因各骑之，乃龙也，上华阴山，常于山大呼，言子先酒母在此。
《华山记》曰：华山高岩四合，重岭秀起，上有石池，北有石鼓，父老相传云，尝有闻其鸣者。
《述征记》曰：华山对河东首阳山，黄河流于二山之间，云本一山，巨灵所开，今睹手迹于华岳，而脚迹在首阳山下。
【赞】晋郭璞华山赞曰：华岳灵峻，削成四方，爰有神女，是挹玉浆，其谁游之，龙驾云裳。
【铭】晋傅玄华岳铭序曰：易称法象莫大乎天地，天以高明崇显，而岳配焉，地以广厚为基，而岳体焉，若夫太华之为镇也，五岳列位而存其首，三条分方而处其中，故能参两仪以比德，协和气之絪缊，故云行与雨施，兴雷风以动物，是以古先历代圣帝明王，莫不燔柴加牲，尊而祀焉，于虞书，则西巡狩至于西岳，而亲祭焉，于礼，则大司马掌其分域，而大宗伯典其礼祀也。
【碑】后汉张昶西岳华山堂阙碑序曰：易曰：天地定位，山泽通气，然山莫尊于岳，泽莫盛于渎，岳有五而华处其一，渎有四而河在其数，其灵也至矣，人主废兴，必有其应，故岱山石立，中宗继统，太华授璧，秦胡绝绪，白鱼入舟，姬武建业，宝珪出水，子朝丧位，布五方则处其西，列三条则居其中，世宗又经集灵之宫于其下，想松乔之俦，是游是憩，郡国方士，自远而至者，充岩塞崖，乡邑巫觋，宗祝乎其中者，亦盈谷溢蛇奚，咸有浮飘之志，愉悦之色，必云霄之路可升而越，果繁昌之福可降而致也，故殖财之宝，黄玉自出，令德之珍，卿相是毓，匪惟嵩高，降生申甫，斯亦有焉。
◇衡山
《周官》曰：荆州之镇山曰衡山。
《湘中记》曰：衡山九疑，皆有舜庙，遥望衡山，如阵云，沿湘千里，九向九背，乃不复见。
又曰：南阳刘道人，尝游衡山，行数十里，有绝谷，不得前，遥望见三石囷，二囷闭，一囷开，盛弘之《荆州记》曰：衡山有三峰极秀，一峰名芙蓉峰，最为竦桀，自非清霁素朝，不可望见，峰上有泉飞派，如一幅绢，分映青林，直注山下。
《异苑》曰：湘东姚祖，太元末为郡吏，经衡山，望岩下有数年少，并执笔作书，祖谓是行侣休息，乃枉道过之，未至百许步，少年相与翻然飞飏。
【诗】晋庾阐诗曰：北眺衡山首，南睨五岭末，寂坐挹虚恬，运目情四豁，翔乱凌九宵，陆鳞困濡沫，既体江湖悠，安识南溟阔。
◇庐山
《山海经》曰：庐山名有二，一曰天子都，二曰天子鄣。
伏滔《游庐山序》曰：庐山者，江阳之名岳，其大形也，背岷流，面彭蠡，蟠根所据，亘数百里，重岭桀嶂，仰插云日，俯瞰川湖之流焉。
远法师庐山记曰：东南有香炉山，孤峰秀起，游气笼其上，则棼氲若烟。
《神仙传》曰：董奉还豫章，庐山下居，在山间，了不佃作，为人治病，亦不取钱物，使病愈者，种杏五株。
张野庐山记曰：庐山，天将雨，则有白云，或冠峰岩，或亘中岭，俗谓之山带，不出三日必雨。
周景式庐山记曰：匡俗，周威［《太平御览》四十一引张僧鉴寻阳记作武。］王时，生而神灵，庐于此山，世称庐君，故山取号焉。
又曰：登庐山，望九江，以观禹之迹，其兹峰乎，东南隐诸岭，不得骈瞩，自庐山人迹所暨，迥望处无复出此者。又甚高峻，每雨，其下成潦，而上犹皎日，峰头有大盘石，可坐数百人。
【诗】宋谢灵运登庐山绝顶望诸峤诗曰：积峡忽复启，平涂俄已闭，峦陇有合沓，往来无踪辙，昼夜蔽日月，冬夏共霜雪。
宋鲍昭［按当作照，后同。］登庐山诗曰：悬装乱水区，旅薄次山楹，千岩状岨积，万壑势回萦，巃鹢高昔貌，纷乱袭前名，洞涧窥地脉，竦树隐天经，松磴上迷密，云窦下纵横，阴冰实夏结，炎树信冬荣。
又登庐山望石门诗曰：明发振云冠，升峤远栖趾，高峰隔半天，长崖断千里，鸡鸣青涧中，猿啸白云里，瑶波逐穴开，霞石触峰起，回互非一形，参差悉相似。
梁江淹登庐山香炉峰诗曰：绛气下萦薄，白云上杳冥，中坐瞰蜿虹，俯伏视流星，日落长沙渚，曾阴万里生，藉兰素多意，临风默含情。
【赋】宋支昙谛庐山赋曰：昔哉壮丽，峻极氤氲，包灵奇以藏器，蕴绝峰乎青云，景澄则岩岫开镜，风生则芳林流芬，岭奇故神明鳞萃，路绝故人迹自分，严清升山于玄崖，世高垂化于共阝亭，应真陵云以踞峰，眇忽翳景而入冥，咸豫闻其清尘，妙无得之称名也，若其南面巍崛，北背〈辶苕〉蒂，悬霤分流以飞湍，七岭重氵急而叠势，映以竹柏，蔚以柽松，萦以三湖，带以九江，嗟四物之萧森，爽独秀于玄冬，美二流之潺湲，津百川之所冲，峭门百寻，峻阙千仞，香炉吐云以像烟，甘泉涌霤而先润。
【碑】梁元帝庐山碑序曰：夫日月丽天，皇穹所以贞观，川岳带地，后土所以惟宁，庐山者，亦南国之德镇，虽林石异势，而云霞共色，长风夜作，则万流俱响，晨鼯晓吟，则百岭齐应，东瞻洪井，识曳帛之在兹，西望石梁，见指宝之可拾，诚复慕类易悲，山中难久，攀萝结桂，多见淹留。
◇太行山
《山海经》曰：太行山，其首曰归山，其上有金玉，下有碧玉。
《穆天子传》曰：天子命驾八骏之乘，赤骥之驷，南征翔行，迳绝翟道，升于太行，南济于河。
《墨子》曰：墨子请耕桂岭子［墨子耕柱篇作墨子怒耕柱子，岭字衍，(疑类聚据本怒作请，请岭音近，故致衍，若作怒，则音相距远矣，请问也，见国语吴语注，吕氏春秋首时注。)］曰：将上太行，驾骥与牛，子将谁驱，曰：将驱骥，以骥足贵［耕柱篇及《太平御览》四十作责。］也。
《尸子》曰：龙门，鱼之难也，太行，牛之难也，以德报怨，人之难也。
《战国策》曰：范睢说秦王曰：举兵攻荥阳，则成皋之路不通，北巉太行之道，则上党之兵不下，王举兵而攻荥阳，则其国断为三。
《神仙传》曰：王烈入太行山，忽闻山东北雷声，往视，见山上破数百丈，石中有一孔，径尺，中有青泥流出，烈取抟之，随手坚凝，气味如粳米饮。
【诗】晋袁宏从征行方山头诗曰：峨瓘太行，凌虚抗势，天岭交气，窈然无际，澄流入神，玄谷应契，四象悟心，幽人来憩。
◇荆山
《山海经》曰：荆山，其阴多铁，其阳多赤金。
《河图括地象》曰：荆山为地雌，上为轩辕星。
《韩子》曰：卞和得玉于楚山中，献厉王，王使玉人相之，曰：石也，刖其左足，和抱其璞，哭于荆山之下，三日，泣尽继之以血，［事具玉门。］
《水经》曰：荆山在南郡临沮县东北。
【诗】晋桓玄登荆山诗曰：理不孤湛，影比有津，曾是名岳，明秀超邻，器迁荒外，命契响神，我之怀矣，巾驾飞轮。
梁江淹望荆山诗曰：奉诏至江汉，始知楚塞长，南关绕桐柏，西岳出鲁阳，寒郊无留影，秋日悬清光，悲风绕重林，云霞肃川涨，岁晏君如何，零泪染衣裳。
◇锺山
徐爰释门［《太平御览》四十一作问。］略曰：建康北十馀里，有锺山，旧名金山，汉末，金陵尉蒋子文，讨贼战亡，灵发于山，因立蒋侯祠，故世号曰蒋山。
庾阐杨都赋注曰：建康宫北十里，有蒋山，舆地图谓之锺山，元皇帝未渡江之年，望气者云，蒋山上有紫云，时时晨见。
山谦之《丹阳记》曰：京师南北，并有连岭，而蒋山独隆嚬峻异，其形象龙，实杨都之镇也，孙权葬山南，因山为名，号曰蒋陵。
沈约《宋书》曰：萧思话领左卫，尝从太祖登锺山北岭，石上弹琴，因赐以银锺酒，［事具琴部。］
【诗】梁沈约游锺山诗曰：灵山纪地德，地险资岳灵，终南表秦馆，少室迩王城，北阜何其峻，林薄杳葱青，发地多奇岭，干云非一状，合沓共隐天，参差分相望，郁律构丹𪩘，崚嶒起青嶂，即事既多美，临眺殊复奇，南瞩储胥观，西望昆明池，山中咸可悦，赏逐四时移，春光发陇首，秋风生桂枝，多值息心侣，结架山之足，八解鸣涧流，四禅隐岩曲。
梁虞骞登锺山下峰望诗曰：冠者五六人，携手岩之际，散意百仞端，极目千里睇，叠岫乍昏明，浮云时卷闭，遥看野树短，远望樵人细。
◇北邙山
《魏志》曰：明帝即位，欲平北芒，令登台观见孟津，廷尉辛毗谏曰：天地之性，高高下下，今而反之，既非其理，加以损费人功，民不堪役，且若九河盛溢，洪水为害，而丘陵皆夷，何以御之，帝乃止。
朱超石与兄书曰：登北芒远眺，众美都尽，光武坟边杏甚美，今奉送核。
【诗】魏刘伶北芒客舍诗曰：泱漭望舒隐，黮黤玄夜阴，寒鸡思天曙，拥翅吹长音，蚊蚋归丰草，枯叶散萧林，陈醴发悴颜，巴歈畅真心，缊被终不晓，斯叹信难任，何以除斯叹，付之与瑟琴，长笛响中夕，闻此消焜衿。
【赋】晋张协登北芒赋曰：陟峦丘之〈山丽〉岮，升逶迤之修岅，回余车于峻岭。聊送目于四远，灵岳郁以造天，连岗岩以蹇产，伊洛混而东流，帝居赫以崇显，山川汨其常弓，万物化而代转，何天地之难穷，悼人生之危浅，叹白日之西颓兮，哀世路之多蹇，于是徘徊绝岭，踟蹰步趾，前瞻狼山，却闚大岯，东眺虎牢，西睨熊耳，邪亘天际，旁极万里，莽眩眼以芒昧，谅群形之难纪，临千仞而俯看，似游身于云霓，抚长风以延伫，想凌天而举翮，瞻冠盖之悠悠，睹商旅之接枙，尔乃地势窊隆，丘墟陂纮，坟陇嵔叠，基布星罗，松林掺映以攒列，玄木搜寥而振柯，壮汉氏之所营，望五陵之嵬瓘，丧乱起而启壤，僮竖登而作歌。
◇天台山
名山略记曰：天台山在剡县，即是众圣所降，葛仙公山也。
《异苑》曰：会稽天台山，虽非遐远，自非忘生忘形，不能跻也。
《幽明录》曰：汉帝永平五年，剡县刘晨阮肇，共入天台山，度山，出一大溪，溪边有二女子，姿质妙绝，遂留半年，怀土思求归，既出，亲旧零落，邑屋改异，无复相识，讯问得七世孙。
孔灵符会稽记曰：赤城山内，则有天台灵岳，玉室璿台。
【赋】晋孙绰游天台山赋序曰：天台山者，盖山岳之神秀者也，涉海则有方丈蓬莱，登陆则有四明天台，皆玄圣之所游化，灵仙之所窟宅，夫其峻极之状，嘉祥之美，穷山海之朅富，尽人神之壮丽矣，所以不列于五岳，阙载于常典者，岂不以其所立冥奥，其路幽迥，或倒景于重溟，或匿峰于千岭，始经魑魅之涂，卒践无人之境，举世罕能登陟，王者莫由禋祀，理无隐而不彰，启二奇以示兆，赤城霞起而建标，瀑布飞流以界道。
◇首阳山
《毛诗》曰：采苓采苓，首阳之巅。
《论语》曰：伯夷叔齐，饿于首阳之下。
《史记》：伯夷叔齐，孤竹君之二子，让国逃去，隐于首阳山，采薇而食之，遂饿死首阳山，［事具让部。］
【诗】魏阮籍诗曰：步出上东门，遥望首阳岑，下有采薇士，上有嘉树林。
【赋】汉杜笃首阳山赋曰：嗟首阳之孤岭，形势窟其槃曲，面河源而抗岩陇。堆隈而相属，长松落落，卉木蒙蒙，青罗落漠而上覆，穴溜滴沥而下通，高岫带乎岩侧，洞房隐于云中，忽吾睹兮二老，时采薇以从容，于是乎，乃讯其所求，问其所修，州域乡党，亲戚疋俦，何务何乐，而并兹游矣，其二老乃答余曰：吾殷之遗民也，厥胤孤竹，作蕃北湄，少名叔齐，长曰伯夷，闻西伯昌之善〈求殳〉，［明本作教。］育年艾于胡耇，遂相携而随之，冀寄命乎馀寿，而天命之不常，伊事变而无方，昌伏事而毕命，子忽遘其不祥，乃兴师于牧野，遂干戈以伐商，乃弃之而来游，担［明本作誓。］不步于其乡，余闭口而不食，并卒命于山傍。
◇燕然山
汉书匈奴传曰：贰师引兵还，至燕然山，单于知汉军劳倦，自将五万骑遮击，贰师军大乱败，贰师降单于。
【铭】后汉班固燕然山铭曰：勒以八阵，莅以威神，玄甲耀日，朱旗绛天，遂陵高阙，下鸡鹿，经碛卤，绝大漠，斩温禺以亹鼓，血尸逐以染锷，然后四校横徂，星流彗扫，萧条万里，野无遗寇，于是城灭区殚，反旆而旋，铄王师兮征荒裔，剿凶虐兮截海外，敻其邈兮亘地界，封神丘兮建隆嵑，熙帝载兮振万世。
◇罗浮山
茅君内传曰：大天之内，有地中之洞天三十六所，罗浮山之洞，周回五百里。名曰朱明曜真之天。
袁彦伯罗浮山疏曰：遥望石楼直上，当十馀里许，石楼之于山顶，十分之一耳，去县三十里，便见山基，至所登处，当百里许，山皆平敞极目。
《罗浮山记》曰：罗浮者，盖总称焉，罗，罗山也，浮，浮山也，二山合体，谓之罗浮，在增城博罗二县之境，旧说，罗浮高三千丈，有七十石室，七十二长溪，神明神禽，玉树朱草。
【诗】宋王叔之游罗浮山诗曰：庵蔼灵岳，开景神封，绵界盘趾，中天举峰，孤楼侧挺，增岫回重，风云秀体，卉木媚容。
【赋】宋谢灵运罗浮山赋曰：客夜梦见延陵茅山，在京之东南，明旦得洞经，所载罗浮山事云，茅山是洞庭口，南通罗浮，正与梦中意相会，遂感而作罗浮山赋曰：若乃茅公之说，神化是悉，数非亿度，道单悒憰，［古冗切，○冗当作穴，见广韵屑韵。］洞四有九，此惟其七，潜夜引辉，幽境朗日，故曰朱明之阳宫，耀真之阴室，洞穴之宝衢，海灵之云术，伊离情之易结，谅沉念之罗浮，发潜梦于永夜，若愬波而乘桴，越扶屿之缅涨，上增龙之合流，鼓兰枻以水宿，杖桂策以山游。
◇九疑山
《山海经》曰：南方苍梧之丘，苍梧之川，其中有九疑山焉，舜之所葬，在长沙零陵界。
楚辞九歌曰：九疑纷兮并近，［九歌作迎。］
《淮南子》曰：九疑之南，陆事寡而水事多。
《汉书》曰：武帝南巡狩，至于盛唐，望祀虞舜于九疑，［事具巡狩部。］
《湘中记》曰：九疑山，在营道县，九山相似，行者疑惑，故名九疑。
《名山略记》曰：九疑山，汉末有张礼正，魏时有治明期，南游九疑，礼正服黄精，明期服泽写柏实，后俱适西城君，受虹景方，兼以守一，内外洞澈，东华迎而乘云升天。
【诗】庾阐采药诗曰：采药灵山氵急，结驾登九疑，悬岩漏石髓，芳谷挺丹芝，泠泠云珠落，漼漼玉蜜滋，鲜景染冰颜，妙气翼冥期。
【碑】汉蔡邕九疑山碑曰：岩岩九疑，峻极于天，触石肤合，兴播建云，时风嘉雨，浸润下民，芒芒南土，实赖厥勋，逮于虞舜，圣德光明，克谐顽傲，以孝蒸蒸，师锡帝世，尧而授征，受终文祖，璇玑是承，太阶以平，人以有终，遂葬九疑，解体而升，登此崔嵬，讬灵神仙。
