◇鉴诫
《书》曰：兢兢业业，一日二日万机。
《易》曰：君子干干，夕惕若厉。
又曰：天道恶盈而福谦。
《尚书》曰：帝曰：来，禹，降水儆予，成允成功，克勤于邦，克俭于家，不自满假，惟汝贤，汝惟不矜，天下莫与汝争能，汝惟不伐，天下莫与汝争功。
又曰：无稽之言勿听，弗询之谋勿庸。
又曰：玩人丧德，玩物丧志，不作无益害有益，功乃成，不贵异物贱用物，民乃足，犬马非其土性不畜，珍禽奇兽不育于国，不宝远物，则远人格，所宝惟贤，则迩人安，不矜细行，终累大德，为山九仞，功亏一篑。
又曰：功崇惟志，业广惟勤，位不期骄，禄不期侈。
又曰：作德心逸日休，作伪心劳日拙，居宠思危。
又曰：戒慎无虞，冈失法度。
又曰：戒之用休，董之用威。
《毛诗》曰：惴惴小心，如临于谷。
又曰：殷鉴不远，在夏后之世。
《左传》曰：晋既胜楚，范宣子立于戎马之前曰：君幼，诸臣不佞，何以及此，天命不于常，有德之谓也。
又曰：祸福无门，唯人所召。
又曰：臧孙云，季孙之爱我，疾疹也，孟孙之恶我，药石也，美疹不如恶石，孟孙死，吾亡无日矣。
《礼记》曰：好田好女者，亡其国。
《孝经》曰：在上不骄，高而不危，所以长守贵也。
《论语》曰：君子有三戒，少之时，戒之在色，及其壮也，戒之在斗，及其老也，戒之在得。
又曰：如有周公之才之美，使骄且吝，其馀不足观也。
太公《金匮》曰：武王问师尚父曰：五帝之戒，可得闻乎，师尚父曰：舜之居民上，矜矜如履薄冰，禹之居民上，栗栗如恐不满，汤之居民上，翼翼乎惧不敢息。
又曰：吾闻道自微而生，祸自微而成，《家语》曰：孔子去周，而老子送之曰：凡当世之士，聪明深察而死者，好议人者也，博辩宏大而危者，好发人之恶者也，孔子曰：敬奉教。
又曰：舟非水不行，水入舟没，民非君不治，民犯上则君危，故君子不可不严也。
又曰：颜回谓子路曰：力猛于德而得其死者，鲜矣，子慎诸。
又曰：以富贵而下人，何人不与，富贵而敬爱，何人不亲，发言不逆，可谓知言矣。
又曰：《曾子》曰：狎甚则简，庄甚则不亲，是故君子之狎足以交其劝，庄足以成礼而已矣。
《韩诗外传》曰：昔者禹以夏王，桀以夏亡，汤以殷王，纣以殷亡，故无常安之国，宜治之民，得贤则昌，不肖则亡，夫明镜所以照形也，往古所以知今也，鄙语曰：不知为吏，视已成事，前车覆，后车诫。
又曰：《曾子》曰：君子有三言，可实［韩诗外传二作贯。］而佩也，一曰无内疏而外亲，二曰身不善而怨他人，三曰患已至而后呼天。
《战国策》曰：昔仪狄作酒而美，进之于禹，禹饮而甘之，遂疏仪狄绝旨酒，曰：后世必有以酒亡其国者。
《管子》曰：齐桓公与管仲鲍叔牙宁戚四人饮，公曰：何不为寡人寿，鲍叔牙奉杯而起曰：使公无忘在莒，管仲无忘其束缚在鲁，宁戚无忘饭牛车下，公避席再拜。
鬻子曰：昔周公使康叔守殷，戒之曰：无煞不辜，宁失有罪，亦有无罪而见诛，无有有功而不赏，慎之。
《晏子》曰：君子居必择邻，游必就士，可以避患也。
又曰：其文好者身必剥，其角美者身见煞，甘泉必竭，直木必伐。
又曰：夫爵益高者意益下，官益大者心益小，禄益厚者施益博。
又曰：人之将疾，必先不甘粱肉之味，国之将亡，必先恶忠臣之语。
《孙卿子》曰：孔子对鲁哀公曰：君者，舟也，庶人者，水也，水则载舟，水则覆舟，君以此思危，则不危焉。
又曰：得师者王，得疑者霸，自为谋莫己若者亡。
又曰：伯禽将归于鲁，周公谓伯禽曰：君子力如牛，不与牛争力，走如马，不与马争走，智如士，不与士争智，我文王之子，武王之弟，成王之叔父，吾于天下，亦不贱也，常握发吐餐，以接天下之士矣。
《韩子》曰：西门豹性急，佩韦以自缓，董安于心缓，佩带以自急，故能以有馀补不足，以长续短之谓明主。
《淮南子》曰：天下有至贵，而非势位也，有至富，而非金玉也，有至寿，而非千岁，愿恕反性，则贵矣，适情知足，则富矣，明死生之分，则寿矣。
《说苑》曰：魏武侯浮西河，中流，谓吴起曰：美哉河山之固，此魏国之宝也，对曰：在德不在险，昔夏桀之君，左河济，右太华，伊阙在其南，羊肠在其北，不循仁政，汤放之，武侯曰：善。
又曰：有身贵而骄人者，民去之，位高而擅权者，君恶之，禄厚而不知足者，患处之。
《新序》曰：齐王聘田巴先生而将问政焉，对曰：政在正身，正身之本，在于群臣，王召臣，臣改制鬋饰，问于妾，奚若，妾爱臣，谀臣曰佼，臣临淄水而观，然后自知丑恶也，今齐之臣谀王者众，王能临淄水见己之恶，过而自改，斯齐国治矣。
《汉书》曰：扬恽失官居家，治产业，起室宅，孙会宗戒之曰：为大臣废退，当阖门惶恐，为可怜之意，不当通宾客，有称誉也。
《东观汉记》曰：冯勤迁司徒，是时三公多见罪退，上欲见令以善自矜，乃因宴见，从容戒之曰：朱浮上不忠于君，下凌轹同列，竟以中伤人臣，放逐受诛，虽追加赏赐，不足以偿不訾之身，忠臣孝子之览照前世以为镜诫，能尽忠于国，事君无二，则爵赏光乎当世，功名列于不朽，可不勉哉。
又曰：樊宏为人谦慎，常戒其子曰：富贵盈溢，未有能终者，天道恶满而好谦，前世贵戚，皆明戒也，保身全己，岂不乐哉。
又曰：班超为都护，以任尚代超，尚谓超曰：君在外国三十馀年，而小人猥承君后，宜有以诲之，超曰：塞外吏士，本非孝子顺孙，皆以过罪徙补边，而蛮夷怀鸟兽之心，难禁易败，今君性严急，水清无大鱼，察政不及得下和，宜阳为简易，宽小过，总大纲而已。
【诗】后汉傅毅迪志诗曰：咨尔庶士，迨时斯勖，日月逾迈，岂云旋复，于赫我祖，显于殷国，二迹阿衡，克光其则，咨予小子，秽陋靡逮，惧我世烈，于兹以坠，于戏君子，无恒自逸，徂年如流，鲜兹暇日。
魏陈王曹植矫志诗曰：芝桂虽芳，难以饵鱼，尸位素餐，难以成居，磁石引铁，于金不连，大朝举士，愚不闻焉。
又矫志诗曰：抱璧涂乞，无为贵宝，履仁遘福，无为贵道，鸳雏远害，不羞卑栖，灵虬避难，不耻污泥，都蔗虽甘，杖之必折，巧言虽美，用之必灭，济济唐朝，万邦作孚，逢蒙虽巧，必得良弓，贤主虽智，亦待英雄，螳螂见叹，齐士轻战，越王轼蛙，国以死献，道远知骥，世伪知贤，覆之焘之，顺天之矩，泽如凯风，惠如时雨，口为禁闼，舌为发机，门机之阙，［冯校本作关。］楛矢不追。
魏繁钦远戍劝戒诗曰：肃将王事，集此扬土，凡我同盟，既文既武，郁郁桓桓，有规有矩，务在和光，同尘共垢，各竞其心，为国蕃辅，訚訚衎衎，非法不语，可否相济，阙则云补。
又杂诗曰：世俗有险易，时运有盛衰，老氏和其光，蘧瑗贵可怀。
魏应璩杂诗曰：细微可不慎，隄溃自蚁隙，腠理早从事，安复劳针石，哲人睹未形，愚夫暗明白，曲突不见宾，燋烂为上客，思原献良规，江海傥不逆，狂言虽寡善，犹有如鸡跖，鸡跖食不已，齐王为肥泽。
晋张华励志诗曰：仁道不遐，德輶如羽，求焉斯至，众鲜克举，复礼终朝，天下归仁，若金受砺，若泥在钧，进德修业，晖光日新。
晋潘安仁家风诗曰：绾发绾发，发亦鬓止，日祗日祗，敬亦慎止，靡专靡有。受之父母，鸣鹤匪和，析薪弗荷，隐忧孔疚，我堂靡构，义方既训，家道颖颖。岂敢荒宁，一日三省。
晋嵇绍赠石季伦诗曰：人生禀五常，中和为至德，嗜欲虽不同，成生所不识，仁者安其身，不为外物惑，事故诚多端，未若酒之贼，内以损性命，烦辞伤轨则屡饮致疲怠，清和自否塞，阳坚［按此用子反事，当作竖。］败楚军，长夜倾宗国，诗书著明戒，量体节饮食，远希彭聃寿，虚心处冲默，茹芝味醴泉，何为昏酒色。
【赋】魏文帝戒盈赋序曰：避暑东合，延宾高会，酒酣乐作，怅然怀盈满之戒，乃作斯赋，惟应龙之将举，飞云降而下征，资物类之相感，信贯微之通灵，何今日之延宾，君子纷其集庭，信临高而增惧，独处满而怀愁，原群士之箴规，博纳我以良谋，吴杨泉赞善赋曰：伊善恶之所施，乃祸福之为阶，行德安而保身，忘为害而自危，故先民之有作，执温恭而不亏，云颜冉之遭命，怪祸福之参差，夫二贤之履道，历千载而见知，身既没而名存，厥复戚乎何为，夫死生之有命，非神明之所规，故积善之家，厥福惟昌，积恶之门，必有馀殃，是以赵武好善，厥胤以长，三郄好胜，厥身以亡，古人从善如不及，去恶如探汤，恐福德而难值，而祸恶之易当。
【赞】晋戴逵申三复赞曰：嗜好深则天机浅，名利集则纯白离，如此故识鉴逾昏，骄淫弥汰，心与慎乖，则理与险会，然后役智以御险，履险以逃害，故阴阳寇其内，人力攻其外，阴阳结则金石为之消，人事至则虽智不足赖，若然者，虽翠幄华堂，焉得而康之，列鼎重味，焉得而尝之。
周庾信周公伯禽赞曰：伯禽居鲁，鸣玉来朝，周公问政，治国风谣，北山有梓，南山有桥，礼容虽备，俯仰无骄。
【箴】梁武帝凡百箴曰：凡百众庶，尔其听之，事无大小，先当熟思，思之不熟，致成反复，其心不定，不可施令，是曰乱常，是曰败政，弗止辱身，亦丧厥命，勿恃尔尊，骄慢淫昏，勿谓尔贵，长夜荒醉，日不恒中，月盈则亏，履邪念正，居安思危，莫言尔贱，而不受命，君子小人，本无定性，莫言人微，而以自轻，水清照净，表直影端，近取诸身，无假远观，猗欤哲人，勿谓斯难。
【训】晋潘岳两阶铜人训曰：言之有臧，讬乎多士，言之不臧，绝之由己，无曰莫传，宣于四海，无曰莫闻，响振万里，枢机之发，荣辱之征，怨岂在大，纤介是兴。
【诫】汉东方朔诫子曰：明者处世，莫尚于中，优哉游哉，与道相从，首阳为拙，柳惠为工，饱食安步，以仕代农，依隐玩世，诡时不逢，是故才尽者身危，好名者得华，有群者累生，孤贵者失和，遗馀者不匮，自尽者无多，圣人之道，一龙一蛇，形见神藏，与物变化，随时之宜，无有常家。
后汉郑玄戒子曰：宿业衰落，仍有失误，年入此岁，而七十矣，于礼可传家事，今我告尔以老，将闲居以安性，覃思以终业，非拜国君之命，问族亲忧患，展敬坟墓，春秋观省野物，胡常扶杖出门乎，家事大小，汝一承之，求为君子之道，钻研勿替，敬顺威仪，以近有德，显誉成于僚友，德行立于己志，可不深念耶。
后汉高义方清诫曰：天长而地久，人生则不然。又不养以福，保全其寿年，饮酒病我性，思虑害我神，美色伐我命，利欲乱我真，神明无聊赖，愁毒于众烦，中年弃我逝，忽若风过山，形气各分离，一往不复还，上士愍其痛，抗志凌云烟，涤荡弃秽累，飘邈任自然，退修清以净，存吾玄中玄，澄心剪思虑，泰清不受尘，恍惚中有物，希微无形端，智虑赫赫尽，谷神绵绵存。
魏王肃家诫曰：夫酒所以行礼养性命欢乐也，过则为患，不可不慎，是故宾主百拜，终日饮酒，而不得醉，先王所以备酒祸也，凡为主人饮客，使有酒色而已，无使至醉，若为人所强，必退席长跪，称父诫以辞之，敬仲辞君，而况于人乎，为客又不得唱造酒史也，若为人所属，下坐行酒，随其多少，犯令行罚，示有酒而已，无使多也，祸变之兴，常于此作，所宜深慎。
魏王昶家诫曰：夫立功者有二难，功就而身不退，一难也，退而不静，务伐其功，二难也，且怀禄之士，躭宠之臣，苟患失之，何所不至，若乐毅帅弱燕之众，东破强齐，收七十馀城，其功盛矣，知难而退，保身全名，张良杖剑建策，光济大汉，辞三万户封，学养性之道，弃人间之事，卒无咎悔，何二贤绰绰有馀裕哉，治家亦有患焉，积而不能散，则有鄙吝之累，积而好奢，则离骄上之罪，大者破家，小者辱身，此二患也。
魏荀爽女诫曰：诗云，泉源在左，淇水在右，女子有行，远父母兄弟，明当许嫁，配适君子，竭节从理，昏定晨省，夜卧早起，和颜悦色，事如依恃，正身洁行，称为顺妇，以崇螽斯百叶之祉，婚姻九族，云胡不喜，圣人制礼，以隔阴阳，七岁之男，王母不抱，七岁之女，王父不持，亲非父母，不与同车，亲非兄弟，不与同筵，非礼不动，非义不行，是故宋伯姬遭火不下堂，知必为灾，傅母不来，遂成于灰，春秋书之，以为高也。
魏程晓女典篇曰：丈夫百行，以功补过，妇人四教，以备为成，妇德阙，则仁义废矣，妇言亏，则辞令慢矣，妇工简，则织纴荒矣，是以礼有功宫家室之教，诗有牖下苹藻之奠，然后家道谐允，仪表则见于内，若夫丽色妖容，高才美辞，貌足倾城，言以乱国，此乃兰形棘心，玉曜瓦质，在邦必危，在家必亡。
晋嵇康家诫曰：人无志，非人也，但君子用心，有所准行，当量其善者，拟议而后动，若心之所之，则口与心誓，守死无贰，耻躬不逮，期于必济，若心疲体懈，或牵于外物，或累于内欲，不堪近患，不忍小情，则议于去就，议于去就，则二心交争，二心交争，则向所以见役之情胜矣，或有中道而废，或有未成而败，以之守则不固，以之攻则怯弱，与之誓则多违，与之谋则善泄，临乐则肆情，处逸则极意，故虽荣华熠熠，无结秀之勤，终年之勤，无一日之功，斯君子所以叹息也，若夫申胥之长吟，夷叔之全洁，展季之执信，苏武之守节，可谓固矣，故以无心守之，安而体之，若自然也，乃是守志盛者也。
吴姚信诫子曰：古人行善者，非名之务，非人之为，心自甘之，以为己度，崄易不亏，终始如一，进合神契，退同人道，故神明祐之，众人尊之，而声名自显，荣禄自至，其势然也。又有内析外同，吐实怀诈，见贤则暂自新，独居则纵所欲，闻誉则惊自饰，见尤则弃善端，凡失名位，恒多怨人而害善，怨一人则众人疾之，害一善则众人怨之，虽欲陷人而进己，不可得也，祗所以自毁耳，顾真伪不可掩，褒贬不可妄，舍伪从实，遗己察人，可以通矣，舍己就人，去否适泰，可以弘矣，贵贱无常，唯人所速，苟善，则疋夫之子，可至王公，苟不善，则王公之子，反为凡庶，可不勉哉。
吴陆景诫盈曰：富贵天下之至荣，位势人情之所趍，然古之智士，或山藏林窜，忽而不慕，或功成身退，逝若脱屣者，何哉，盖居高畏其危，处满惧其盈，富贵荣势，本非祸始，而多以凶终者，持之失德，守之背道，道德丧而身随之矣，是以留侯范蠡，弃贵如遗，叔敖萧何，不宅美地，此皆知盛衰之分，识倚伏之机，故身全名著，与福始卒，自此以来，重臣贵戚，隆盛之族，莫不离患构祸，鲜以善终，大者破家，小者灭身，唯金张子弟，世履忠笃，故保贵持宠，祚锺昆嗣。
蜀诸葛亮诫子曰：夫君子之行，静以修身，俭以养德，非澹泊无以明志，非宁静无以致远，夫学须静也，才须学也，非学无以广才，非志无以成学，慆慢则不能励精，险躁则不能治性，年与时驰，意与岁去，遂成枯落，悲叹穷虑，将复何及。
晋李充起居诫曰：温良恭俭，仲尼所以为贵，小心翼翼，文王所以称美，圣德周达无名，斯亦圣中之目也，中人而有斯行，则亦圣人之一隅矣，而末俗谓守慎为拘吝，退慎为怯弱，不逊以为勇，无礼以为达，异乎吾所闻也。
【诰】宋颜延之庭诰曰：若能服温厚而知穿弊之苦，周明之德也，厌滋旨而识空嗛之急，仁恕之功也，岂与夫比发肤于草石，方手足于飞走者，同其意哉，罚慎其滥，惠诫其偏，罚滥则无以为罚，惠偏则不如无惠，嫌或疑心，诚亦难分，动容窃斧，束装盗金。又何足论也，是以前王作典，明慎议狱，而僭滥易意，火含烟而烟妨火，桂怀蠹而蠹残桂，然火胜则烟灭，蠹壮则桂折，故性明者欲简，嗜繁者气昏，与善人居，如入芝兰之室，久而不知其芳，与之化矣，与不善人居，如入鲍鱼之肆，久而不知其臭，与之变矣，唯夫金贞玉粹者，乃能处而不污其身耳，故曰：丹可灭而不能使无赤，石可毁而不能使无坚，苟丹石之性，必慎浸染之由。
【铭】后汉崔瑗座右铭曰：无道人之短，无说己之长，施人慎勿念，受施慎勿忘，俗誉不足慕，唯仁为纪纲，隐身而后动，谤议庸何伤，无使名过实，守愚圣所臧，柔弱生之徒，老氏诫刚强，在涅贵不缁，暧暧内含光，蛇巠蛇巠鄙夫介，悠悠故难量，慎言节饮食，知足胜不祥，行之苟有恒，久久自芬芳。
魏卞兰座右铭曰：重阶连栋，必浊汝真，金宝满室，将乱汝神，厚味来殃，艳色危身，求高反坠，务厚更贫，闭情塞欲，老氏所珍，周庙之铭，仲尼是遵，审慎汝口，戒无失人，从容顺时，和光同尘，无谓冥漠，人不汝闻，无谓幽冥，处独若群，不为福先，不与祸邻，守玄执素，无乱大伦，常若临深，终始惟纯。
【书】汉刘向诫子书曰：汝有厚德，蒙恩甚厚，将何以报，董生有云，吊者在门，贺者在闾，言有忧则恐惧敬事，敬事则必有善功而福至也。
又曰：贺者在门，吊者在闾，言受福则骄奢，骄奢则祸至，故吊随而来，齐顷公之始，藉霸者之馀威，轻侮诸侯，亏跂蹇之容，故被鞍之祸，遁服而亡，所谓贺者在门，吊者在闾也，兵败师破，人皆吊之，恐惧自新，百姓爱之，诸侯皆归其所夺邑，所谓吊者在门，贺者在闾。
后汉张奂诫兄子书曰：汝曹薄祐，早失贤父，财单艺尽，今适喘息，闻仲祉轻傲耆老，侮狎同年，极口恣意，当崇长幼，以礼自持，间敦煌有人来，同声相道，皆称叔时宽仁，闻之喜而且悲，喜叔时得美称，悲汝得恶论，经言孔于乡党，恂恂如也，恂恂者，恭谦之貌也，经难知，且自以汝资父为师，汝父宁轻乡里耶，年少多失，改之为贵，蘧伯玉年五十，见四十九年非，但能改之，不可不思吾言，不自克责，反云张甲谤我，李乙悉我，我无是过，尔亦已矣。
后汉司马徽诫子书曰：闻汝充役，室如悬磬，何以自辨，论德则吾薄，说居则吾贫，勿以薄而志不壮，贫而行不高也。
后汉马援诫兄子书曰：吾欲汝曹闻人过失，如闻父母之名，耳可得闻，而口不可得言也，好论议人长短，妄是非正法，此吾所大恶也，宁死不原闻子孙有此行也，汝曹知吾恶之甚矣，所以复言者，施衿结褵，申父母之诫，欲使汝曹不忘之耳，龙伯高敦厚周慎，口无择言，谦约节俭，公正有威，吾爱之重之，原汝曹效之，杜季良豪侠好义，忧人之忧，乐人之乐，清浊无所失，父丧致客，数郡毕至，吾爱之重之，不原汝曹效之也，效伯高不得，犹为谨敕之士，所谓刻鹄不成，尚类鹜者也，效季良不得，陷为天下轻薄子，所谓画虎不成，反类狗也。
后汉崔骃与窦宪书曰：骃闻交浅而言深者，愚也，在贱而望贵者，惑也，未信而纳忠者，谤也，皆所不宜，而或蹈之者，思效其区区愤盈而不能已也，窃见足下，体淳淑之姿，躬高明之量，意美志厉，有尚贤之风，骃幸得充下馆，序后陈，是以竭其拳拳，敢进一言，传曰：生而富者骄，生而贵者傲，生富贵而能不骄傲者，未之有也。
魏王修诫子书曰：自汝行之后，恨恨不乐，何者，我实老矣，所恃汝等也，皆不在目前，意遑遑也，人之居世，忽去便过，日月可爱也，故禹不爱尺璧，而爱寸阴，时过不可还，若年大，不可少也，欲汝早之，未必读书，并学作人，欲令见举动之宜，观高人远节，志在善人，左右不可不慎，善否之要，在此际也，行止与人，务在饶之，言思乃出，行详乃动，皆用情实，道理违，斯败矣，父欲令子善，唯不能煞身，其馀无惜也。
晋羊祜诫子书曰：吾少受先君之教，能言之年，便召以典文，年九岁，便诲以诗书，然尚犹无乡人之称，无清异之名，今之职位，谬恩之加耳，非吾力所能致也，吾不如先君远矣，汝等复不如吾，谘度弘伟，恐汝兄弟未之能也，奇异独达，察汝等将无分也，恭为德首，慎为行基，原汝等言则忠信，行则笃敬，无口许人以财，无传不经之谈，无听毁誉之语，闻人之过，耳可得受，口不得宣，思而后动，若言行无信，身受大谤，自入刑论，岂复惜汝，耻及祖考，思乃父言，纂乃父教，各讽诵之。
晋殷裒书曰：大道也者，易寻而难穷，易知而难行也，故京房之徒，考步吉凶之变，而不能自见其祸，更为姚平所诫，此道之难知也，省尔之才，不及于房，而吾之言过于平矣，昔弗父何三命滋恭，晏平仲久而敬之，曾颜之徒，有若无，实若虚也，况尔析薪之智，欲弹射世俗，身为谤先，怨祸并集，使吾怀朝父之忧，为范武子所叹，亦非汝之美也，若朝益暮习，先人后己，恂恂如也，则吾闻音而识其曲，食旨而知其甘，永终吾馀年矣，复何恨哉，古人有言，思不出其位，尔其念之，尔其念之。
宋陶潜诫子书曰：少来好书，偶爱闲静，开卷有得，便欣然忘食，见树木交荫，时鸟变声，亦复欢尔有喜，尝言五六月中，北窗下卧，遇凉风暂至，自谓是牺皇上人，汝等虽不同生，当思四海皆兄弟之义，鲍叔敬仲，分财无吝情，归生伍举，班荆道旧，遂能以败为成，因丧立功，他人尚尔，况共父之人哉。
梁简文帝诫当阳公书曰：汝年时尚幼，所阙者学，可久可大，其唯学欤，所以孔丘言，吾尝终日不食，终夜不寝，以思无益，不如学也，若使墙面而立，沐猴而冠，吾所不取，立身之道，与文章异，立身先须谨重，文章且须放荡。
梁孝元帝与学生书曰：吾闻斫玉为器，谕乎知道，惟山出泉，譬乎从学，是以执射执御，虽圣犹然，为弓为箕，不无以矣，抑又闻曰：汉人流麦，晋人聚萤，安有挟册读书，不觉风雨以至，朗月章奏，不知爝火为微，所以然者，良有以夫，可久可大，莫过乎学，求之于己，道在则尊。
梁徐勉与大息山松书曰：家世清廉，故常居贫素，至于产业之事，所未尝言，中年聊于东田，欲穿池种树，少寄情赏。又以郊际闲旷，终可为宅，傥获悬车致仕，实欲歌笑于斯，经营历年，粗已成立，桃李茂密，桐竹成阴，塍陌交通。渠畎相属，茅楼迥榭，颇有临眺之美，孤岑藂薄，不无纠纷之兴，虽云人外，城阙密迩，凡为人长，殊复不易，当使中外谐缉，人无间言，先物后己，然后可贵，老生云，后其身而身先，若能尔者，更招巨利，汝当勉勖，见贤思齐，不宜忽略以弃日也，非徒弃日，乃是弃身，身名美恶，岂不大哉。
梁范缜与王仆射书曰：君侯匡辅圣朝，中夏无虞，既尽美矣。又尽善矣，唐尧非不隆也，门有谤木，虞舜非不盛也，庭悬谏鼓，周公之才也，乐闻讥谏，故明君贤宰，不惮谔谔之言，布衣穷贱之人，咸得献其狂瞽，先王所以有而勿亡，得而勿失，功传不朽，名至今者，用此道也。
【论】魏王粲安身论曰：盖崇德莫盛乎安身，安身莫大乎存政，存政莫重乎无私，无私莫深乎寡欲，是以君子安其身而后动，易其心而后语，定其交而后行，然则动者，吉凶之端也，语者，荣辱之主也，求者，利病之几也，行者，安危之决也，故君子不妄动也，必适于道，不徒语也，必经于理，不苟求也，必造于义，不虚行也，必由于正，夫然用能免或击之凶，厚自天之祐，故身不安则殆，言不顺则悖，交不审则惑，行不笃则危，四者存乎中，则患忧接乎外矣，忧患之接，必生于自私，而兴于有欲，自私者，不能成其私，有欲者，不能济其欲，理之至也。
晋袁宏去伐论曰：夫君者，必量才任以授官，参善恶以毁誉，课功过以赏罚者也，苟伐其善，必忘其恶，于是怨责之情，必存乎心，希望之气，必形乎色，此矜伐之士，自贤之人，所以为薄，而先王甚恶之者也，君子则不然，劳而不伐，施而不德，致恭以存其位，下人不隐其功，处不避污，官不辞卑，唯惧不任，唯患弗能，故力有馀而智不屈，远咎悔而行成名立也。
