◇寺碑
后魏温子升寒陵山寺碑序曰：昔晋文尊周，绩宣于践土，齐桓霸世，威著于邵陵，并道冠诸侯，勋高天下，衣裳会同之所，兵车交合之处，寂寞销沉，荒凉磨灭，言谈者空知其名，遥遇者不识其地，然则树铜表迹，刊石记功，有道存焉，可不尚与，永安之季，数锺百六，天灾流行，人伦交丧，尔朱氏既绝，彼天网，断兹地纽，禄去王室，政出私门，铜马竞驰，金虎乱噬，九婴暴起，十日并出，破璧毁珪，人物既尽，头会箕敛，杼柚其空，大丞相渤海王，命世作宰，惟机成务，标格千刃，崖岸万里，运鼎阿于襟抱，纳山岳于焜怀，拥玄云以上腾，负青天而高引，锺鼓嘈囋，上闻于天，旌旗缤纷，下盘于地，壮士懔以争先，义夫愤而竞起，兵接刃于斯场，车错毂于此地，轰轰隐隐，若转石之坠高崖，蛇良蛇良潏潏，如激水之投深谷，俄而雾卷云除，冰离叶散，靡旗蔽日，乱辙满野，楚师之败于柏举，新兵之退自昆阳，以此方之，未可同日，既考兹沃壤，建此精庐，砥石砺金，莹珠琢玉，经始等于佛功，制作同于造化，息心是归，净行攸处，神异毕臻，灵仙总萃，鸣玉銮以来游，带霓裳而至止，翔凤纷已相嚾，飞龙蜿而俱跃，虽复高天销于猛炭，大地沦于积水，固以传之不朽，终亦记此无忘。
又印山寺碑曰：自结绳运往，观象代兴，礼乐相因，诗书间出，喻是非于一指，论道德于二篇，九流之义遂开，百家之言并作，皆以赋命有遭随，摄养致夭寿，爱惠起于吉凶，情伪动于利害，虽改张罗之咒，未易衅锺之牲，因果之业未申，感应之途犹蔽，是以修短有命，子夏论之而未详，报施在天，史迁言之而未悟，大丞相渤海王，膺岳渎之灵，感辰象之气，直置与兰桂齐芳，自然共珪璋比絜，加以体备百行，智周万象，道兼语嘿，思极天人，固以兆云非虎，自怀公辅之德，世称卧龙，实在王佐之器，道足以济天下，行足以通神明，表立人之上才，含广途之大量，永安之末，时各异谋，蜂虿有毒，豺狼反噬，彀弩临城，抽戈犯跸，世道交丧，海水群飞，既而苍龙入隐，白虎出见，命世有期，匡时作宰，拯沉溺以援手，涉波澜而濡足，悬曒日于焜怀，起大风于衿袖，动之以仁义，行之以忠贞，附之者影从，应之者响起。
又大觉寺碑曰：维天地开辟，阴阳转运，明则有日月，幽则有鬼神，初地辽远，末路悠长，自始及终，从凡至圣，积骨成山，祗劫莫数，垂衣拂石，恒河难计，及冠日示梦，蒙罗见谒，应世降神，感物开化，颜如满月，心若盈泉，体道独悟，含灵自晓，居三殿以长想，出四门而永虑，声色莫之留，荣位不能屈，道成树下，光属天上，变化靡穷，神通无及，置须弥于葶苈，纳世界于微尘，辟慈悲之门，开仁寿之路，殛烦恼于三涂，济苦难于五浊，非但化及天龙，教被人鬼，固亦福霑行雁，道洽游鱼，但群生无感，独尊罢应，杂色照烂，诸山摇动，布金沙而弗受，建宝盖而未留，遂上微妙之台，永升智慧之殿，而天人慕德，像法兴灵，图影西山，承光东壁，主上乃据地图，揽天镜，乘六龙，朝万国，牢笼宇宙，襟带江山，道济横流，德昌颓历，四门穆穆，百僚师师，乘法舡以径度，驾天轮而高举，神功宝业，既被无边，鸿名懋实，方在不朽，祗掌措言，虽不尽意，执笔书事，其能已乎。
又定国寺碑序曰：盖两仪交运，万物并生，始自苦空，终于常乐，而缘障未开，业尘犹拥，漂沦欲海，颠坠邪山，虽复光华并于日月，术数穷于天地，有扶危定倾之力，为济世夷难之功，登涂山而未归，游建木而不反，并驰于苦乐之境，皆入于生死之门，幽隐长夜，未睹山北之烛，沉迷远路，讵见司南之机，昔日先民，虽云善诱，尚习盖缠，未能解脱，至如八卦成象，示之以吉凶，百药为医，导之以利害，衣食有业，民免饥寒之忧，水土既平，人无垫溺之患，斯诚事周于世用，功济于生民，不论过去之因缘，讵辩未来之果报，惟无上大觉，独悟玄机，应现讬生，方便开教，圣灵之至，无复等级，威神之力，不可思议，动三乘之驾，泛八解之流，引诸子于火宅，渡群生于海岸，自一音辍响，双树潜神，智慧虽徂，象法犹在，光照金盘，言留石室，遍诸世界，咸用归仰。
梁王僧孺中寺碑曰：夫玉律追天，故躔次之期不变，缇室候景，则发敛之气罔逾，是以忘言种觉，绝累于后心，寄像声形，启机于前教，兼真假之双烛，均空有而两忘，蕴三明而过十地，圆万行而包四等，道周百亿，化起大千，奖导群有，滋濡万类，是用发广大心，吐微妙理，将同商主，取喻医王，开方便门，示真实相，固以濯之慈水，销以慧刀，永言六趣，用均一子，中寺者，晋太元五年，会稽王司马道子之所立也，斜出旗亭，事非湫隘，傍超壁水，望异狭斜，天监十五年，上座僧慈等，更楑日禘架，赫然霞立，信以填金可埒，引绳斯拟，写妙金楼，模丽琼阙，岧峣偃蹇，故三休而可至，窈窕周流，方中宿而斯尽，万楹百栱，合沓相持，绣棁王题，分光争映，烛龙夭矫，将举复宛，威凤铿锵，如鸣更戢，旁攀镂槛，斜登钿砌，煜爚金铺，玲珑绮欂，无风自响，不拂而净，〈目冗〉々肃肃，信息心之胜地，穆穆愔愔，固忘想之嘉所，铭曰：玄黄虽弭，权舆未测，生灭相轮，成坏不极，箧蛇争赴，藤鼠无息，情尘莫舍，心火方赫，是用三明，寔开五力，湛寂无方，示现多所，踟蹰吉树，殷勤禅渚，斯道谁匡，蒸哉我王，施逾宝钵，供等檀床，萧宫改构，梵宇方壮，阶飞瑞采，地起泥香，日流闪烁，风度清锵，道逾厥极，固与天长。
梁任孝恭多宝寺碑铭曰：宝传兹日，法像斯时，瞻风候景，石陛开基，准绳秋子，取则迦夷，业隆千载，道盛一期，上当星纪，下接莲峰，还瞻朱阁，却背青松，朝云暧暧，夕雾溶溶，阶通兽迹，径有禽踪，衣移峻岳，锡叩飞泉，土木绨锦，玉石雕镌，宝阶云构，绮壁霞鲜，莲舒藻井，芰绕兰椽，法堂每喧，禅室恒静，藏韬仙说，台含佛影，叶下秋林，烟生春岭。
梁刘孝绰栖隐寺碑曰：开方便门，示真实相，置甘露室，遵甘露津，苦语软言，随方弘训，俯心降迹，逐物重轻，中枝小叶，各随业根，愍其四流五结，有来而不散，八慢九邪，一沦而莫晓，如彼医王，等之药树，去圣兹远，思圣兹深，诚敬所先，是归龛庙，自妙法东注，宝化西渐，公卿贵仕，贤哲伟人，莫不严事招提，归仰慧觉，欲使法灯永传，胜因长久，铭曰：给孤焚荡，善胜崩沦，堂堂宗匠，克绍慧因，地虽旧域，其宇惟新，召棠且思，羊碑犹泣，况我仁祠，义逾生立，遗爱伊何，形于南邑，亦有庶民，经始攸急，珠殿连云，金层辉景，衢交达巷。门临树屏，五居推妙，三空愧静，铭施柱侧，记法窟前，孰云千载，馀迹方传，敢宣重说，敬勤雕镌，芬域未灭，斯文在旃。
北齐邢子才景明寺碑曰：九土殊方，四生舛类，昏识异受，修短共时，德表生民，不救太山之朽壤，义同列辟，岂济栾水之沦胥，漂卤倒戈之势，浮江架海之力，孰不旷息相催，飞驰共尽，泡沫不足成喻，风电讵可为言，而皆迁延爱欲，驰逐生死，眷彼深尘，迷兹大夜，坐积薪于火宅，负沉石于苦海，结习靡倦，忧畏延长，身世其犹梦想，荣名譬诸幻化，未能照彼因缘，体兹空假，袪洗累惑，摈落尘埃，苦器易雕，危城难久，自发迹有生，会道无上，劫代缅邈，朕迹遐长，草木不能况，尘沙莫之比，及日晷停流，星光辍运，香雨旁注，甘露上悬，降灵迦卫，拥迹忍土，智出须弥，德逾大地，道尊世上，义重天中，铭曰：大道何名，至功不器，理有罔适，法无殊致，能自讬生，降体凡位，士觉如远，一念斯至，德尊三界，神感四天，川流自断，火室不燃，衣生宝树，座踊芳莲，智固有极，道畅无边。
又并州寺碑曰：夫至道密微，无迹可睹，神功感应，有理斯存，虽慧日已照，而大夜莫晓，香雨时流，而深尘未息，旷劫悠缅，历代遐长，眇眇世罗，无能免其一目，泛泛欲网，孰敢解其三面，自大教迁流，行于中土，希向之士，烟踊波属，洹沙未足为言，积尘所不能喻，皆去出没生死之河，浮沉爱育之海，未有矫然独悟，脱落身名，望彼岸而攸往，泛宝舡而利涉。
陈徐陵孝义寺碑曰：臣闻道阶八地，犹见后妃，原生千佛，无匪贤圣，汲引之义虽同，随机之感非一，至如妫汭有礼，皇源所以前兴，周女斯归，陈宗所以流庆，大矣哉，神基帝系，淑圣重光者也，慈训太后，德佐初九，道晖上六，居天上天中之极，处大任大姒之尊，苹藻之化斯深，葛覃之风弥远，皇帝膺兹上圣，契彼援神，爱敬在乎一人，德教形乎四海，是以明星皎皎，流半月之光，甘露团团，洒如饴之味，嘉禾自秀，浪井恒清，天降征祥，日闻书府，自大明绍运，神武应期，至道傍通，无思不格，戊己校尉，西关玉门，伏波将军，南表铜柱，方使三千世界，百亿须弥，同望飞轮，共禀玄德，元嘉三年正月二十一日诏旨，仰惟圣德，方被兆民，乃敕有司，改东成里为孝义里，昔岱山徙号，重华著其受终，德水移名，秦人表其嘉运，岂若尽在舆地，书兹里门，仰述天经，光临父母，臣陵稽首，乃作铭曰：原此良因，宜资贵亲，三乘并策，四梵为宾，绀殿安坐，莲花养神，灯前礼佛，地后边身，并济含识，咸归至真，国家隆盛，同响遐庆，谨勒丰碑，陈其舞咏。
隋江总大庄严寺碑曰：盖闻僧伽水滨，波斯创以禅地，醍醐山顶，舍那肇其梵域，此乃往劫之胜因，上方之妙范，于是俯察地势，悬之以水，仰惟星极，揆之以日，百堵咸作，千坊洞启，前望则红尘四合，见三市之盈虚，后睇则紫阁九重，连双阙之耸峭，加以园习欢喜，水成功德，池溢甘露，不因玉掌，树摇音乐，无待金奏，薰炉夜𦶟，遥来海岸之香，法鼓晨讙，非动泗滨之石，擢金茎表，跨八万之俱成，界道银绳，面四衢而拓制，厕壁缀珠，凌丹霞而结宇，雕光镂采，望紫极而开轩，俯看惊电，影彻琉璃之道，遥拖宛虹，光遍水精之域，层楹刻桶，［疑当作桷。］风伯走而未升，灵橑飞甍，雨师攀而不逮，铭曰：灼烁金茎，崔嵬银表，翔鶤仰翥，威凤灵矫，木密联绵，香泥缭绕，日图檐外，荷披栋杪，翠落阴虬，珠填阳鸟，高僧累萃，硕学滋多，弘宣方等，博综围纮，皆伤寸晷，并悟尺波，式旌镂碣，无待雕戈，礻票年刹土，比数洹河。
【放生碑】梁元帝荆州放生亭碑曰：鱼从流水，本在桃花之源，龙处大林，恒捻浮云之路，岂谓陵阳垂钩，失云失水，庄子悬竿，吞钩吞饵，虽复玄龟夜梦，终见取于宋王，朱鹭晨飞，尚张罗于汉后，譬如黄雀伺蝉，不知随弹应至，青鹯逐兔，讵识杠鼎方前，北海之餐鹦鹉，未始非人，西王之使传信，谁云贱鸟，故知鱼鸟一观，俱在好生，欲使金床之雁，更及衡阳之侣，雪山之鹿，不充食苹之宴。
【众食碑】陈徐陵长干寺众食碑曰：昔炎皇肇训，稷正修官，信矣民天之言，诚哉国宝之义，自非道登正觉，安住于大般涅槃，行在真空，深入于无为般若，则菩萨应化，咸同色身，诸佛净土，皆为揣食，证常住者，爰讫乳糜，补尊位者，犹假香饭，亦有三心未灭，七反馀生，应会天宫，就斋龙海，况复才居地转，或憩珠庭，固以皆种仙禾，并资灵粟者矣，法师常原以智慧火，烧烦恼薪，普施众生，同餐甘露，况复安居自恣，硕学高年，或次第于王城，犹栖遑于贫里，迦留乞饼，苦用神通，须提请饭，致贻词贵，于是思营众业，原造坊厨，庶使应供之僧，皆同自然之食，升堂济济，无劳四辈之类，高廪瓘瓘，恒有千食之备，其外铁市铜街，青楼紫陌，辛家黑白之里，甲第王侯之门，莫不供施相高，资储转众，法师善巧方便，沤和舍罗，教授滋生，随年增长，假使桑林不雨，瓠水扬波，犹厌稻粱，永无饥乏，加以五盐具足，七菜芳软，饼类天厨，果同香树，羹鼎之大，殷王未逢，糜镬之深，齐都非拟，昆吾在次，皆鸣鹫岭之锺，旸谷初升，同洗龙池之钵。
【铭】梁简文帝释迦文佛像铭曰：至矣调御，行备智周，满月为面，青莲在眸。
又弥纮佛像铭曰：玉莲水开，银花树落，惟圣降神，拯彼沉漠。
又维卫佛像铭曰：灼灼金容，巍巍满月，永被人天，常留花窟。
又式佛像铭曰：影生千叶，花成四柱，塔象单留，龛童双舞。
又迦叶佛像铭曰：慧雨自垂，仁风永扇，照曜白毫，半容月面，恶因有灭，善灯无变。
又释迦文佛像铭曰：心珠可莹，智流方普，永变身田，长无沙卤。
梁安寺释迦文佛像铭曰：帝为知仰，皆规面象，敬模螺发，式图轮掌，信根有五，觉枝云七，仰福灵祇，上生兜率。
吴郡石像铭曰：七盘员鼓，先奏盛唐之歌，百味椒浆，屡上东皇之曲，于时微风送棹，淑景浮波，云舒盖而未移，浪开华而不喷。
梁元帝梁安寺刹下铭曰：阿阁峞｛山罗｝，洞房窈窕，似灵光之金扇，类景福之银铺，垂琬琰之文珰，饰琅玕之仙宝，神童戾止，亟连翩于威凤，萨埵来游，屡徘徊于绀马，有识之所虔仰，无著之所招提，观慧楼而下拜，望天街而兴善，辞曰：尘沙无始，造色无先，飞蛾不息，萦蚕自缠，箧蛇未断，藤鼠方缘，苦流长泛，爱火恒燃，髻珠孰晓，怀宝讵宣，挺兹灵觉，时惟天仙，真籍表圣，化乳称权，宝刹千道，高翻四悬，凤楼含日，龙台吐烟，紫山翠羽，红水青莲，雪宫月殿，晨晖夜圆，宵长梵响，风远锺传，仙衣有拂，灵刹无迁。
梁沈约光宅寺刹下铭曰：圣心留爱闲素，迁负南郭，义等去酆，事均从镐，及克济横流，膺斯宝运，命帝阍以广辟，即太微而为宇，既等汉高，留连于丰沛，亦同光武，眷恋于南阳，所以永留圣迹，垂之不朽，皇帝乃启阊阖，造舟淮涘，接神飚而动骖，越浮梁而径度，芝盖容与，翠华葳蕤，下辇停跸，躬展诚敬，辞曰：八纮悠阔，九有荒茫，灵圣底止，咸表厥祥，寿丘叆叆，电绕枢光，周原膴膴，五纬入房，自兹遐敻，名在处亡，安知若水，莫辨穷桑，自天攸纵，于惟我皇，即基昔兆，为世舟航，重檐累构，迥刹高骧，土为净国，地即金刚。
瑞石像铭曰：素毫月举，腾光于梵室，妙趾神行，布武于椒殿。
梁刘孝仪平等刹下铭曰：香薪已燎，花叠尽然，频果绝其软言，绵毫收其广照，绀钵遗采，讬慕所依，红爪馀晖，申悲是寄，因使金表争构，玉刹竞修，岂止天界饰其四园，龙宫陈其七宝，树似庵林，峰疑鹫色，孕吐仙雾，涌濑灵泉，燕室缘云，精庐切制，汉兼秘殿，宋美御房，羲和假道于罘罳，翔鸾回翼于飞栋，建章厌胜，未及雕砻，甘泉避暑，岂穷轮奂，槛缀玫瑰，阶填粟玉，络以如意，饰用沉檀，火齐胜明，烛银飏采，释梵夺其身光，日车贬其轮照，辞曰：惟兹宝塔，妙迹可传，盘称邺境，楼美湆川，双龙虚绕，九凤徒悬，岂如神刹，耿介凌烟，珠含魄月，幡垂净天，宝铎夜响，银地朝鲜，檐栖迥雾，砌卷香莲，翻蠡下梵，坠鹤归仙，恒沙扰扰，世界绵绵，践兹胜影，祛彼盖缠。
陈虞荔梁同泰寺刹下铭曰：戒香芬馥，气胜怀兰，智剑陆离，威逾交轧，敞慧日于重云，凌法流于巨海，严此三驾，用拔畏涂，漾彼六舟，拯诸沦溺，但以一人入道，波旬之宫已震，十地弘心，毒龙之灾竞起，重栾布护，积栱崚嶒，神仙岳岳，俯雕槛于霞外，宝铎锵锵，韵钓天于云表，雷雨杳冥而未半，扶桑光朏而先明，迨亭峻极，特立千刃，灼烁峥嵘，光镜八表，若日殿之烛大空，似星宫之构辰极，辞曰：层台复陆，广殿穹崇，涂金钿玉，映日疏风。
陈徐陵四元［全陈文十作无。］畏寺刹下铭曰：皇帝升干行于九五，辟世界于三千，神人开锦石之山，小国献栴檀之柱，乃命将作，修成梵宫，复殿重轩，凌霄负汉，慈训宫朝文母，［句有脱文。］协道方祇，锺爱东平，更逾燕后，若夫外家问讯，遥疑缘构，［疑当作绿褠。］御者衣服，曾无采绣，咸倾宝饰，用构支提，僧若檀林，寺同祗苑，辞曰：宝盖王子，金轮讬生，皇家茂戚，抑有齐名，业水馀润，灾风所惊，徒悲马角，孰献鸡鸣，柰苑初筑，庵园重成，金台日丽，玉殿云平，梵众朝礼，天歌夜清，蜂疑画壁，雀避雕楹，福履斯大，皇基永祯。众生不尽，宝刹无倾。
又报德寺刹下铭曰：昔者明王大孝，感动神祇，助月致景星之祥，非烟流庆云之色，然而严敬之道，惟事尽于配天，明发之怀，诚不过于飨帝，岂如以梵宫之乐，资乎庙堂，净土之因，归于圆寝，虽复青云谯郡之境，碧泉舂陵之乡，上幼怀凝重，未曾游陟，年将志学，即事登庸，宣力淮浔，属有嘉梦，其梦也，毕陌弘敝，桥山屈盘，气象灵长，风烟腾溥，使队双表，其高百寻，左则青龙蟠蜿，右则白虎蹲踞，轩辕之驾，譬婉婉而多惭，吴王之坟，状耽耽而非拟，有人指其地云，此是国陵，自尔迄永定初，其间二十有馀年，至岁纪频移，崇茔乃作，观其山川形势，王相征图，瞻拜高峦，宛如前梦，大矣哉，孝悌之至，通于神明者欤，铭曰：壮矣金表，傍依壖垣，高连采霓，极睇翔鶤，梵妓宵唱，云花昼翻，三心断缚。六道除怨，赵梦天乐，秦游帝阍，王灵在上，巨胜奚论，福被群品，俱排大昏，皇家七百，于万维孙。
陈江总怀安寺刹下铭曰：四聪睿后，万行了因，运光玉镜，道茂金轮，爰构灵刹。地迹重闉，迎风云表，承露天津，飞甍〈山截〉〈山薛〉，累栋嶙峋，护持七众，警卫百神，筹销草木，劫尽沙尘，支提永固，福业恒新，变易东海，长久北辰。
锺铭曰：凫氏之匠，狃阳之铜，图栾铸鑮，刻兽镌虫，声飞雪里，韵切唇中，遥符玉律，远杂金风，朝惊鹫岭，夜动龙宫，冀凭慧业，冥感神功，百非洗荡，万善招通，长如五净，永证三空。
锺铭曰：篆间镕刻，栾上雕镌，声齐法鼓，响逸鸣楗，舟移巨壑，火坏初禅。
优填像铭曰：如花譬象，若火疑龙，毫光此遇，法相今逢，眸云齿雪，月貌金容，大仙下降，避席为恭。
北齐邢子才文襄王帝金象铭曰：妙形难象，至理希诠，形之所及，理亦在焉，悟兹空假，劳此盖缠，式图往秘，用结来缘，丹青并饰，金玉同镌，神仪内莹，宝相外宣，圆光照耀，映被无边，灵应盻响，感发大千，锺福旒纩，其永如天，归庆怙恃，寿等南山，凡厥亲类，宜其永年，归诚妙觉，标志上玄，讬铭斯在，旷劫方传。
献武皇帝寺铭曰：惟睿作圣，有纵自天，匡国庇民，再造区夏，功高伊吕，道迈桓文，虽住止域中，而神游方外，影响妙法，咫尺天人，晓夜自分，不劳鸡鹤之助，六时靡惑，非待壶箭之功，永寄将来，传之不朽，辞曰：用分行坐，以敦戒行，苦罪祈福，傲很成敬，万国咸亨，一人有庆，方传自久，是用成咏。
【墓志】梁简文帝同泰寺故功德正智寂师墓志铭曰：峰颓朽壤，波逝江潭，山川若此，人何以堪，亦生亦灭，如壑如舟，千龄俱尽，万古谁留，惟兹大士，才敏学优，幼捐蹈火，早去吞钩，法雷能响，悬河必詶，辩才可匹，妙德难俦。
宋姬寺慧念法师墓志铭曰：电逝生危，舟沉道灭，石折亡儒，星开殒哲，是曰人龙，亦号僧象，慧气素昭，英贤夙上，善渡爱河，能褰欲网，如彼高山，法徒斯仰，如彼澄波，不测深广。
甘露鼓寺敬脱法师墓志铭曰：岌岌缘假，昏昏大梦，六尘远飞，四流长控，猗嗟大士，慧舟法栋，早擅人龙，夙摽威凤，善堂间构，灯王布席，辩河流水，辞峰积石，寂寥两树，悠漫三泉，神明何讬，暗石空传。
湘宫寺智蒨法师墓志铭曰：嗟尔名德，超然有晖，五尘夙离，三修九依，戒珠靡缺，忍铠无违，智灯含影，慧驾驰騑，若韬山金，如苞海宝，德迈西河，声逾东道，伊昔倾盖，于彼朱方，不期而遇，襄水之阳，掩此方坟，悠哉泉下，郁郁翠微，辽辽平野，薪尽火灭，归真息假。
净居寺法昂墓志铭曰：筱簜含耸，兰荪表质，甘露已凝，智泉斯溢，顷辔中衢，息棹修渚，隙陋白驹，藤缘黑鼠，同志酸伤，交朋哀楚。
梁邵陵王杨州僧正智寂法师墓志铭曰：缘城虚假，欲海漂深，三相难久，八风易侵，寔惟上德，为龙为光，凝情内莹，神采外扬，微言折角，精义解颐，有同商主，譬彼名医，妙法方永，慧水停滋，五通轸慕，四众增悲。
梁陆倕志法师墓志铭曰：法师自说姓朱，名保志，其生缘桑梓，莫能知之，齐故特进吴人张绪，兴皇寺僧释法义，并见法师于宋太始初，出入锺山，往来都邑，年可五六十岁，未知其异也，齐宋之交，稍显灵迹，被发徒跣，负杖挟镜，或征索酒肴，或数日不食，豫言未兆，悬识他心，一时之中，分身数处，天监十三年，即化于华林园之佛堂，先是忽移寺之金刚像，出置户外，语僧众云，菩萨当去，尔后旬日，无疾而殒，沉舟之痛，有切皇心，殡葬资须，事丰供厚，望方坟而陨涕，瞻白帐而拊心，爰诏有司，式刊景行，辞曰：欲化毗城，金粟降灵，猗欤大士，权迹帝京，绪胄莫详，邑居罕见，譬彼涌出，犹如空现，哀兹景像，愍此风电，将导舟梁，假我方便，形烦心寂，外荒内辩，观往测来，睹微知显，动足墟立，发言风偃，业穷难诏，因谢弗援，慧云昼歇，慈灯夜昏。
【表】梁简文帝上大法颂表曰：臣闻至理隆而德音阐，成功臻而颂声作，天上天下，妙觉之理独圆，三千大千，无缘之慈普被，慧舟匪隔，法力无根，泽雨无偏，心田受润，具以九围共溺，并识归涯，万国均梦，一日俱晓。
【启】齐王融谢竟陵王示法制启曰：翔慧烛于昏涂，洒法水于尘路，至夫澄心洗累之规，庄情束影之制，解网出界之训，灭惑净照之旨，固已行首霜威，字端风厉，信可以糟滓五书，糠芬百氏，升罩聃周，筲竽尼旦，所谓窥七泽而狭潢污，登太山而小天下。
法门颂启曰：伏以迦文启圣，道冠百灵，常住置言，理高万乘，神仪挺发，非望云就日所追，睿识独尊，岂生明弱言能企，鹿苑金轮，弘汲引以济俗，鹤林双树，显究竟以开氓，惜乎祇园灭影，鹫岳沦光，微辞既遥，大义如缀，自不宣游十地，拥接九区，岂有导觉水之塞源，拯法云于落仞，明公览四谛之必空，悟三业之暂有，应务屈己，则仁兼旦奭，随方申道，则慧一净名，驱率土于福林，入苍黔于正术。
梁昭明太子谢敕赍铜造善觉寺塔露盘启曰：燥湿无变，九布见奇，寒暑是宜，六律成用，况复神龙负子，光斯极妙，金鸟衔带，饰慈高表，函谷耻其咏歌，临淄恶其祥应，阳燧含影，还避日轮，甘露入盘，足称天酒。
梁简文帝敕听从舍利入殿礼拜启曰：臣纬启，不生羽翼，无假神通，身升净土，高排阊阖，足践莲花，方兹非喻，行蹑宝梯，比斯未重。
答同泰寺立刹启曰：窃以宝塔天飞，神龛地踊，岂惟昔代，复见兹辰，嘉彼百灵，欣斯十善，虽复紫烟旦聚，比此未俦，朱光夜上，方今知陋。
东宫上掘得慈觉寺锺启曰：窃以白亭旧室，绝显祯祥之气，阙里故堂，暂闻锺石之响，犹复存诸良史，汗彼篆素，岂如杏梁遗饰，回成绀殿，椒墀昔处，仍构宝阶，启彝锺于殊里，记灵文于福地，虽魏庙出玺，鲁祠现璧，固以推兹孝感，恶此祯契，将郭令鄙其开金，羊田陋其产玉，岂宜季武庭树，愧韩起之誉，蜀相宅基，惭孝安之碣，伏惟览启增思，抚瑞深悲，恸切视奁，哀逾封箧。
梁元帝谢敕送齐王瑞像还启曰：臣闻非晦非明，法身凝寂，有感有见，渴仰赴几，伏惟陛下，百姓为心，宜观种觉，十方皆见，普照王畿，将使化行南国，乃睠西顾，江水安流，大川利涉，鲜云叆叇，暂掩晨离，甘雨霏微，犹藏宿雾，高明可仰，与天花而俱落，清梵腾空，杂埙篪以相韵，顶礼最胜，敬谒法王，瞻彼堵墙，不足为喻，立处针锋，弗云易拟，臣身持净戒，心抃法流，接足道周，膜拜路左，得未曾有，喜跃充遍。
梁邵陵王答皇太子示大法颂启曰：兹锋郁壮，妙辩纵横，慧舍雨雪，智包三藏，故五时之说既陈，七处之礼斯聚，啗般若之妙源，显无生之真谛，心注八流，意含五忍，能使六地震动，四花普雨，折木盖鳞，开罗散翮，香鸟步花，驯游于云圃，瑞雀飞环，翔舞于风前，高门洞启，不因铜马之饰，宝殿霞开，宁假凤皇之瑞，虽复长卿壮辞，曾何足数，子云妙句，比此蔑如，梁沈约上钱随喜光宅寺启曰：伏惟中阳故里，舂陵旧居，夷漫涤荡，曾无遗筑，若使人教早流，法尊二代，开塔白水，树刹枌榆，可以传美垂迹，迄今不朽。
送育王像并上钱烛等启曰：窃以无名无色，理绝应感，不身即身，犹观原力，惟原灯明道成，长为八喜之侣，菩提无上，永厕千子之踪。
临终劝加笃信启曰：抱疾弥留，迄今未化，形神欲离，穷楚尽毒，据刀坐剑，比此为轻，仰惟深入法门，厉兹苦节，内矜外恕，寔本天怀，伏原复留圣心，重加推广，微臣临涂，无复遗恨，虽惭也善，庶等哀鸣。
谢齐竟陵王示华严璎珞启曰：窃以六诗雨散，百氏云兴，或事止襃刺，或义单小辩，莫不雕风烟之气状，流日月之英华，明公该玄体妙，凝神宙表，荫法云于六合，扬慧日于九天，因果悟其初心，菩提证其后业，陟无生之远岸，泛正水之安流，爰建三远十号之尊，崇四辩八声之妙，极法身与金刚齐固，常住与至理俱存。
【序】梁武帝小，［高僧传八作宝。］亮法师涅槃疏序曰：非言无以寄，言即无言之累，累言则可以息言，言息则诸见竞起，所以如来，乘本原以讬生，现慈力以应化，离文字以设教，忘心相以通道，欲使珉玉累价，泾渭分流，佛性开其本有之源，涅槃明其归极之宗，非因非果，不起不作。
梁元帝法宝联璧序曰：窃以观乎天文，日月所以贞丽，观乎人文，藻火所以昭发，况复玉毫朗照，出天人之表，金牒解空，生文章之外，虽境智宜焉，言语斯绝，诗歌作焉，可略谈矣，粤乃书称汤语，篇陈梦说，昔则王畿居毫，今则帝业惟扬，功施天下，我之自出。
梁沈约内典序曰：尚矣哉，群生之始也，义隐三藏之外，事非二乘所窥，自并识同饹，随缘受业，人天异轨，翾动殊贯，苦乐翻回，愚智相袭，莫不火宅轮鹜，人寿飚迁，以寸阴之短晷，驰永劫之延路，情灵起伏，万绪千名，能仁权迹四门，既非悟道之始，假灭双树，宁有薪尽之实，而天人瞻慕，仿佛兴情，范金琢玉，图容写状，灵姿炫日，宝刹凌云，或设鬼神之功，或资体脑之力，制非人匠，宝以合成，莫不龙章八彩，琼华九包，坟典丘素，域中之史策，本起下生，方外之纪传，统而为言，未始或异也，而经记繁广，条流舛散，一事始末，衰［○疑当作袠。］异卷分，或辞义离断，或文字片出，甫涉后条，已昧前览，寻源讨流，未知攸适，虽精理莹心，止乎句偈，而触物未悟，学致迷惑，是故曲辩情灵，栖心妙典，伏膺空有之说，博综兼忘之书，该括群流，集成兹典，事以例分，义随理合，论功约广，尚于斯矣。
【书】梁简文帝与广信侯书曰：伏承净名法席，亲承金口，辞珍鹿苑，理惬鹫山，微妙密藏，于斯既隆，庄严道场，自兹弥阐，岂止心灯夜执，亦乃意絮晨飞，每忆华林胜集，亦叨末位，终朝竟夜，沐浴妙言，至于席罢日馀，退休旁省，携手登临，兼展谈笑，仰望九层，俯窥百尺，金池动月，玉树含风，当于此时，足称法乐。
答湘东王和受试诗书曰：时有效谢康乐裴鸿胪文者，亦颇有惑焉，谢故巧不可阶，裴亦质不宜慕，玉晖金铣，及［梁书四十九庾肩吾传作反。］为拙目所蚩，巴人下俚，更合郢中之听，阳春高而不和，妙声绝而不寻，竟不精讨锱铢，挍量文质，有异巧拙，终媿丑妍，是以握瑜怀玉之士，入郑邦而知退，章甫翠履之人，望闽乡而叹息。
