◇鼎
《说文》曰：鼎，三足两耳，和五味之彝器也，昔禹贡九牧之金，铸鼎荆山之下，以入山林川泽，魑魅魍魉，莫能逢之。
又曰：鼎，大上下小。
《尔雅》曰：鼎绝大谓之鼐，圆弇上谓之鼒，鼒，子鼎，附耳外谓之翼。
《周易》曰：鼎象也，九四曰：鼎折足，覆公𫗧，六五，鼎黄耳，金铉，利贞，上九，玉铉，大吉。
《礼记》曰：崇鼎贯鼎，大黄封父龟，天子之器。
《毛诗》曰：丝衣其紑，载弁俅俅，自堂徂基，自羊徂牛，鼐鼎及鼒。
三礼鼎器图曰：牛鼎，受一斛，天子饰以黄金，诸侯白金，有鼻目，以铜为之，三足。
《左传》曰：宋华督已杀孔父而弑殇公，召庄公于郑而立之，以郜大鼎赂公，夏四月，取郜大鼎于宋，纳于太庙，非礼也。
又曰：楚子伐陆浑之戎，遂至于离宫，王使王孙满劳楚子，楚子问鼎之大小轻重，对曰：在德不在鼎，昔夏之方有德也，远方图物，贡金九牧，铸鼎象物，桀有昏德，鼎迁于商，商纣暴虐，鼎迁于周，德之休明，虽小重也，其奸回昏乱，虽大轻也，周德虽衰，天命未改，鼎之轻重，未可问也，［事具祥瑞部鼎篇。］
又曰：徐子及郯人莒人，会齐侯，盟于蒲隧，赂以甲父之鼎。
《墨子》曰：巫马子问《墨子》曰：鬼神孰与圣人明智，《墨子》曰：鬼神明于圣人，犹聪明耳目之与聋盲也，若夏后开使飞廉折金于山，以铸鼎于昆吾，使翁难乙灼目若之龟，成曰：鼎成四足而方，不灼自成，不举自藏，不迁自行，乙又言繇曰：逢逢白云，一南一北，一西一东，九鼎既成，而迁三国，此知必千年，无圣之智，岂能知哉。
《史记》曰：伊尹欲干汤而无由，乃为有莘媵臣，负鼎俎，以滋味说汤，致于王道。
又曰：秦武王与孟说举龙文赤鼎，绝膑死。
又曰：汉武时，汾阴巫锦，为民祠魏睢后土，得鼎，鼎大，异于众鼎，乃以礼祠迎鼎至甘泉，从行，上荐之，至中山，山有黄云盖焉，有鹿过，上自射之，因以祭，至长安，公卿大夫皆议，请尊宝鼎，有司皆曰：黄帝作宝鼎三，象天地人也，禹收九牧之金，铸九鼎，今鼎至甘泉，承休无疆，中山有黄白云降盖，而帝者心知其意，而合德焉，鼎宜见于祖祢，藏于帝庭，以合明应，制曰：可。
《淮南子》曰：阖闾伐楚，五战入郢，烧高府之粟，破九龙之鼎，［高府，大仓也，形九龙于鼎以为名，言大鼎也。］鞭平王之墓，舍昭王之宫。
《说苑》曰：汤时大旱七年，煎沙烂石，于是使人三足鼎祝山川，教之祝曰：政不节耶，使民疾耶，苞苴行耶，谗夫昌耶，宫室营耶，女谒成耶，何不雨之极也，言未已，天大雨，《东观汉记》曰：永平六年，庐江太守贡宝鼎。
《吴越春秋》曰：吴王阖闾，葬女于郭西昌门外，凿地为池，积土为山，文石为椁，金鼎玉杯，银樽珠襦之宝，皆以送之。
南越书曰：熙安县山下，有神鼎，天清水澄则见鼎，刺史刘道锡，常使系其耳而牵之，耳脱而鼎潜，既而执纼者莫不疾耳，盖尉他之鼎。
又曰：永城县江前有神鼎，圆数里，耳高五六丈，葛稚川云，赤松子陶金丹鼎。
《晋中兴书》曰：神鼎见，鼎者仁器也，能息能行，不灼而沸，不汲而盈，烟煴之气，自然所生也，乱则藏于深山，文明应运而至，故禹铸鼎以拟之，［事具祥瑞部鼎篇。］
【铭】后汉崔瑗窦大将军鼎铭曰：大禹铸鼎，象物百神，飨帝养贤，命锡宗臣，三距金铉，公德配焉，雉膏之灾，咸在择人，惟王建国，分之彝器，鼎为元宝，君臣享位，足胜其任，鬻保宝器，持盈若冲，满而不溢，黄耳不革，玉铉终吉，禹镂其鼎，汤刻其盘，纪功申戒，贻则后人。
后汉李尤鼎铭曰：五鼎大和，滋味集具，虽快其口，损之为务。
古鼎铭曰：王命尸臣，官此拘邑，赐尔和鸾，黼黻雕弋，尸臣拜手，曰：敢对扬天子丕显休命。
后汉崔骃仲山父鼎铭曰：鼎耳革，其行塞，雉膏不食，方雨亏悔，终吉有福，足胜其任，公𫗧乃珍，于高思危，在满戒溢，可以永年，天之大律。
梁周舍鼎铭曰：天下宁康，异方同轨，九牧作贡，百司咸理，范金铸器，戒镇阶所，波圆月镜，传之无已。
◇鎗
《东宫旧事》曰：皇太子初拜，给铜龙头鎗。
《笑林》曰：太原人夜失火，出物，欲出铜鎗，误出熨貐，便大惊惋，语其儿曰：异事，火未至，鎗已被烧失脚。
【诗】梁吴筠以服散鎗赠殷钧诗曰：玉铉布交文，金丹焕仙说，九沸翻成缓，七转良为切，执以代疏麻，长贻故人别。
◇钵
浮图澄传曰：澄以钵盛水，烧香咒之，须臾，钵中生青莲华。
西域传曰：诸国志曰：佛钵在干纮越国，青玉也，受三斗许，彼国宝之，供养原终日花香不满，则如言也，原一把满，亦随言也。
交州杂事曰：太康四年，刺史陶璜，表送临邑王花然［《太平御览》七百五十九作范熊，此讹。］所献银钵一口，水精钵一口。
支僧载外国事曰：佛钵在大月氏国，一名佛律婆越国，是天子之都也，起浮图，浮图高四丈，七层，四壁里有金银佛像，像悉如人高，钵处中央，在第二层上，作金络络钵，钅巢悬钵，钵是石也，其色青。
又曰：摩竭提国，在迦维越之南，相去四十由旬，贝多树去摩竭提三十里，一名毗波梨，佛唯在此一树下坐，满六年，长者女以金钵盛牛乳糜上佛，佛得乳糜，往尼连禅河浴，浴竟，于水边啖糜，啖糜竟，掷钵水中，逆流可百步许，然后钵复流河中，架梨那龙王接取钵，在宫中供养。
法显记曰：弗楼沙国，有佛钵，昔月氏王大兴众，来伐此国，欲取佛钵，既服此国已，月氏王笃信佛法，欲持钵去去，乃校饰大象，置钵其上，象便伏地，不能得进，更作四轮车载钵，八象共牵，复不能进，王知与钵无缘，深自愧叹，即于此处起塔，及僧伽蓝。
【启】齐王融谢安陆王赐银钵启曰：素人之贵，有访仙经，镌刻可奇，见符神鼎，撤膳器于珍羞之席，降宝玩于箪瓢之门。
梁刘孝仪谢鄱阳王赐银钵启曰：珍穷货贡，制极范金，用贵宝樽，文包龙鼎，雕镂海籍，图载山经，阅众灵于器中，弄神奸于掌里，足令任后所欲，远惭汉世，少君有觌，遥羌齐寝。
◇塸
《抱朴子》曰：取金液及水银，以黄土塸盛，置之猛火上，皆化为丹，以此丹金为盘碗，食其中，令人长生，袁彦伯罗山疏曰：善道门［《太平御览》七百五十九作善道开，按当作单道开。］尸，在石室北壁下，形骸朽坏，止有白骨在，昔成都识此道士，闻之使人慨然，其业行殊异，冀当蝉蜕解骨耳，石室中先有塸盛香，得便扫除烧香。
【启】梁皇太子谢敕赉广门塸等启曰：淮南承月之杯，岂均符采，西国浮云之碗，非谓瑰奇，臣南珍靡究，未读奏曹之表，方物罕逢，不识议郎之画。
◇盘
《周官》曰：玉府，掌王之金玉，若合诸侯，则供珠盘玉敦。
《礼记》曰：汤之盘铭，德日新。又日新。
康诰曰：作新民，诗云，周虽旧邦，其命惟新，是故君子无所不用其极，［盘铭，刻戒于盘，极犹尽也，君子新其德，尽其心力，不有馀也。］
《左传》曰：莒人伐我东鄙，围台，季武子救台，遂入郓，取其锺，以为公盘。
《史记》曰：毛遂谓楚王之左右，取鸡狗马之血来，毛遂奉铜盘血而跪进之楚王曰：王当唼盟而定从，次者吾君，次者遂，定从于殿上，遂右手持盘，而左手招十九人曰：公相与唼此血于堂下，公等碌碌，所谓因人成事者也。
《孙卿子》曰：君者盘也，水者民也，盘圆则水圆，盘方则水方。
《神异经》曰：西北有金楼，上有银盘，广五十丈。
《汉武内传》曰：西王母以七月七日降帝宫，命侍女索桃，须臾，以玉盘盛桃七枚，大如鸭卵，形圆色青，以呈王母，王母以四枚与帝，自食三枚矣。
应劭《汉官仪》曰：封禅坛南有玉盘，盘中有玉龟。
《风土记》曰：越俗，饮宴即鼓盘以为乐，取大素圜盘，以广尺六者，抱以着腹，以右手五指更弹之，以为节，舞者应节而举。
【诗】梁沈约咏竹槟榔盘诗曰：梢风有劲质，景用道非一，平织方以文，穿成圆且密。
【赋】魏毌丘俭承露盘赋曰：树根芳林，濯景天池，嘉木灵草，绿叶素枝，飞阁鳞接而从连，层台偃蹇以横施，龟龙怪兽，嬉游乎其中，诡类壮观，杂遝众多，若乃肇制模镕，应变入神，穷数极理，究尽物伦，命班尔，召淳均，撰兰藉，简良辰，采名金于昆丘，斩扶桑以为薪，诏烛龙使吐火，运混元以陶甄，殴阴阳而役神物，岂取力于烝民，用能弗营，不日而成，匪雕匪斫，天挺之灵，雄干碣以高立，干云雾而上征，盖取象于蓬莱，实神明之所凭，峻极过于阆风，凤高翔而弗升，远而望之，若紫霓下邻，双鹍集焉，即而视之，若璆琳之柱，华盖在端，上际辰极，下通九原，仙掌仙掌，既平且安，越古今而无匹，信奇异之可观。又能致休征以辅性，岂徒虚设于芳园，采和气之精液，承清露于飞云。
【铭】后汉李尤盘铭曰：或以承觞，或以受物，既举清觞。又成口实。
魏毌丘俭承露盘铭曰：赫赫圣魏，绍天惟则，承露瑰生，爰诏懿德，下有蛟龙，偃蹇虬纷，上有层盘，厉彼青云，修茎擢擢，高弗可及，仙掌岧岧，零露是集，有直其体，有固斯基，休征攸降，神明攸持，少昊惟好，我后斯同，以近眉寿，以保万邦。
魏陈王曹植承露盘铭曰：岧岧承露，峻极大清，神石蛇畾蛇鬼，洪基岳停，下潜醴泉，上受云英，和气四充，翔凤所经，匪我明后，孰能经营，近历阐度，三光朗明，殊俗归义，祥瑞混并，鸾凤晨栖，甘露宵零，神明攸挟，高而不倾，奉戴巍巍，恭统神器，固若露盘，长存永贵，贤圣继迹，弈世明德，不忝先功，保兹皇极，垂祚亿兆，永荷天秩。
晋殷仲堪酒盘铭曰。
节 有 宜 药 惑 最
＼│／ ＼│／
礼─┼─体 狂─┼─觞
／│＼ ／│＼
为 酒 悦 醉 德 恶
◇樽
《尔雅》曰：彝卣罍，器也，小罍谓之坎，卣，中樽也。
《礼记》曰：庙堂之上，罍樽在阼，牺樽在西。
又曰：泰有虞氏之樽也，山罍夏后氏之樽，著殷樽，牺象周樽。
《庄子》曰：百年之木，破为牺樽，青黄以文之，其断在沟中，比牺樽于沟中之断，则美恶有闻［《太平御览》七百六十一作间。］矣，其于失性，一也。
《淮南子》曰：圣人之道，犹中衢而设樽耶，过者斟酌，各得其宜，［事具人部圣篇。］
又曰：夫奉一爵酒，不知於邑，［言其轻也。］挈万石樽，则曰汗交，［言其重也。］又况羸［淮南子修务篇作赢。］天下之忧，而任海内之事者乎，二者重于樽亦远矣，［远犹多也。］
《汉书》曰：成都侯商子邑，为大司空，贵重，商故人皆敬之，事邑，唯楼护自安旧节，邑亦事之，不敢有阙，时请召宾客，邑居樽下，称贱子上寿，坐百数，皆离席伏，护独东向正坐。
《东观汉记》曰：刘文及苏茂易［东观汉记作臣于二字。］永，上遣王霸讨之，霸至，遂闭门坚守，劳赐吏士，作冒［《太平御览》七百六十一作倡。］乐，赋［赋字御览无，疑衍。］贼懽呼，雨射营中，中霸前酒樽。
孔融别传曰：融常叹曰：坐上客恒满，樽中酒不空，吾无忧矣，［事具人部叙志篇。］
【诗】魏文帝诗曰：良辰启初节，高会构懽娱，明爵浮象樽，珍膳盈豆区。
【铭】后汉崔骃樽铭曰：惟岁之元，朝贺奉樽，金罍牺象，嘉礼具存，献酬交错，万国咸欢。
后汉蔡邕酒樽铭曰：酒以成礼，弗继以淫，德将无荒，过则荒沉，盈而不冲，古人所箴，尚鉴兹器，茂勖厥心。
后汉李尤樽铭曰：樽设在堂，以俟俊乂，三山共承，雕瑑错带。
晋孙绰樽铭曰：大匠体物，妙思入神，仪彼灵禽，制器为人，虚以含有，文以饰身，湛此玄醴，延我嘉宾，兴怀寄咏，聊以摽设，详观兹器，妙巧奇绝，酌焉则注，受满则侧，吐写适会，未见其竭，与之无若，施而有节，玄应忘知，切存不伐，王公拟之，德齐上哲。
宋何偃常满樽铭曰：贞明丽象，昃食中望，唯兹奇器，神绝莫尚，斟酌赋受，不逾其量，凫鹥之诗，岂伊异况。
◇卮
《韩子》曰：棠谿空见昭侯曰：今有白玉卮而无当，瓦器有当，君渴，将何以饮，曰：以瓦器，空曰：白玉卮美而君不［《太平御览》七百六十一不下有以饮者三字。］以其无当耶，曰：然，空曰：为人君漏泄群臣语，犹玉卮无当也，空每见出，昭侯必独卧，唯恐梦言泄妻妾。
《战国策》曰：昭阳为楚伐魏，覆军杀将，得八城，移师而攻齐，陈轸为齐王使，见昭阳，再拜谢，贺战胜，起而曰：臣窃譬，楚有祠者，赐其舍人酒一卮，舍人相谓曰：数人饮之不足，一人饮之有馀，请画地为蛇，蛇先成者饮酒，一人蛇先成，引酒且饮之，乃左手持卮，右手画蛇，曰：吾能为之足，足未成，一人蛇成，夺其卮，曰：蛇固无足，子安能为之足，遂饮酒，［具游说篇。］
《盐铁论》曰：川源不能实漏卮。
《汉书》曰：高祖奉玉卮，为太上皇寿。
又曰：初何武为郡吏时，事太守何寿，寿知武有宰相器，故厚之，后寿为大司农，其兄子为庐江长史，时武为杨州刺史，奏事在邸，春寿兄子适长安，寿为具，召武弟显及故人，酒酣，见其兄子曰：此子杨州长史，材能驽下，未曾省见，显等甚惭，退以谓武，武曰：刺史古之方伯，上所以委任，一州表率也，职在进善退恶，吏治行有茂异，民有隐逸，乃当召见，不可以所私问，显强之，不得已召见，赐卮酒。
【赋】晋傅咸污卮赋曰：人有遗余琉璃卮者，小儿窃弄，堕之不絜，意既惜之。又感物之污辱，乃丧其所以为宝，况君子行身，而可以有玷乎，有金商之玮宝，禀干刚之淳精，叹春晖之定色，越冬冰之至清，爰甄陶以成器，逞异域之殊形，猥陷身于丑秽，岂厥美之不惜，与觞杓之长辞，曾瓦匜之不若。
【颂】后汉崔骃汉明帝颂曰：帝乃负扆，执冒覆珪，运斗杓以酬酢，酌酒旗之玉卮。
◇杯
《山海经》曰：犬戎国有一女子，方跪进玉杯食。
《礼记》曰：父母没而杯圈不能饮焉，口泽之气存焉尔，［孝子见亲之器物哀，则不忍用也，圈，屈木所为也，卮，匜之属也。］
《管子》曰：桓公管仲鲍叔牙宁戚四人饮，公曰：盍不为寡人寿，叔牙奉杯而起。
《文子》曰：清之为明，杯水见眸子，浊之言暗，河水不见太山。
《韩子》曰：纣为象著而箕子怖，以为象著必不加于土［原讹上，据冯校本改。］形，［《太平御览》七百五十九作钅刑。］必将犀玉之杯，象著玉杯，必不羹菽藿，则必荐豹胎。
又曰：乐羊为魏文侯攻中山，其子在中山，中山之君，烹其子而遗之，乐羊坐于幕下而飨之，尽一杯。
《淮南子》曰：夫江河之腐胔，不可胜数也，然祭者用，大也，一杯酒，甘蠋溃其中，匹夫不尝，小也。
《十洲记》曰：周穆王时，西域献夜光常满杯，杯容三升，是白玉之精，光明照彻，夜以杯于庭中以向天，比旦而水汁满中，汁甘而香美，斯实灵器。
《汉书》曰：有盗高庙座前玉环，得盗，文帝怒，下廷尉治，按盗宗庙服御物者为奏，当弃市，上大怒曰：吾属廷尉者，欲致族之，而君以法奏之，非所以奉宗庙意也，释之免冠顿首谢曰：法如是足矣，假令愚民取长陵一杯土，［不欲指言，故以取土喻之。］陛下何以加其法乎，文帝与太后言之，乃许之。
又曰：元帝征贡禹为谏议大夫，禹奏，臣当从之东宫，见赐杯案，尽金银饰，非当所以食臣下也。
又曰：王嘉为丞相，数上事，言不宜封董贤，上怒，有诏收［汉书八十六王嘉传作假。］谒者即，［汉书作节。］召丞相诣廷尉诏狱，掾吏涕泣，共和药进嘉曰：将相不对强吏陈冤，君侯宜引决，嘉引药杯以击地，谓官属曰：丞相幸得备位三公，奉职负国，伏刑都市，以示万众，岂儿女子耶，何谓咀药而死。
又曰：朱博为御史大夫，为人廉俭，食不重味，案上不过三杯，夜寝早起，妻子希见其面。
谢承《后汉书》曰：豫章宋叔平，为定陵令，素杯，食麦饭。
《论衡》曰：河东须［《太平御览》七百五十九作项。］曼都好道，去家三年而反，曰：去时有数仙人将上天，离月数里而止，月之旁甚寒凄怆，饥欲食，辄饮我流霞一杯，每饮数月不饥。
《王逸子》曰：颜渊之箪瓢，则胜庆封玉杯，何者，德行高远，能绝殊也。
陶侃《故事》曰：侃上成帝螺杯一枚。
《南州异物志》曰：鹦鹉螺，状似霞，杯形如鸟，头向其腹，视似鹦鹉，故以为名。
《南越志》曰：南海以虾头为杯，须长数尺，金银镂，晋康［《太平御览》七百五十九作广。］州刺史，常以杯献，简文用以盛药，未及饮，无故酒跃于外，时庐江太守曲安远，颇解术数，即令筮之，安远曰：即三旬，后庭将有喜庆者。
【铭】后汉冯敬通杯铭曰：乐则思旧，燕则思懽，民之失德，干糇以愆。
后汉李尤杯铭曰：小之为杯，大之为闻，杯闻之用，无施不可，以饮以享，慎其得正，用公之美，骄吝为病。
梁陆倕蠡杯铭曰：用迈羽杯，珍愈渠碗，实同蠡测，形均朴满，伊我疲病，独居无伴，所不此挹，谁诮谁缓。
《方言》曰：楚魏宋之间，碗谓之盂。
《说文》曰：碗，小盂也。
《吴志》曰：曹公出濡须，甘宁为前部督，受敕斫敌前营，孙权特赐米酒众肴，宁乃以银碗酌酒，自饮两碗，乃酌与其都督，督伏，不肯时持，宁引自削置膝上，呵之曰：卿见知于至尊，孰与甘宁，甘宁尚不惜死，卿何以独惜死乎，都督却起拜，持酒通次酌，共各一银碗，至更时，衔枚出斫敌，敌惊动，遂退，宁益贵重。
咸康起居注曰：诏使辽东使叚辽等琉璃碗。
【赋】魏陈王曹植车渠碗赋曰：惟斯碗之所生，于凉风之峻湄，采金光以定色，拟朝阳而发𪸩，丰玄素之暐晔，带朱荣之葳蕤，缊丝纶以肆采，藻繁布以相追，翩飘飖而浮景，若惊鹄之双飞，隐神璞于西野，弥百叶而莫希，于时乃有明笃神后，广彼仁声，夷慕义而重使，献兹宝于斯庭，命公输使制匠，穷而丽之殊形，华色灿烂，文若点成，郁蓊云蒸，蜿蜒龙征，光如激电，影若浮星，何神怪之巨伟，信一览而九敬，虽离朱之聪目，由炫燿而失精，何明丽之可悦，超群宝而特章，俟君子之闲宴，酌甘醴于斯觞，既娱情而可贵，故求御而不忘。
魏应玚车渠碗赋曰：惟兹碗之珍玮，诞灵岳而奇生，扇不周之芳烈，浸琼露以润形，荫碧条以纳曜，吸朝霞而发荣，纷玄黄以肜裔，晔豹变而龙华，象蜿虹之辅体，中含曜乎云波，若其众色鳞聚，卓度诡常，絪缊杂错，乍圆乍方，蔚术繁兴，散列成章，杨丹流缥，碧玉飞黄，华气承朗，内外齐光。
魏徐干车渠碗赋曰：圜德应规，巽从易安，大小得宜，客如可观，盛彼清醴，承以雕盘，因欢接口，媚于君颜。
晋潘尼琉璃碗赋曰：览方贡之彼珍，玮兹碗之独奇，济流沙之绝险，越葱岭之峻危，其由来也阻远，其所讬也幽深，据重峦之亿仞，临洪溪之万寻，接玉树与琼瑶，邻沙棠与碧林，瞻阆风之崔嵬，顾玄圃之萧参，光映日曜，圆成月盈，纤瑕罔丽，飞尘靡停，灼烁旁烛，表里相形，举兹碗以酬宾，荣密坐之曲宴，流景蜅晃以内澈，清醴瑶琰而外见。
隋江总马脑碗赋曰：翠羽流霞之杯，谅无闻于玮丽，岂匹此之奇朅，爰睹殊特，臻自西国，状惊鹤之点溃，似游龙之割刻，士衡譬之云采，中郎羞其马勒，于时北园清夏，东阁浮凉，山交枝而影杂，水沉叶而流香，蝉无风而吲短，鹭出迥而飞长，副君海渟岳峙，纸落金锵，获阿［疑当作河。］宗之美宝，命河朔之名觞，宝出昆仑之仙阜，觞即玄洲之玉酒，酒既醉而还年，碗稍酌而延寿，仰天纵之体物，铭欹器兮何有。
【书】秦嘉妻与嘉书曰：分奉金错碗一枚，可以盛书水，琉璃碗一枚，可以服药酒。
【表】梁诸葛恢表曰：诏云，行当别离，以为怅罔，分致氍〈叟毛〉一，剑一，琉璃碗一，贵达心领录之，天恩望极天地，施钧不异远近。
