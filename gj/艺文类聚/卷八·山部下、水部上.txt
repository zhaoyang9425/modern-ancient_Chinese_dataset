○总载水 海水 河水 江水 淮水 汉水 洛水
◇虎丘山
《虎丘山铭》曰：晋司徒东亭献公王珣撰，云武丘山先名海涌山。
《吴越春秋》曰：阖庐死，葬于国西北，名虎丘，穿土为川，积壤为丘，发五都之士十万人，共治千里，使象摙土，冢池四周，水深丈馀，椁三重，倾水银为池，池广六十步，黄金珠玉为凫雁，扁诸之剑鱼肠三千在焉，葬之已三日，金精上杨，为白虎据坟，故曰虎丘。
王珣虎丘记曰：山大势四面周岭，南则是山迳，两面壁立，交林上合，蹊路下通，升降窈窕，亦不卒至。
【诗】张正见从永阳王游虎丘山诗曰：沧波壮郁岛，洛邑镇崇芒，未若兹山丽，岧峣擅水乡，地灵侔少室，涂艰像太行，重岩摽虎据，九曲峻羊肠，溜深涧无底，风幽谷自凉，宝沉馀玉气，剑隐绝星光，白云多异影，丹桂有藂香，远看银台竦，洞塔耀山庄，瑞草生金地，天花照石梁。
【序】晋顾恺之虎丘山序曰：吴城西北，有虎丘山者，含真藏古，体虚穷玄，隐嶙陵堆之中，望形不出常阜，至乃嵒崿，绝于华峰。
陈顾野王虎丘山序曰：夫少室作镇，以峻极而摽奇，太华神掌，以削成而称贵，若兹山者，高不摡云，深无藏影，卑非培𪣻，浅异棘林，秀壁数寻，被杜兰与苔藓，椿枝十仞，挂藤葛与悬萝，曲涧潺湲，修篁荫暎，路若绝而复通，石将颓而更缀，抑巨丽之名山，信大吴之胜壤，若乃九功六义之兴，依永和声之制，志由兴作，情以词宣，形言谐于韶夏，成文畅于钟律，由来尚矣，未有登高能赋，而韬斐丽之章，入谷忘归，而忽铿锵之节，故总辔齐镳，竞雕虫于山水，云合雾集，争歌颂于林泉，于时风清邃谷，景丽修峦，兰佩堪纫，胡绳可索，林花翻洒，乍飘飏于兰皋，山禽啭响，时弄声于乔木，班草班荆，坐磻石之上，濯缨濯足，就沧浪之水，倾缥瓷而酌旨酒，剪绿叶而赋新诗，肃尔若与三迳齐踪，鎗然似共九成偕韵，盛矣哉，聊述时事，寄之翰墨。
【书】陈张种与沈蜅书曰：虎丘山者，吴岳之神秀者也，虽复峻极异于九天。隐磷殊于太一，衿带城傍，独超众岭，控绕川泽，顾绝峰岑，若其峰崖刻削，穷造化之瑰诡，绝涧杳冥，若鬼神之仿佛，珍木灵草，茂琼枝与碧叶，飞禽走兽，必负义而膺仁，是以历代高贤，轻举栖讬，梵台云起，宝刹星悬，自非玉牒开祥，金精蕴耀，岂其神怪，若此者乎。
陈沈蜅答书曰：若乃三江五湖，洞庭巨丽，写长洲之茂苑，登九曲之层台，山高水深，云蒸雾吐，其中之秀异者，实虎丘之灵阜焉，冬桂夏柏，长萝修竹，灵源秘洞，转侧超绝，远涧深崖，交罗户穴。
◇蒜山
刘桢京口记曰：蒜山无峰岭，北悬临江中，魏文帝南望而致歌，［太平御览四十六作叹。］
山谦之南徐州记曰：蒜山北江中，有伏牛山。
【诗】宋颜延之侍游蒜山诗曰：睿思缠故里，巡驾匝旧坰，陟峰腾辇路，寻云抗瑶薨，［《文选》二十二作甍。］春江壮风涛，兰野茂荑英，宣游弘下济，穷远凝圣情。
宋谢庄侍宴蒜山诗曰：龙旌拂纡景，凤盖起流云，转蕙方因委，层华正氛氲，烟竟山郊远，雾罢江天分，调石飞延露，裁金起承云。
◇石帆山
盛弘之《荆州记》曰：武陵舞阳县，有石帆山，若数百幅帆。
谢灵运游名山志曰：破石溪南二百馀里。又有石帆，修广与破石等度，质色亦同，传云，古有人以破石之半为石帆，故名彼为石帆，此名破石。
【铭】宋鲍昭石帆铭曰：应龙剖流，息石横波，下潀地轴，上獦星罗，牵湘引汉，欱蠡吞沱，西历岷冢，北写淮河，渺淼泓蔼，积广连深，沦天测际，亘海穷阴，云旌未起，风柯不吟，崩涛山逐，郁浪雷沉，穆戎遂留，昭御不还，徒悲猿鹤，空驾沧烟。
◇石鼓山
《临海记》曰：郡西白鹤山，有石鼓石搥，世云石鼓鸣则土地寇乱，隆安初，此鼓屡鸣，果有孙恩之贼。
旧说，邺西北有石鼓，悬著山旁，鸣则有军兵动，零陵永正乡，有鸣石二所，其一状如鼓，俗名石鼓，泉陵县有石鼓，旧闻数十里，今无声。
王韶之《南康记》曰：宁都溪之西，有一山，状如鼓，相传谓之石鼓，去县三里，壁立百馀丈，赫然似朝霞初晖，异于凡石。
盛弘之《荆州记》曰：建平郡南陵县有石鼓，南有五龙山，山峰嶕峣，凌云济竦，状若龙形，故因为名。
【诗】晋庾阐观石鼓诗曰：命驾观奇逸，径鹜造灵山，朝济清溪岸，夕憩五龙泉，鸣石含潜响，雷骇震九天，妙化非不有，莫知神自然，翔霄拂翠岭，缘涧漱岩间，手藻春泉洁，目玩阳葩鲜。
◇石门山
远法师庐山记曰：西南有石门山，其形似双阙，壁立千馀仞，而瀑布流焉。
周景式庐山记曰：石门山在康皇东北八十馀里，是一山之大谷，有涧水，亦名石门涧，吐源浚远，为众泉之宗，每夏霖秋潦，转石发树，声动数十里。
刘桢京口记曰：石门，二山头相对，高二十馀丈，广六十馀步，谓为石门，行道所经。
谢灵运名山志曰：石门山，两岩间微有门形，故以为称，瀑布飞泻，丹翠交曜。
【诗】宋谢灵运登石门最高顶诗曰：晨策寻绝壁，夕宿在山栖，疏峰抗高馆，对岭临回溪，长林罗户穴，积石拥基阶，连岩觉路塞，密竹使迳迷，来人忘新术，去子惑故蹊，聒聒夕流驶，噭々夜猿啼，沉冥岂别理，守道自不携，心契九秋干，目玩三春荑，惜无同怀客，共登青云梯。
又石门岩上宿诗曰：朝搴苑中兰，畏彼霜下歇，暝还云际宿，弄此石上月。鸟鸣识夜栖，木落知风发，异音同致听，殊响俱清越，美人竟不来，阳阿徒晞发。
【书】梁吴筠［按当作均，后同。］与顾章书曰：仆去月谢病，还𫎩薜萝，梅溪之西，有石门山者，森壁争霞，孤峰限日，幽岫含云，深溪蓄翠，蝉吟鹤唳，水响猿啼，英英相杂，绵绵成韵，既素重幽居，遂葺宇其上，幸富菊花，偏饶竹实，山谷所资，于斯已办，仁智所乐，岂徒语哉。
◇太平山
孔皋［延祐四明志七作晔。又《太平御览》四十七引孔书皆作晔，后同。］会稽记曰：馀姚县南百里，有太平山，山形似繖，四角各生一种木，木不杂糅，三阳之辰，华卉代发。
孔灵符会稽记曰：馀姚江源出太平山，东至浃江口入海。
【诗】齐孔稚珪游太平山诗曰：石险天濬分，林交日容缺，阴涧落春荣，寒岩留夏雪。
【铭】晋孙绰太平山铭曰：隗瓘太平，峻逾华霍，秀岭樊缊，奇峰挺崿，上干翠霞，下笼丹壑，有士冥游，默往奇讬，肃形枯林，映心幽漠，亦既觏止，涣焉融滞，悬栋翠微，飞宇云际，重峦蹇产，回溪萦带，被以青松，洒以素濑，流风伫芳，翔云停蔼。
◇岷山
《尚书·禹贡》：岷山导江，东别为沱。
《河图》曰：岷山之地为井络，帝以会昌，神以建福，上为天井。
【赞】晋郭璞岷山赞曰：岷山之精，上络东井，始出一勺，终致淼溟，作纪南夏，天清地静。
◇会稽诸山
《吴越春秋》曰：范蠡作城讫，怪山自至，怪山者，琅耶东武海中山也，一夕自来，百姓怪之，故曰怪山。
《孔子家语》曰：禹会诸侯于涂山，防风氏后至，禹戮之，其骨专车。
《越绝书》曰：鸡山豕山者，勾践以畜鸡豕，将伐吴，以食死士。
孔皋会稽记，永兴县东北九十里，有余山，传曰：是涂山，案越书，禹娶于涂山，涂山去山阴五十里，捡其里数，似其处也。
又县东南十八里，有射的山，远望的的如射侯，谓之射的。射的之西，有石室，壁方二丈，谓之射堂。传云，羽客之所游憩，土人常以此占谷食贵贱，射的明则米贱，暗则贵。喭曰：射的白，貐一百，射的玄，貐一千。
又曰：县东北六十里，有土城山，勾践索美女以献吴王，得诸暨罗山卖薪女西施郑旦，先教习于土城山，山边有石，云是西施瀚［《太平御览》四十七作澣，沙石。］
又曰：东有秦望山，昔秦始皇登此，使李斯勒石，其碑见在。
孔灵符会稽山记曰：会稽山南，有宛委山，其上有石，俗呼石匮，壁立干云，有悬度之险，升者累梯，然后至焉，昔禹治洪水，厥功未就，乃跻于此山，发石匮，得金简玉字，以知山河体势，于是疏导百川，各尽其宜。
又曰：射的山西南水中，有白鹤，常为仙人取箭，曾刮壤寻索，遂成此山也。
【诗】晋王彪之登会稽刻石山诗曰：隆山珪瓘，崇峦嶕峣，傍觌沧洲，仰拂玄霄，文命远会，风淳道辽，秦皇遐巡，迈兹英豪，宅灵基阿，铭迹峻峤，青阳曜景，时和气淳，修岭增鲜，长松挺新，飞鸿振羽，腾龙跃鳞。
【赞】晋郭璞会稽山赞曰：禹徂会稽，爰朝群臣，不虔是讨，乃戮长人，玉匮表夏，玄石勒秦。
◇交广诸山
顾微《广州记》曰：南海增城县，有白水山，有瀑布，悬注百许丈。
又曰：南海始昌县，有一石，望之似牛向江，名曰牛鼻山，县西有夫卢山，高入云霄，世传云，上有湖水，至甲戌日，辄闻山上有鼓角笳箫鸣响。
又曰：南海四会县，有金岗山，行人往往见金人见形岗侧。
又曰：东莞宝安县，有参里山，传云，曾参纯孝，其所居山林，后以为名。
又曰：郁林郡北，有大山，其高隐天，上有池，有石牛在池下，民常祀之，岁旱，百姓杀牛祈雨，以牛血和泥，厚泥石牛背，祠毕，天雨洪注，洗石牛背泥尽而后晴。
刘欣期交州记曰：浮石山，海中而峙，高数十丈，浮在水上。
又曰：有一山，神功刻镂，若射堋，去石堂口百步，夜常闻射声。
裴氏《广州记》曰：苍梧彰平县，有石膏山，望之皎若霜雪。
【赋】宋谢灵运岭表赋曰：若乃长山钦跨，外内乖隔，下无伏流，上无夷迹，麕兔望岗而旋归，鸿雁睹峰而反翮，既陟麓而践坂，遂升降于山畔，顾后路之倾𪩘，眺前磴之绝岸，看朝云之抱岫，听夕流之注涧，罗石棋布，怪谲横越，非山非阜，如楼如阙，斑采类绣，明白若月，萝蔓绝攀，苔衣流滑。
◇总载水
《易说卦》曰：坎为水，润万物者，莫润于水。
《尚书》曰：汤汤洪水方割，荡荡怀山襄陵，浩浩滔天。
《谷梁传》曰：水北为阳，水南为阴。
《左传》：污潦之水，可荐于鬼神，可羞于王公。
《左传》曰：共工氏以水纪官，故为水师而水名。
说文，浦，水滨也。
《礼记》曰：水曰清涤。
又曰：今夫水一勺之多，及其不测，鼋鼍鲛龙鱼鳖生焉，货财殖焉。
《毛诗》曰：杨之水，不流束薪。
《穆天子传》曰：天子饮于溽水之上。
《尚书大传》曰：非水无以准万里之平，非水无以通道任重也。
《韩诗外传》曰：夫水者缘理而行，不遗小，似有智者，重而下，似有礼者，蹈深不疑，似有勇者，鄣防而清，似知命者，历险致远，似有德者，天地以成，群物以生，国家以宁，万事以平，此智者所以乐于水也。
又曰：夏不数浴，非爱水也，冬不数炀，非爱火也。
《论语》曰：智者乐水。
又曰：子在川上，曰：逝者如斯夫，不舍昼夜。
《老子》曰：上善若水，水善利万物而不争，处众人之所恶，故几于道。
《文子》曰：混混之水浊，可以濯吾足，青青之水清，可以濯吾缨，［事具离骚，云沧浪之水。］又曰：水之性欲清，沙石秽之，人之性欲平，嗜欲害之。
《晏子》曰：景公问廉政何如，对曰：其行。］水也，美哉水乎，其浊无不涂，其清无不洒。
《墨子》曰：古语曰：君子不镜于水而镜于人，镜于水见面之容，镜于人则知吉凶。
《尸子》曰：凡水，其方折者有玉，其圆折者有珠，清水有黄金，［淮南子亦云，事具珠玉部。］
《孟子》曰：观于海者难为水，游于圣人之门者难为言。
又曰：性犹湍水也，决诸东方则东流，决诸西方则西流，人性之无分于善恶也，犹水之无分于东西也。
《庄子》曰：水静则明，浊则混，水静犹明，而况精神圣人之心静乎。
又曰：秋水时至，百川灌河，涘涯之间，不辨牛马，于是河伯欣然自喜，以天下之美为在己。
又曰：夫水，积也不厚，则负其大舟也无力。
《淮南子》曰：往古之时，九州裂，水浩漾而不息，于是女娲积芦灰以止淫水，［事具帝王部。］
又曰：土地各以类生人，是故清水音小，浊水音大，湍水人轻，迟水人重。
《山海经》曰：剡山有兽焉，名曰合窳，见则天下大水，其上有水焉，甚寒而清，帝台之浆水也。
《玄中记》曰：天下之多者水焉，浮天载地，高下无不至，万物无不润。
《博物志》曰：有八流水出名山，渭出鸟鼠，漾出嶓冢，洛出熊耳，颍出少室，汝出燕泉，泗出陪尾，淄出月台，沂出太山。
永嘉郡记曰：有柘林水，［出建安吴兴县。］有梧桐水，［有两源，一出松阳。］有桃支水，［出东阳长山县。］
《湘中记》曰：湘水至清，虽深五六丈，见底了了，石子如樗蒲矢，五色鲜明，白沙如霜雪，赤岸如朝霞。
《抱朴子》曰：左慈以气禁水，水为逆流一二丈，禁水著中庭露之，大寒不冰。
《华阳国志》曰：朱仓，少受学于蜀郡，豆屑饮水以讽诵，同业等怜其贫，给米肉，终不受。
《搜神记》曰：汉末，零陵太守有女，悦门下书佐，使婢取盥手水饮之而有娠，既而生子，至能行，太守抱儿，使求其父，儿直上书佐膝，书佐推之，儿仆地为水。
车颍秦书曰：王猛攻邺，慕容评距猛，而恒卖水与军人，众思为乱，猛因得破之。
《续述征记》曰：梁邹城西，有笼水，云齐孝妇诚感神明，涌泉发于室内，潜以绩笼覆之，由是无负汲之劳，及家人疑之，时其出而搜其室，试发此笼，而泉遂𣸣涌，流漂居宇，故名曰笼水。
【诗】陈祖孙登咏水诗曰：龙川紫阙映，珠浦碧沙沉，岸阔莲香远，流清云影深，风潭如拂镜，山溜似调琴，请君看皎洁，知有淡然心。
【赋】魏文帝济川赋曰：临济川之层淮，览洪波之容裔，濞腾杨以相薄，激长风而亟逝，漫浩汗而难测，眇不睹其垠际，于是龟龙神嬉，鸿鸾群翔，鳞介霍驿，载止载行，俯唼菁藻，仰餐若芳，永号长吟，延首相望，美玉昭晰以曜𪸩，明珠灼灼而流光，于是游览既厌，日亦西倾，朱旗电曜，击鼓雷鸣，长驱风厉，悠尔北征，思魏都以偃息，讬华屋而遨游，酌玄清于金罍，腾羽觞以献酬。
又临涡赋曰：建安［《初学记》九。又二十二，《太平御览》三百五十九下有十字，此脱。］八年，经东国，遵涡水，相佯乎树下，驻马书鞭，作临涡之赋曰：荫高树兮临曲涡，微风起兮水增波，鱼颉颃兮鸟逶迤，雌雄鸣兮声相和，蓱藻生兮散茎柯，春木繁兮发丹华。
晋应贞临丹赋曰：陟绵冈之迢邈，临窈谷之濬遐，览丹源之冽泉，眷悬流之清波，漱玄濑而漾沚，顺黄崖而荡博，激重岩之绝根，拂崇丘之飞崿，然后阴渠洞出，阳浍旁开，倏熠高鹜，皓暚长怀，盘溢郁没，云转飚回，屏侧为之飞陨，壁岸为之陂隤，列以青林，荫以绿枝，柽松蓊茸于其侧，杨柳婀娜乎其下，则［○则上有脱文。］高溜承崖，悬泉属岭，别流分注，冰莹玉静，清波引镜，形无遁影。
晋左九嫔涪沤赋曰：览庶类之肇化，何涪沤之独灵，禀阴精以运景，因落雨而结形，不系根于独立，故假物以资生，体珠光之皎皎，若凝霜之初成，色鲜熠以荧荧，似融露之将渟，亡不长消，存不久寄，其成不欲难，其败亦以易也。
【赞】晋顾凯之水赞曰：湛湛若凝，开神以质，乘风檀澜，妙齐得一。
晋庾肃之水赞曰：湛湛涵渌，清澜澄濬，妙质柔明，云深夜润。
晋殷仲堪水赞曰：大象无形，气以分粗，淡淡冲津，质有虽虚，清澜可濑，明激弗渝，孰能怀之，泛然靡拘。
晋孔宁子水赞曰：澄鉴无虚，积之成川，湍飞莹谷，激石泠然。
晋郭璞释水赞曰：川渎绮错，涣澜流带，潜润旁通，经营华外，殊出同归，混之东会。
又弱水赞曰：弱出昆山，鸿毛是沉，北沦流沙，南暎火林，惟水之奇，莫测其深。
◇海水
《尚书》曰：江汉朝宗于海。
《山海经》曰：无皋之山，南望幼海，［郭璞注曰：即少海水。］
又曰：发鸠之山，有鸟名曰精卫，是炎帝之女，往游于东海，溺而不反，是故精卫常取西山之木石，以填东海。
又曰：大荒中有山，名曰天台，海水之入焉。
《老子》曰：江海所以能为百谷王者，以其善下，故能为百谷王。
《淮南子》曰：海不让水，积以成其大。
谢承《后汉书》曰：汝南陈茂，尝为交阯别驾，刺史周敞，涉海遇风，舡欲覆没，茂拔剑呵骂水神，风即止息。
《博物志》曰：旧说，天河与海通，近世有居海渚者，年年八月，有浮楂来过，甚大，往反不失期，此人乃多赍粮，乘楂去，忽忽不觉昼夜，奄至一处，有城郭屋舍，望室中，多见织妇，见一丈夫，牵牛渚次饮之，此人问此为何处，答曰：问严君平，此人还，问君平，君平曰：某年某月，有客星犯牛斗，即此人乎。
王隐《晋书》曰：慕容晃上言曰：臣躬征平郭，远假陛下之威，将士竭命，精诚感灵，海为结冰，凌行海中三百馀里，臣自立国，及问诸故老，初无海水冰冻之岁。
《神仙传》曰：麻姑谓王方平曰：自接侍以来，见东海三为桑田，向到蓬莱，水乃浅于往者略半也，岂复为陵乎。
《论语》曰：道不行，乘桴浮于海，从我者其由也与。
《庄子》曰：南海之帝为倏，北海之帝为忽，中央之帝为浑沌，儵与忽时相与遇于浑沌之地，浑沌待之甚厚，倏与忽谋报浑沌之德，曰：人皆有七窍，以视听食息，此独无有，常试凿一窍，七日而浑沌死。
又曰：穷发之北，有溟海者，天池也，有鱼名曰鲲，化而为鸟，名曰鹏，［事具鸟部。］
又曰：东海之鳖，谓埳井之蛙曰：夫海，千里之远，不足以举其大，千仞之高，不足以极其深，禹之时，十年九潦而水弗加益，汤之时，八年七旱而涯不减损，夫不为顷久推移，不以多少进退者，此亦东海之大乐也。
又曰：海水三岁一周，流波相薄，故地动。
《韩诗外传》曰：成王时，有越裳氏，重三译而朝，曰：吾受命国之黄发曰：久矣，天之不迅风雨，海之不波溢也，三年于兹矣，意者中国有圣人乎，盍往朝之。
《十洲记》曰：扶桑在碧海之中，地一面万里，太帝之宫，太真东王君所治处。
《玄中记》曰：天下之强者，东海之恶燋焉，水灌而不已，恶燋者，山名也，在东海南方三万里，海水灌水而即消。
《博物志》曰：汉使骠骑将军霍去病，北伐单于，至瀚海而还。
周景式《孝子传》曰：管宁避地辽东，经海遇风，船人危惧，皆叩头悔过，宁思愆，念向曾如厕不冠，即便稽首，风亦寻静。
西域传曰：蒲昌海一名盐泽。
【诗】宋谢灵运游赤石进帆海诗曰：首夏犹清和，芳草亦未歇，水宿淹晨暮，阴霞屡兴没，周览倦瀛壖，况乃凌穷发，川后时安流，天吴静不发，扬帆采石华，挂席拾海月。
齐谢朓望海诗曰：沧波不可望，望极与天平，往往孤山映，处处春云生，差池远雁没，飒沓群凫惊。
梁刘孝标登郁洲山望海诗曰：沧潦联霄岫，曾岭郁巑崱，下盘盐海底，上转灵乌翼，滇氵眄非可辩，鸿溶信难测，轻尘久弭飞，惊浪终不息，云锦曜石屿，罗绫文水色。
北齐祖孝征望海诗曰：登高临巨壑，不知千万里，云岛相接连，风潮无极已，时看远鸿度，乍见惊鸥起，无待送将归，自然伤客子。
【赋】后汉班叔皮览海赋曰：余有事于淮浦，览沧海之茫茫，悟仲尼之乘桴，聊从容而遂行，驰鸿濑以缥鹜，翼飞风而回翔，顾百川之分流，焕烂漫以成章，风波薄其裔裔，邈浩浩以汤汤，指日月以为表，索方瀛与壶梁，曜金璆以为阙，次玉石而为堂，蓂芝列于阶路，涌醴渐于中唐，朱紫彩烂，明珠夜光，松乔坐于东序，王母处于西箱，命韩众与歧伯，讲神篇而校灵章，原结旅而自讬，因离世而高游，骋飞龙之骖驾，历八极而回周，遂竦节而响应，忽轻举以神浮，遵霓雾之掩荡，登云涂以凌厉，乘虚风而体景，超太清以增逝，麾天阍以启路，辟阊阖而望余，通王谒于紫宫，拜太一而受符。
魏王粲游海赋曰：乘菌桂之方舟，浮大江而遥逝，翼惊风而长驱，集会稽而一睨，登阴隅以东望，览沧海之体势，吐星出日，天与水际，其深不测，其广无臬，章亥所不极，卢敖所不届，怀珍藏宝，神隐怪匿，或无气而能行，或含血而不食，或有叶而无根，或能飞而无翼，鸟则爰居孔鹄，翡翠鹔鹴，缤纷往来，沉浮翱翔，鱼则横尾曲头，方目偃嵒，大者若山陵，小者重钧石，乃有贲蛟大贝，明月夜光，蠵{辟龟}玳瑁，金质黑章，若夫长洲别岛，旗布星峙，高或万寻，近或千里，桂林藂乎其上，珊瑚周乎其趾，群犀代角，巨象解齿，黄金碧玉，名不可纪。
魏文帝沧海赋曰：美百川之独宗，壮沧海之威神，经扶桑而遐逝，跨天崖而讬身，惊涛暴骇，腾踊澎湃，铿訇隐邻，涌沸凌迈，于是鼋鼍渐离，泛滥淫游，鸿鸾孔鹄，哀鸣相求，杨鳞濯翼，载沉载浮，仰唼芳芝，俯漱清流，巨鱼横奔，厥势吞舟，尔乃钓大贝，采明珠，搴悬黎，收武夫，窥大麓之潜林，睹摇木之罗生，上蹇产以交错，下来风之泠泠，振绿叶以葳蕤，吐分葩而扬荣。
晋木玄虚海赋曰：昔在帝妫臣唐之世，洪涛澜汗，万里无际，江河既导，万穴俱流，掎拔五岳，竭涸九州，于廓灵海，长为委输，［去声。］其为怪，则乃浟湙［音亦。］潋滟，浮天［原讹大，据文选十二改。］无岸，波如连山，乍合乍散，嘘吸百川，洗涤淮汉，若乃霾翳潜消，莫振莫竦，轻尘不飞，纤罗不动，犹尚呀呷，馀波独涌，若乃边荒速告，王命急宣，飞迅鼓楫，泛海凌山，于是候劲风，揭百尺，维长梢，挂帆席，望涛远决，冏然鸟逝，一越三千，不终朝而济所届，若乃负秽临深，虚誓愆祈，则有海童邀路，马衔当蹊，天吴乍见而仿佛，冈象暂晓而闪尸，尔其大量也，则南澰朱崖，北洗天墟，东演析木，西薄青徐，经纶瀴溟，万万有馀，吐云霓，含龙鱼，隐鲲鳞，潜云居，其垠则有天琛水怪，鲛人之室，瑕石诡晖，鳞甲异质，繁采扬华，万色隐鲜，阳冰不治，［○《文选》十二作冶。］阴火潜燃，其鱼则横海之鲸，突杌孤游，茹鳞甲，吞龙舟，若其毛翼产鷇，剖卵成禽，凫雏离衤从，鹤子淋渗，群飞侣浴，戏广浮深，且其为器也，苞干之奥，括坤之区，唯神是宅，亦祇是庐，何奇不有，何怪不储，茫茫积流，含形内虚，旷哉坎德，卑以自居。
晋潘岳沧海赋曰：徒观其状也，则汤汤荡荡，澜漫形沉，流沫千里，悬水万丈。测之莫量其深，望之不见其广，无远不集，靡幽不通，群谿俱息，万流来同，含三河而纳四渎，朝五湖而夕九江，阴霖则兴云降雨，阳霁则吐霞曜日，煮水而盐成，剖蚌而珠出，其中有蓬莱名岳，青丘奇山，阜陵别岛，嵔环其间，其山则〈山累〉崔嵬崒，嵯峨隆屈，披沧流以特起，擢崇基而秀出，其鱼则有吞舟鲸鲵，乌贼龙须，蜂目𨱇口，狸班雉躯，怪体异名，不可胜图，其虫兽则素蛟丹虬，元龟灵鼍，修鼋巨鳖，紫贝螣蛇，玄螭蚴虬，赤龙焚蕴，迁体改角，推旧纳新，举扶摇以抗翼，泛阳侯以濯鳞，其禽鸟则鶠鸿鹔鹴，驾［当作𫛤。］鹅䴔䴖，朱背炜烨，缥翠葱青，详察浪波之来往，遍听奔激之音响，力势之所回薄，润泽之所弥广，普天之极大，横率土而莫两。
晋庾阐海赋曰：昔禹启龙门，群山既凿，高明澄气而清浮，厚载势广而盘礴。灌注百川，控清引浊，始乎滥觞，委输大壑，若夫长风鼓怒，涌浪碎潏，飏波于万里之间，漂沫于扶桑之外，于是百川辐凑，四渎横通，回〈风日〉泱漭，耸散穹隆，映晓云而色暗，照落景而俱红，惊浪峣瓘，眇漫瀄汩，𣺼漭潺湲，浮天沃日，鲸鲵蕴而乍见，伏螭涌而竞游，灵鼍朱鳖，出没争浮，螣龙掣水，巨鳞吞舟。
晋孙绰望海赋曰：五湖同浸，九江丛溉，抱河含济，吞淮纳泗，南控沅湘，西引泾渭，洲渚迢递以疏属，岛屿绵邈以牢罗，殖嵬崔之碣石，构穹隆之〈牜羊〉柯，玄奥之府，重刃之房，鳞汇万殊，甲产无方，包随珠，衔夜光，玳瑁熠烁以泳游。蟕蠵焕烂以映涨，灵贝含素而表紫，蠳螺络舟而带缃，青甲芬飚以微扇，玄木杳眇以舒芳，其卉木则绿苔石发，蔓以流绵，紫茎菎综，解以被渚，华组依波而锦披，翠纶扇风而绣举，长鲸岳立以截浪，虭〈鱼昔〉扬鬐以排流，巨鼇赑屃以冠山，乌鳠呼吸以吞舟，鹏为羽桀，鲲称介豪，翼遮半天，背负重霄，举翰则宇宙生风，抗鳞则四渎起涛，考万川以周览，亮天池之综纬，弥纶八荒，亘带九地，昏明注之而不溢，尾闾泄之而不匮。
齐张融海赋曰：尔其海之状也，则穷区没渚，万里藏岸，控会河济，朝总江汉，湍转则日月似惊，浪动则星河如覆，展转从横，扬珠起玉，峰势崇高，岫形参错，或如前而未进，乍非迁而已却，却瞻无后，向望何前，长寻高眺，唯水与天，若乃山横蹙浪，风倒摧波，磊若惊山碣岭以竦石，郁若飞烟奔云以振柯，连瑶光而交彩，接玉绳以通华，尔其奇名出录，诡物无书，高岸乳鸟，横𫔰产鱼，蟕蠵玳瑁，绮贝绣螺，玄珠互采，［原讹牙米，据冯校本及明本改。］绿紫相华。
◇河水
《山海经》曰：昆仑山，河水出焉。
又曰：阳纡之山，河出其中，陵门之山，河出其中。
《毛诗》曰：新台，刺卫宣公也，纳伋之妻，作新台于河上而要之，国人恶之，而作是诗也，新台有泚，河水沴沴。
又曰：谁谓河广，一苇杭之，谁谓宋远，跂予望之。
《左传》曰：周诗有之曰：俟河之清，人寿几何。
又曰：楚昭王有疾，卜河为祟，大夫请祭，王曰：江汉沮漳，楚之望也，河非所获罪，遂弗祭。
《谷梁传》曰：梁山崩，壅遏河三日不流，晋君召伯尊，伯尊过，遇辇者问焉，辇者曰：君亲素缟师，群臣哭之，既而祠焉，伯尊至，君问之，伯尊如其言，而河流矣，［左传云伯宗。］
《孝经援神契》曰：河者水之伯，上应天汉。
《吕氏春秋》曰：古龙门未开，吕梁未发，河出孟门，大溢逆流，名曰洪水，禹乃决流疏河，为彭澧之漳，［吕氏春秋爱类篇作障。］所活者千八百国，此禹之功也。
《史记》曰：元光中，河决于瓠子，于是天子已用事万里沙，则还临决河，沉白马玉璧于河，令群臣从官，自将军以下，皆负薪填决河，而取淇园之竹以为揵，天子既临河决，悼功之不成，乃作瓠子之歌。
又曰：秦灭六国，自以获水德之瑞，更名河曰德水。
《韩诗外传》曰：申徒狄非其世，将自投于河，崔嘉闻而止之曰：圣仁之人，民之父母也，今为濡足，不救溺人，可乎，申徒曰：昔桀杀龙逢，纣杀比干，而亡天下，吴杀子胥，陈杀泄冶，而灭其国，非无圣智，不用故也，遂负石而沉于河。
《淮南子》：河以逶蛇故能远。
又曰：河水九折注海而流不绝者，有昆仑之输也。
《物理论》曰：河色黄赤，众川之流，盖浊之也，百里一小曲，千里一大曲一直。
《尔雅》曰：水自河出为雍。
河出昆仑墟，色白。
《山海经》曰：积石之山，其下有石门，河水冒以西南流。
《庄子》曰：河润九里，泽及三族。
《楚辞》曰：与汝游兮九河，冲风起兮水扬波。
【诗】梁范云度黄河诗曰：河流迅且浊，汤汤不可陵，桧楫难为榜，松舟才自胜，空亭偃旧木，荒畴馀故塍，不睹行人迹，但见狐兔兴，寄言河上老，此水何当澄。
【赋】晋成公绥大河赋曰：览百川之弘壮，莫尚美于黄河，发昆仑之峻极，出积石之嵯峨。
魏应玚灵河赋曰：咨灵川之遐原，于昆仑之神丘，冲积石之重险，披山麓而溢浮，涉津路之峻泉，播九道乎中州，汾鸿踊而腾鹜，恒亹亹而徂征，肇乘高而迅逝，阳侯沛而振惊，有汉中叶，金隄隤而瓠子倾，兴万乘而亲务，董群后而来营。下淇园之丰筱，投玉璧而沉星，若夫长杉峻槚，茂栝芬橿，扶流灌列，暎水荫防，隆条动而畅清风，白日显而曜殊光。
【颂】宋鲍昭河清颂，夫四皇六帝，树声长世，大宝也，泽浸群生，国富刑清，鸿德也，制礼裁乐，淳风迁俗，文教也，诛箠羯黠，束颡象阙，武功也，鸣鸟跃鱼，涤秽河渠，至祥也，大宝鸿德，文教武功，其崇如此，幽明同赞，神祇与能，厥应如彼，唯天为大，尧实则之，抑又闻之，势之所覃者浅，则美之所传者近，道之所感者深，则庆之所流者远，圣命难谌，皇历攸归，谋从筮协，神与民推，黄旗西暎，紫盖东晖，纳瑞璃玉，升政衡玑，污彼四渎，媚此双川，伏灵遥纪，閟贶遐年，澄波昆丘，镜流葱山。
【铭】后汉李尤河铭曰：洋洋河水，赴宗于海，经自中州，龙图所在，昔周武诸侯，会于孟津，鱼入王舟，乃往克殷，大汉承绪，怀附遐邻，邦事来济，各贡厥珍。
◇江水
《尚书·禹贡》：岷山导江，东别为沱。
又曰：三江既入，震泽底定。
《春秋元命苞》曰：牛女为江潮，江潮者，所以开神润化，故其气湍急。
《孙卿子》曰：子路盛服见孔子，孔子曰：由，是襜襜者何也，在昔江出于汶山，其始出，源可以滥觞，及其至江之津也，不方舟，不避风，不可涉也，非唯下流水耶，今汝衣服既盛，颜色充盈，天下且孰肯谏汝乎。
《列女传》曰：楚昭王贞姜，齐女也，昭王出游，留夫人渐台，江水大至，使使者迎夫人，忘持符，夫人不肯出，使者还取符，未及，台已坏，流水而死，［事具人部贤妇人篇。］
又曰：广汉姜诗妻，事姑至孝，姑好饮江水，水去家七里，妻常鸡鸣溯流而汲，而风雪，不时得水，诗责遣之，妻寄邻家，纺绩给与，诗闻追还，舍侧立有涌泉出，味如江水。
谢承《后汉书》曰：吴郡王闳，渡钱塘江，遭风，船欲覆，闳拔剑斫水，骂五［《太平御览》六十作伍。］子胥，水息得济。
《吴志》曰：魏文帝出广陵，望大江曰：彼有人焉，未可图也，乃还。
《吴录》曰：书云，三江既入，震泽底定，震泽，吴西南太湖也。
又曰：步骘表言，此降人说，北多作布囊，欲以盛沙塞大江，吴主见吕岱，说，骘言北欲以沙囊塞江，每读其表，辄独失笑，此江自开辟以来，宁可以囊塞之乎。
【诗】梁沈约泛永康江诗曰：长枝萌紫叶，清源泛绿苔，山光浮水至，春色犯寒来，临睨信永矣，望美暧悠哉，寄言幽闺妾，罗袖勿空裁。
又渡新安江贻京邑游好诗曰：眷言访舟客，兹川信可珍，洞澈随深浅，皎镜无冬春，千仞写高树，百丈见游鳞，纷吾隔嚣滓，宁可濯衣巾，原以潺湲末，霑君衣上尘。
梁任昉济浙江诗曰：昧旦乘轻风，江湖忽来往，或与归波送，乍逐翻流上，近岸无暇目，远峰更兴想，绿树悬宿根，丹崖颓久壤。
又严陵濑诗曰：群峰此峻极，参差百重嶂，清浅既涟漪，激石复奔壮，神物徒有造，终然莫能仗。
梁刘孝绰和太子落日望水诗曰：川平落日迥，落照满川涨，复此沦坡池，泒引别沮漳，耿耿流长脉，熠熠动轻光，临泛自多美，况乃还故乡，榜人夜理楫，棹女暗成妆，欲待春江曙，争涂向洛阳。
梁王台卿临沧波诗曰：高轩临不测，清江穷广深，天边生岸影，水上结云阴，风来白华起，潮满黄沙沉。
又泛江诗曰：春江下白帝，画舸向黄牛，锦缆回沙碛，兰桡避荻洲，湿花随水泛，空巢逐树流，岸社多乔木，山城足迥楼。
陈阴铿晚出新亭诗曰：大江一浩荡，离悲足几重，潮落犹如盖，云昏不作峰，远戍唯闻鼓，寒山但见松，九十方称半，归途讵有踪。
【赋】东晋郭璞江赋曰：咨五才之并用，寔水德之灵长，惟岷山之导江，初发源于滥觞，总括汉泗，兼包淮湘，并吞沅澧，汲引沮漳，源二分于崌崃，流九泒乎浔阳，鼓洪涛于赤岸，沦馀波于柴桑，注五湖以漫漭，灌三江而漰沛，滈汗六州之域，经营炎景之外，呼吸万里，吐纳灵潮，自然往复，或夕或朝，若乃巴东之峡。夏后疏凿，绝岸万丈，璧立霞駮，碧沙溃沱而往来，巨石硉蛇兀以前却，鱼则江豚海豨，叔鲔王鳣，〈鱼骨〉鰊〈鱼桊〉鲉，鲛鳐鯩鲢，尔其水物怪错，则有王珧海月。土肉石华，琐蛣腹蟹，水母目虾，紫蚖如渠，洪蚶专车，琼〈王半〉晞曜以莹珠，石〈虫去〉应节而扬葩，若乃龙鲤一角，奇鸧九头，有鳖三足，有龟六眸，赪蟞肺跃而吐玑，文魮磬鸣以孕璆，〈马孛〉马腾波以嘘蹀，水兕雷咆乎阳侯，雹布馀粮，星离沙镜，青纶竞纠，缛组争映，石帆蒙笼以盖屿，蓱实时出而漂泳，其下则金矿丹砾，云精烛银，鸣石列乎阳渚，浮磬肆乎阴滨，其羽族则有晨鹄天鸡，鴢𪉑鸥鹱，千类万声，自相喧聒，繁蔚芳蓠，隐蔼水松，涯灌芊萰，潜荟葱茏，爰有包山洞庭，巴陵地道，潜达傍通，幽岫窈窕，金精玉英瑱其里，瑶珠怪石綷其表，海童之所巡游，琴高之所灵矫，冰夷倚浪以傲睨，江妃含嚬而矊眇，若乃宙宇澄寂，八风不翔，舟子于是搦棹，涉人于是檥榜，漂飞云，运艅艎，舳舻相属，万里连樯，溯回沿流，或渔或商，长风颹以增扇，广莫〈风劦〉［音丽。］而气整，徐而不〈风委〉，疾而不猛，鼓帆迅越，〈走白〉涨截浻，倏忽数百，千里俄顷，于是芦人渔人，摈落江山，衣则羽褐，食惟蔬鲜，或挥轮于悬蛇奇，或中濑而横旋，忽忘夕而宵归，咏采菱以叩舷，及其谲变儵怳，符祥非一，动应无方，感事而出，经纪天地，错综人术，妙不可尽之于言，事不可穷之于笔。
晋庾阐涉江赋曰：发中州之曲泫，背石头之岩岨，溯晨风而遥迈，乘涛波而容与，于是时也，夕日将昏，天吴骇奔，阳侯漂海，若泛江豚，尔乃云雾勃起，风流溷淆，排岩拒濑，触石兴涛，澎湃洗渒，郁怒咆哮，回连波以岳坠，壑后土而川窅，总百川之殊势，集朝宗乎沧浪，注天波于析木，潋东极乎扶桑，体含弘而弥泰，道谦尊而逾光，齐山海以比量，冠百谷而称王，此则水之势也，且夫山川朅怪，水物含灵，鳞千其族，羽万其名，毛群诡观，倮类殊形，明月晞光以夕耀，金沙逐波而吐瑛，抚楫中流，汨徂西土，过乎历阳之津，迄乎横江之浦，若乃越三江之下口，眇濡须以迳渡，邈天险之遐势，历习坎之重固，川渎泓澄以含景，山水氵甲氵鼠而鳞布。
晋曹毗涉江赋曰：迄赵屯，历彭川，修岸靡靡，莞苇芊芊，紫莲被翠波而抗英，碧椹乘天岸而星悬，百籁夕奏，山精夜燃，狂梠萧瑟以洞骇，洪涛突兀而横峙，尔乃江豨彭濞，夜火𪸩焕，凌错吐梠，骇鲸喷澜，采蜂于是泛波，文鱼于是登岸。
【歌】晋夏侯湛江上泛歌曰：悠悠兮远征，倏倏兮暨南荆，南荆兮临长江。临江河兮讨不庭，江水兮浩浩，长流兮万里，洪浪兮云转，阳侯兮奔起，惊翼兮垂天，鲸鱼兮岳跱，蘪芜纷兮被皋陆，修竹郁兮翳崖趾，望江之南兮遨目桂林，桂林蓊郁兮鹍鸡扬音，凌波兮原济，舟楫不具兮江水深沈，嗟回盻于北夏，何归轸之难寻。
◇淮水
《尚书·禹贡》曰：道淮自桐柏。
《毛诗》曰：率彼淮浦，省此徐土。
水经曰：淮水出南阳平氏县昭稽山，东北过桐柏山。
《山海经》曰：淮水出馀山，山在朝阳义乡西，入海。
【赋】魏文帝浮淮赋曰：建安十四年，师自谯东征，大兴水军，泛舟万艘，虽孝武舳舻千里，殆不过也，溯淮水而南迈，泛洪潭之皇波，仰岩岗之隆阻，经东山之曲阿，于是惊风泛，涌波骇，众帆张，群棹起，争先逐进，莫过［疑涉下适字衍。］适相待。
魏王粲浮淮赋曰：从王师以南征，浮淮水而遐逝，背涡浦之曲流，望马丘之高澨，于是迅风兴，涛波动，长濑潭渨，滂沛汹溶。
◇汉水
《山海经》曰：嶓冢之山，汉水出焉，东南流，注于江。
《尚书·禹贡》曰：嶓冢道漾，东流为汉。
《毛诗》曰：汉广，德广所及也，文王之化，被乎南国，美化行于江汉之域，汉有游女，不可求思。
《左氏传》曰：屈完谓齐桓公曰：楚国方城以为城，汉水以为池。
【诗】梁简文帝玩汉水诗曰：杂色昆仑水，泓澄龙首渠，岂若兹川丽，清流疾且徐，离离细碛净，蔼蔼树阴疏，石衣随溜卷，水芝扶浪舒，连翩写去楫，镜澈倒遥墟，聊持点缨上，于是察川鱼。
【赋】后汉蔡邕汉津赋曰：夫何大川之浩浩，披厚土以载形，纳阳谷之所吐，兼汉沔之殊名，总畎浍之群液，演西土之阴精，过曼山以左回，游襄阳而南萦，于是游目骋观，南援三州，北集京都，上控陇坻，下接江湖，导财运货，懋迁有无，既乃风焱萧瑟，勃焉并兴，阳侯沛以奔骛，洪涛涌以沸腾，原乘流以上下，穷沧浪乎三澨，观固宗之形兆，看洞庭之交会。
◇洛水
《山海经》曰：洛水出洛西山，东北注河，入成皋之西。
《易》曰：河出图，雒出书，圣人则之。
《尚书》曰：道洛自熊耳，东北会于涧瀍。
《国语》曰：灵王二十二年，谷洛龙斗，将毁宫室，王欲壅之，太子晋曰：夫山，土之聚也，薮，物之归也，川，气之导也，泽，水之锺也，夫水聚于高，归于下，今吾执政，无乃实所僻，而祸夫二川之神，王卒壅之，王室大乱。
《淮南子》曰：雒水轻利宜禾。
谢承《后汉书》曰：沛国陈宣，建武十年，雒水出，造天津城门，或欲筑塞之，宣谏曰：昔王尊正身，金堤水退，况圣人耶，言未绝而水去。
汉官典职曰：德阳殿，周游容万人，自偃师去宫四十五里，激洛水于殿下。
【诗】太宗皇帝临洛水诗曰：春搜驰骏骨，总辔俯长河，霞处流萦锦，风前瀁卷罗，水花翻照树，隄兰倒插波，岂必汾阴曲，秋云发棹歌。
苏味道和受图温洛诗曰：绿绮膺河检，青坛俯洛滨，天旋俄制跸，孝享属严禋，陟配光三祖，怀柔洎百神，雾开中道日，雪敛属车尘，预奉咸英奏，长歌亿万春。
李峤和拜洛诗曰：七萃銮舆动，千年瑞检开，文如龟贝出，图似凤衔来，殷荐三神享，明祠万国陪，周旗黄鸟集，汉幄紫云回，日暮钩陈转，清歌上帝台。
牛凤及和受图温洛诗曰：八神承玉辇，六羽惊瑶溪，戒道伊川北，通旌涧水西，御图开洛匮，刻石与天齐，瑞日波中上，仙禽雾里低，微臣矫弱翮，抃舞接鸾鹥。
【赋】魏曹子建《洛神赋》曰：余从京域，言归东藩，背伊阙，越轘辕，经通谷，凌景山，容与乎阳林，流眄乎洛川，睹一丽人，于岩之畔，乃援御者而告之曰：彼何人斯，若斯之艳也，御者对曰：臣闻河洛之神，名曰虙妃，君王所见，无乃是乎，余告曰：其形也，翩若惊鸿，婉若游龙，仿佛兮若轻云之蔽月，飘飖兮若流风之回雪，于是忽焉纵体，以游以嬉，左倚采旄，右荫桂旗，攘皓腕于神浒，采湍濑之玄芝，收和颜而静志兮，申礼防以自持，尔乃众灵杂遝，命俦啸侣，或戏清流，或翔神渚，或采明珠，或拾翠羽，从南湘之二妃，携汉滨之游女，体迅飞凫，飘忽若神，凌波微步，罗袜生尘，于是屏翳收风，川后静波，冯夷鸣鼓，女娲清歌，腾文鱼以警乘，鸣玉銮以偕逝，六龙俨其齐首，载云车之容裔。
