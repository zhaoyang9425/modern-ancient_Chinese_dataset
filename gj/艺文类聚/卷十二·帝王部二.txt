◇殷成汤
《春秋元命苞》曰：汤臂四肘，是谓神肘。
《尚书璇玑钤》曰：汤受金符帝箓，白狼衔钩入殷朝。
《尚书·中候》曰：天乙在亳，诸邻国襁负归德，东观乎雒，降三分璧，黄鱼双跃，出济于坛，化为黑玉，赤勒曰：玄精天乙，受神福，伐桀克。
尚书汤誓曰：伊尹相汤伐桀，升自陑，遂与桀战于鸣条之野。
《春秋元命苞》曰：汤之时，其民大乐，其救之于患害，故乐名大护，护者救也，一云，扶都感白气而生汤。
《周书》曰：汤放桀而归于亳，三千诸侯大会，汤取天子之玺，置之于天子之座左，复而再拜，从诸侯之位，汤曰：此天子之位，有道者可以处之矣，夫天下非一家之有也，有道者之有也，故天下者，唯有道者理之，唯有道者宜处之，汤以此三让，三千诸侯，莫敢即位，然后汤即天子之位。
《孟子》曰：汤居亳，与葛伯为邻，葛伯不祀，汤使人问，何为不祀，曰：无以供牺牲，汤遗之牛羊，葛伯得而食之。又不祀，汤又问之，曰：无以供粢盛，汤使亳民为之耕，老弱馈食，葛伯率众要其酒肉黍稷者，遮而夺之，不以饔授者则杀之，有一童子，以黍肉饷，杀而夺焉，汤乃兴师伐葛伯，天下闻之，皆曰：非富天下也，为疋夫疋妇报雠也。
《吕氏春秋》曰：成汤之时，有谷生于庭，昏生，至旦而大合拱，史请卜其故，汤退卜者曰：吾闻祥者福之先也，见祥而为不善，则福不至，妖者祸之先也，见妖而为善，则祸不至，于是早朝晏退，问疾吊丧，务镇抚百姓，三日而谷亡，尚书大传曰：夏人饮酒，醉者持不醉者，不醉者持醉者，相和而歌曰：盍归于亳，盍归于亳上，亳亦大矣，故伊尹退而闲居，深听乐声，［思其故也，是时伊尹仕桀。］更曰：觉兮较兮，吾大命格兮，［觉兮谓先知者，较兮谓直道者也，格，至也，吾，语桀也。］去不善而就善，何乐兮，伊尹入告于桀曰：大命之亡有日矣，桀哑笑曰：天之有日，犹吾之有民也，日亡，吾亦亡矣，是以伊尹遂去夏适汤。
《说苑》曰：汤欲伐桀，伊尹请且乏贡职，以观夏动，桀怒，起九夷之师，伊尹曰：未可，彼尚能起九夷之师，是罪在我也，汤乃谢请服，入贡职，明年。又乏贡职，桀起九夷之师，九夷之师不起，伊尹曰：可矣，汤乃兴师伐桀，残之，迁于南巢。
《帝王世纪》曰：成汤一名帝乙，丰下锐上，倨身而扬声，长九尺，有圣德，诸侯有不义者，汤从而征之，诛其君，吊其民，天下咸悦，故东征则西夷怨，南征则北狄怨，曰：奚为而后我，凡二十七征而德施于诸侯，出见罗者，方祝曰：从天下者，从地出者，四方来者，皆入吾罗，汤曰：嘻，尽之矣，非桀其孰能为此哉，乃命解其三面，而置其一面，更教之祝曰：欲左者左，欲右者右，欲高者高，欲下者下，吾取其犯命者，汉南诸侯闻之，咸曰：汤之德至矣，泽及禽兽，况于人乎，一时归者三十六国，及夏桀无道，罪谏者，汤使人哭之，桀囚汤使于夏台，而后释之，诸侯由是咸叛桀附汤，同日贡职者五百国，三年而天下咸服，汤自伐桀后，大旱七年，殷史卜曰：当以人祷，汤曰：吾所为请雨者民也，若必以人祷，吾请自当，遂斋戒，剪发断爪，以己为牲，祷于桑林之社，言未已而大雨，方数千里，汤践天子位十三年，年百岁而崩。
【赞】魏陈王曹植殷汤赞曰：殷汤伐夏，诸侯振仰，放桀鸣条，南面以王，桑林之祷，炎灾克偿，伊尹佐治，可谓贤相。
又汤祷桑林赞曰：惟殷之世，炎旱七年，汤祷桑林，祈福于天，剪发离爪，自以为牲，皇灵感应，时雨以零。
周庾信汤解网赞曰：连珠两起，合玉双沉，谷为祥树，桑成乐林，三方落网，一面驱禽，德以行政，仁乎用心。
◇周文王
《春秋元命苞》曰：文王四乳，是谓含良，盖法酒旗，布恩舒明，［酒者乳也，能乳天下，布恩之谓也。］
《周书》曰：文王在镐，召太子发曰：我身老矣，吾语汝，我所保与我所守，传之子孙，吾厚德而广惠，不为骄侈，不为泰靡，童牛不服，童马不驰，土不失其宜，万物不失其性，天下不失时，以成万材，万材已成，牧以为人，天下利之而勿德，是谓大仁。
《墨子》曰：赤鸟衔珪，降周之歧社，曰：命周文王伐殷。
《韩子》曰：昔文王请入雒西地赤壤之国方千里，以解炮烙之刑，天下皆说，仲尼曰：大哉文王，轻千乘之国，而请解炮烙之刑。
《韩诗外传》曰：昔周文王寝疾五日而地动，东西南北，不出四郊，有司请曰：臣闻地之动为人主也，今者君王寝疾五日而地动，四面不出国郊，群臣皆恐，曰：请移之，文王曰：奈何其移之也，对曰：兴事动众，以增国城，其可移之，文王曰：夫天之见妖，以伐有罪，我必有罪，故天以罚我也，今又专兴事动众，以增国城，是重吾罪也，不可，请改行重善移之，其可以免乎，于是遂谨其礼祑皮革，以交诸侯，饰其辞令币帛，以出礼俊士，颁其爵列等级田畴，以赏群臣，行无几何而疾止。
《琴操》曰：受命者，谓文王受天命而王，文王以纣时为歧侯，躬修道德，执行仁义，百姓附亲，是时，纣为无道，刳胎斮涉，废坏仁人，天统易运，诸侯瓦解，皆归文王，其后有凤皇衔书于文王之郊，文王曰：殷帝无道，虐乱天下，皇命已移，不得复久，乃作凤皇之歌，其章曰：翼翼翔翔，彼鸾皇兮，衔书来游，以命昌兮，瞻天案图，殷将亡兮，苍苍昊天，始有萌兮，神连精合，谋于房兮。
又曰：文王备修道德，百姓亲附，文王有二子，周公武王，皆圣，是时，崇侯虎与文王列为诸侯，德不及文王，常嫉妒之，乃谮文王于纣曰：西伯昌圣人也，长子发中子旦皆圣人也，三圣合谋，君其虑之，乃囚文王于羑里，将欲杀之，于是文王四臣散宜生等，周流海内，经历丰土，得美女二人，水中大贝，白马朱鬛，以献于纣，陈于中庭，纣立出西伯，文王在羑里时，演易八卦以六十四，作郁厄之辞，困于石，据于蒺藜，乃申愤以作歌曰：殷道溷溷，浸浊烦兮，朱紫相合，不别分兮，迷乱声色，信谗言兮，炎炎之虐，使我愆兮，幽闭牢阱，由其言兮，遘我四人，忧勤勤兮。
《论衡》曰：文王饮酒千锺，孔子百觚，言圣人能以德持酒也，如一坐千锺百觚，此酒徒，非圣人也。
《帝王世纪》曰：文王昌，龙颜虎肩，身长十尺，焜有四乳，敬老慈幼，晏朝不食，以延四方之士，是以大〈真真〉闳夭散宜生南宫适之属咸至，是为四臣，文王虽在诸侯之位，袭父为西伯，纣既囚文王，文王之长子曰伯邑考，质于殷，为纣御，纣烹以为羹，赐文王，曰：圣人当不食其子羹，文王得而食之，纣曰：谁谓西伯圣者，食其子羹，尚不知也。
【赞】魏陈王曹植文王赞曰：于赫圣德，寔惟文王，三分有二，犹复事商，化加虞芮，傍暨四方，王业克昭，武嗣遂光。
又文王赤雀赞曰：西伯积德，天命攸顾，赤雀衔书，爰集昌户，瑞为天使，和气所致，嗟尔后王，昌期而至，周庾信文王见吕尚赞曰：言归养老，垂钓西川，岸止盘石，溪唯小船，风雨未感，意气怡然，有此相望，于今几年。
◇周武王
《尚书·中候》曰：太子发，以纣存三仁，虽即位，不称王，［三仁，箕子比干微子。］
乐稽耀嘉曰：武王承命兴师，诛于商，万国咸喜，军渡孟津，前歌后舞，克殷之后，民乃大安，家给人足，酌酒郁摇，［郁摇，喜濬。］
《史记》曰：武王修文王业，东观兵孟津，为文王木主，载以居中军，自称太子发，言奉文王以伐，不敢自专，遂兴师，渡于河，时诸侯不期而会孟津者八百，诸侯皆曰：纣可伐，武王曰：未可也，乃还师，居二年，闻纣昏乱滋甚，杀比干，囚箕子，太师疵少师彊微子，抱其祭器而饹周，于是武王乃渡孟津，伐纣，纣师皆倒干戈以战，纣军溃畔，纣死。
《帝王世纪》曰：武王见暍人，王自左拥而右扇之，纣政弥乱，殷太史向挚，载其图书而归周，王以告于诸侯，四年，起师而东，至商郊牧野，乃作木檐，［○帝王世纪作牧誓。］王袜系解，五人御于前，莫肯为王系袜，皆曰：臣所以事君王，非为系袜也，王乃释旄钺而系之，与纣战，纣师败绩，禽费仲恶来，纣赴于京，自燔于宣室而死，二嬖妾与妲己亦自杀，乃以大白髦麾诸侯入殷商都，百姓咸待于郊，王使告曰：上天降休，商人皆拜，王亦答拜，以兵入，造纣及妲己尸，王亲射之，三发，然后下车，以剑击之，周公为司徒，使以黄钺斩纣头，悬于大白之旗，召公为司空。又使以玄钺斩妲己颈，县之小白旗，置旌于商容之庐，命召公释箕子之囚，赐贝千朋，命原公释百姓之囚，归璇台之珠玉，命南宫括散鹿台之财，发巨桥之粟，以赈贫民，命南宫伯达史逸，迁九鼎于洛邑，命闳夭封比干之墓，命宗祝飨祀于军，微子胶鬲，皆委质为臣，殷人咸喜曰：王之于人也，死犹封其墓，况其生者乎，王之于贤仁也，亡者犹表其庐，况其存者乎，王之于财也，聚者犹散之，况其复藉者乎，王之于色也，在者犹归其父母，况复征之乎。
【赞】魏陈王曹植周武王赞曰：桓桓武王，继世灭殷，咸任尚父，且作商臣，功加四海，救世济民，天下宗周，万国是宾。
◇周成王
《春秋元命苞》曰：文王造之而未遂，武王遂之而未成，周公旦抱少主而成之，故曰成王。
《贾谊书》曰：周成王问鬻子曰：寡人闻圣人在上位，使民富且寿，若夫富则可为也，若夫寿则在天乎，鬻子对曰：夫圣王在上位，天下无军兵之事，故诸侯不私相攻，而民不私相斗也，则民得尽一生矣，圣王在上，则君积于德化，而积于用力，故妇人为其所衣，丈夫为其所食，则民无冻饿，已得二生矣，圣人在上，则君积于仁，吏积于爱，民积于顺，则刑罚废而无夭遏之诛，民则得三生矣，圣王在上，则使人有时，而用之有节，则民无厉疾，民得四生矣。
《史记》曰：成王少，周公摄行政，管叔蔡叔群弟疑周公，与武庚作乱，周公奉成王命，诛武庚，杀管叔，放蔡叔，以微子启代殷后，国于宋，周公行政七年，成王长，周公反政成王，北面就群臣之位，成王在丰，使召公复营洛邑，如武王之意，卒营筑，居九鼎焉，曰：此天下之中，四方入贡，道理均。
《帝王世纪》曰：成王元年，周公为冢宰，摄政，王年少，未能治事，故号曰孺子，八年，春正月朔，王始躬政事，以周公为太师，封伯禽于鲁，父子并命，周公拜于前，鲁公拜于后，王以周公有勋劳于天下，故加鲁以四等之上，兼二十四附庸，地方七百里，既营都洛邑，复居酆镐，淮夷徐戎及奄阝叛，王乃大搜于岐阳，东伐淮夷。
【赞】魏陈王曹植周成王赞曰：成王继武，贤圣保傅，年虽幼稚，岐嶷有素，初疑周公，终焉克寤，旦奭佐治，遂至刑错。
又周公赞曰：成王即位，年尚幼稚，周公居摄，四海慕利，罚叛柔服，祥应仍至，诵长反政，达天忠义。
周庾信成王刻桐叶封虞叔赞曰：虞叔百里，居河之汾，帝刻桐叶，天书掌文，礼以成德，乐以歌勋，天子无戏，唐其有君。
◇汉高帝
河图提刘曰：帝季，日角戴胜，斗焜龟背龙股，长七尺八寸，明圣宽仁，好任主轸。
《春秋孔演图》曰：其人日角龙颜，姓卯金，含仁义。
《史记》曰：高祖讳邦，字季，沛丰邑中阳里人，为人隆准而龙颜，美须髯，左股有七十二黑子，宽仁爱人，意豁如也，为泗上亭长，常从王媪武负贳酒饮，醉卧，武负王媪见其上常有龙，怪之，高祖每留饮，酒雠数倍，吕公者，好相人，见高祖状貌，因敬重之，吕公曰：臣少好相人，相人多矣，无如季相，原季自爱，臣有息女，原为箕帚妾，女即吕后也，生孝惠帝鲁元公主，有一老父过，请饮，老父相吕后曰：夫人天下贵人也，令相两子，见孝惠帝，曰：夫人所以贵者，乃此男，鲁元公主亦皆贵，老父已去，高祖从旁舍来，吕后具言，高祖乃追及老父，老父曰：向见者夫人儿子，皆似君相，君相贵不可言，及高祖贵，遂不知老父去处，高祖以亭长为县送徒于骊山，到丰西泽中亭，止饮，夜皆解纵所送徒，高祖夜经泽中，前有大白蛇当径，高祖拔剑斩之，［事具符命部。］秦始皇帝常曰：东南有天子气，于是东游，高祖隐于芒砀山泽间，吕后与人俱求，常得之，高祖怪问吕后，吕后曰：季所在山居，上常有云气，故往常得季，高祖兴诸侯兵，共击项羽，项羽败而走，使骑将灌婴追杀羽东城，正月，诸侯尊汉王为皇帝。
又曰：范增说项羽曰：沛公居东，贪于财货，好美姬，今入关，财物无所取，妇女无所幸，此其志不在小，吾令人望气，皆为龙虎，成五采，此天子气也。
《汉书》曰：汉承尧运，德祚已盛，断蛇著符，旗帜尚赤，协于火德，自然之应，得天统矣。
《论衡》曰：项羽与高祖俱起，威力轻重，未有所定，高祖诛羽，难于斩铁也，武王伐纣，易于摧木也，然则汉力胜周多矣，汤武伐桀纣，一敌也，高祖诛秦杀项羽，兼胜二家，力倍汤武，五代之起，皆有因缘，力易为也，高祖从亭长，提三尺剑，取天下，光武由白水，奋威武，帝海内，无尺土所因，一位所乘，直奉天命，推勋自然，此则起高于川污，为深于丘山也。
荀悦汉纪论曰：高祖开建大业，统毕元功，度量规矩，不可尚矣，天下初定，庶事草创，故韶夏之音，天下未闻焉。
《帝王世纪》曰：礼称至道以王，义道以霸，观高祖之取天下也，遭秦暴乱，不阶尺土之资，不摧将相之柄，发迹泗亭，奋其智谋，衔勒英雄，鞭驱天下，或以德致，或以义成，事以权断，顺逆不常，霸王之道杂焉，是以居帝王之位，而无一定之制，三代之美，固难及矣。
【述】后汉班固高祖纪述曰：皇矣汉祖，纂尧之绪，实天生德，聪明神武，秦人不纲，网漏于楚，爰兹发迹，断蛇奋旅，神母告符，朱旗乃举，粤蹈秦郊，婴来稽首，革命创制，三章是纪，应天顺民，五星同晷，项氏叛换，黜我巴汉，西土宅心，战士愤怨，乘衅而运，席卷三秦，割据河山，保此怀民，股肱萧曹，社稷是经，爪牙信布，腹心良平，恭行天罚，赫赫明明。
【赞】魏陈王曹植汉高皇帝赞曰：屯云斩蛇，灵母告祥，朱旗既抗，九野披攘，禽婴克羽，扫灭英雄，承机帝世，功著武汤。
晋傅玄汉高祖画赞曰：赫赫汉祖，受命龙兴，五星协象，神母告征，讨秦灭项，如日之升，超从侧陋，光据万乘。
周庾信汉高祖置酒沛宫画赞曰：游子思旧，来归沛宫，还迎故老，更召歌童，虽欣入沛，方念移丰，酒酣自舞，先歌大风。
【碑】后汉班固高祖泗水亭碑曰：皇皇炎汉，兆自沛丰，干降著符，精感赤龙，承魁流裔，袭唐末风，寸木尺土，无Ａ斯亭，建号宣基，维以沛公，杨威斩蛇，金精摧伤，涉关凌灞，受爵汉中，勒兵陈东，剟禽三秦，陈张画策，萧勃翼终，出爵襃贤，列土封功，炎火之德，弥光以明，源清流洁，本盛末弘，序将八十，赞述股肱，休勋显祚，永永无彊，于皇旧亭，留嗣是承，天之福祐，万年是兴。
【论】后汉孔融周武王汉高祖论曰：武王从后稷以来，至其身，相承积五十世，俱有鱼鸟之瑞，至高祖一身修德，瑞有四，吕公望形而荐女，吕后见云知其处，白蛇分，神武哭，西入关，五星聚。又武王伐纣，斩而刺之，高祖入秦，赦子婴而遗之，是宽裕又不如高祖也。
魏高贵乡公少康汉高祖论曰：上问荀𫖮等曰：有夏既衰，后相殄灭，少康收辑夏众，复禹之绩，高祖拔起垄亩，芟夷秦项，考其功德，谁宜为先，𫖮等曰：造之与因，难易不同，少康功德虽美，犹为中兴，与汉世祖同流可也，至如高祖，臣等以为优，上曰：少康生于灭亡之后，降为诸侯之隶，能布其德而兆有其谋，卒灭过戈，复禹之绩，祀夏配天，不失旧物，非至德弘仁，岂济斯勋，汉祖因土崩之势，收一时之权，为人子则数危其亲，为人君则因贤相，为人父则不能卫子，身殁之后，社稷几倾，若与少康易地而处，或未能复大禹之绩也，推此言之，宜高夏康而下汉祖矣。
◇汉文帝
《史记》曰：孝文皇帝，初立为代王，都中都，高后崩，吕产等欲为乱，以危刘氏，大臣共诛之，使人迎代王，代王问左右郎中令张武，张武等议，原大王称疾以无往，观其变，中尉宋昌进曰：群臣议皆非也，今高帝子，独淮南王与大王，大王又长，贤圣仁孝，闻于天下，故大臣因天下之心而欲迎立大王，大王勿疑也，乃命宋昌参乘，张武等六人乘传，诣长安，驰入代邸，代王西乡让者再，遂即天子位。
又曰：孝文帝即位二十三年，宫室苑囿，狗马服御，无所增益，有不便，辄弛以利民，常欲作露台，召匠计之，直百金，帝曰：百金中民十家之产，吾奉先帝宫室，常恐羞之，何以台为，所幸慎夫人，衣不曳地，帏帐不得文绣，以示敦朴，先与匈奴和亲，匈奴背约入盗，然令边备守，不得发兵深入，恶烦苦百姓，群臣如袁盎等，称说虽切，常假借用之，群臣如张武受赂遗金钱，觉，上常发御府金钱赐之，以愧其心，专务以德化民，是以海内殷富，兴于礼义。
又曰：孔子言必世而后仁，善人为邦百年，亦可以胜残去杀矣，诚哉是言，汉兴至孝文，四十有馀载，德至盛也。
《汉书》曰：孝文皇帝讳恒，高帝中子也，母曰薄皇后。
又曰：文帝断狱四百，几致刑措。
又曰：武帝问东方朔曰：吾欲化民，岂有道乎，朔对曰：原近述孝文皇帝之时，当世耆老，皆闻见之，贵为天子，富有四海，身衣弋绨，足履革舄，以韦带剑，莞蒲为席，集上书囊为殿帷。
【述】后汉班固文帝述曰：太宗穆穆，允恭玄默，化民以躬，师下以德，农不共贡，罪不收帑，宫不新馆，陵不崇墓，我德如风，民应如草，国富刑清，登我汉道。
【赞】魏陈王曹植汉文帝赞曰：孝文即位，爱物检身，骄吴抚越，匈奴和亲，纳谏赦罪，以德让民，殆至刑错，万国化淳。
◇汉景帝
《史记》曰：汉兴，孝文施德，天下怀安，至孝景，不复忧异姓，而晁错刻削诸侯，遂使七国俱起，合从而西乡，以诸侯大盛，而错为之不以渐也，及主父偃言之，而诸侯以弱，卒以安汉，安危之几，岂不以谋哉。
《汉书》曰：孝景帝讳启，文帝大子也，母曰窦皇后。
又曰：孔子称斯民三代之所以直道而行也，信哉，周秦之獘，网密文峻，而奸宄不胜，汉兴，拂除烦苛，与民休息，至孝文，加之以恭俭，孝景遵业，五六十载之间，至于移风易俗，黎民醇厚，周云成康，汉言文景，美矣。
【述】后汉班固景帝述曰：孝景莅政，诸侯方命，克伐七国，王室以定，非怠非荒，务在农桑，著于甲令，民用宁康。
【赞】魏陈王曹植汉景帝赞曰：景帝明德，继文之则，肃清王室，克灭七国，省役薄赋，百姓殷昌，风移俗易，齐美成康。
◇汉武帝
《汉书》曰：孝武皇帝讳彻，景帝中子也，元封元年，行自云阳，北历上郡西河五原，出长城，登单于台，临北河，勒兵十八万骑，旌旗千馀里，威震匈奴，还，登封泰山。又自浔阳浮江，亲射蛟江中，获之，舳舻千里。又登之罦，东来(汉书武纪注作莱。)有之罦山祠，浮大海，山称万岁。
又曰：汉承百王之弊，高祖拨乱反正，文景务在养民，至于稽古礼文之事，犹多阙焉，孝武初立，卓然罢黜百家，表章六经，遂畴咨海内，举其俊民，与之立功，兴太学，修郊祀，改正朔，定历数，协音律，作诗乐，建封禅，祀百神，号令文章，焕焉可述，后嗣得遵洪业，而有三代之风，如武帝之雄材大略，不改文景之恭俭，以济斯民，虽诗书所称，何有加焉。
荀悦《汉纪》曰：武皇帝恢万世业，内修文学，外曜武威，延天下之士，济济盈朝，兴事创制，无所不施，先王之风，粲然存矣，然犹好其文，未尽其实，发其始，不克其终，奢侈无限，穷兵极武，百姓空竭，万民罢弊，当此之时，天下骚然，海内无聊，而孝文之业衰矣。
刘歆《七略》曰：孝武皇帝，敕丞相公孙弘，广开献书之路，百年之间，书积如丘山，故外则有太常太史博士之藏，内则有延阁广内秘室之府。
《桓子新论》曰：汉武帝材质高妙，有崇先广统之规，故即位而开发大志，考合古今，模获前圣故事，建正朔，定制度，招选俊杰，奋扬威怒，武义四加，所征者服，兴起六艺，广进儒术，自开辟以来，唯汉家最为盛焉，故显为世宗，可谓卓尔绝世之主矣，然上多过差，既欲斥境广土。又乃贪利争物之无益者，闻西夷大宛国有名马，即大发军兵，攻取历年，士众多死，但得数十疋耳。又歌儿卫子夫，因幸爱重，乃阴求陈皇后过恶而废退之，即立子夫，更其男为太子，后听邪臣之谮，卫后以忧死，太子出走灭亡，不知其处，信其巫蛊，多征会邪僻，求不急之方，大起宫室，内竭府军，［《太平御览》八十八作库。］外罢天下，百姓之死亡，不可胜数，此可谓通而蔽者也。
《典论》曰：孝武承四世之遗业，遇中国之殷阜，府库馀金钱，仓廪畜腐粟，因此有意乎灭匈奴，而得清边境矣，故即位之初，从王恢之画，设马邑之谋，自元光以迄征和，四五十载之间，征匈奴四十馀举，盛馀［二字御览八十八引无，此有讹脱。］逾广汉，绝梓岭，封狼居，禅姑幕，梁北河，观兵潮［御览八十八作瀚。］海，刈单于之旗，剿阏氏之首，探符离之窟，扫五王之庭，纳休屠昆耶之附，获祭天金人之宝，斩名王以千数，馘酋虏以万计，既穷追其散亡。又摧破其积聚，虏不暇于救死扶伤，疲困于孕重堕殒，元封初，躬执武节，告以天子自将，惧以两越之诛，彼时号为威震匈奴矣。
【述】后汉班固武帝述曰：世宗晔晔，思弘祖业，畴咨熙载，髦俊并作，厥作伊何，百蛮是攘，恢我疆宇，薄于四荒，武功既抗，亦迪斯文，宪章六学，统一圣真，封禅郊祀，祭旅百神，协律改王，飨兹永年。
【赞】魏陈王曹植汉武帝赞曰：世宗光光，文武是攘，威震百蛮，恢拓土疆，简定律历，辨修旧章，封天禅土，功越百王。
周庾信汉武帝聚书赞曰：献书路广，藏书府开，秦儒出谷，汉简吹灰，芝泥印上，玉匣封来，坐观风俗，不出兰台。
◇汉昭帝
《汉书》曰：昭皇帝讳弗，武帝子也，母曰赵婕妤，本以有奇异得幸，［婕妤有奇，谓手指不申，及有奇气。］及生帝，亦奇异，［十四月乃生。］
又曰：昔周成以孺子继统，而有管蔡四国流言之变，孝昭幼年即位，亦有燕盖上官逆谋之乱。成王不疑周公，孝昭委任霍光，各因其时以成名，大矣哉，承孝武奢侈馀獘，师旅之后，海内虚耗，户口减半，知时务之要，轻徭薄赋，与民休息，至始元元凤之间，匈奴和亲，百姓充实，举贤良文学，问民所疾苦，议盐铁而罢榷酤，尊号曰昭，不亦宜乎。
【述】后汉班固昭帝述曰：孝昭幼冲，冢宰推忠，燕盖诪张，实叡实聪，罪人斯得，邦家和同。
【论】魏文帝周成汉昭论曰：或方周成王于汉昭帝，佥高成而下昭，余以为周成王体上圣之休气，禀贤妣之贻诲，周召为保傅，吕尚为太师，口能言则行人称辞，足能履则相者导仪，目厌威容之美，耳饱仁义之声，所谓沉渍玄流，而沐浴清风者矣，犹有咎悔，聆二叔之谤，使周公东迁，皇天赫怒，显明厥咎，犹启诸金縢，稽诸国史，然后乃悟，不亮周公之圣德，而信金縢之教言，岂不暗哉，夫孝昭父非武王，母非邑姜，养惟盖主，相则桀光，体不承圣，化不胎育，保无仁孝之质，佐无隆平之治，所谓生于深宫之中，长于妇人之手，然而德与性成，行与体并，年在二七，早智夙达，发燕书之诈，亮霍光之诚，岂将有启金縢，信国史，而后乃寤哉，使夫昭成均年而立，易世而化，贸臣而治，换乐而歌，则汉不独少，周不独多也。
魏丁仪周成汉昭论曰：成王昭帝，俱以襁褓之幼，讬于冢宰，流言谗兴，此其艰险相似者也，夫以发金縢然后垂泣，与计日力便觉诈书，明之迟速，既有差矣，且叔父兄子，非相嫌之处，异姓君臣，非相信之地，霍光罹人谤而不出，周公赖天变而得入，推此数者，齐本而论末，计重而况轻，汉昭之优周成甚明者也，成王秀而获实，其美在终，昭帝苗而未秀，其得在始，必不得已而论二主，余与夫始者。
◇汉宣帝
《汉书》曰：孝宣皇帝讳询，字次卿，武帝曾孙，戾太子孙也，太子纳史良娣，生皇孙，皇孙纳王夫人，生皇帝，号曰皇曾孙，生数月，遭巫蛊事，太子良娣皇孙王夫人皆遇害，曾孙坐系郡邸狱，邴吉为廷尉监，治巫蛊，怜曾孙之无辜，使女徒乳养，私给衣食，至后，望气者言长安狱有天子气，上遣使皆杀之，内者令郭欀，［汉书宣纪，《太平御览》八十九作穰。］夜至郡邸狱，吉拒闭不得入，曾孙赖吉得全，因遭赦，高才好学，然亦喜游侠，斗鸡走马，具知闾里奸邪，吏治得失，时会朝请，舍长安尚冠里，身足下有毛，卧居数有光耀，昭帝崩，无嗣，霍光征昌邑王贺，贺淫乱废，光奏遣宗正德至尚冠里舍洗沐，赐御府，［○《太平御览》八十九府下有衣字。］太仆以𫐉轕车奉迎曾孙，就齐宗正府，封为阳武侯，群臣上玺绶，即皇帝位。
又曰：宣帝始立，谒见高庙，大将军光参乘，上内严惮之，若芒刺在背，后张安世代光参乘，天子从容肆意，甚安。
又曰：孝宣之治，信赏必罚，综核名实，政事文学法理之士，咸精其能，至于技巧工匠器械，自元成间，鲜能及之者，亦足以知吏称其职，民安其业也，遭值匈奴乖乱，推亡固存，信威北夷，单于慕义，稽首称蕃，功光宗祖，业垂后嗣，可谓中兴，侔德殷宗周宣矣。
荀悦汉纪曰：孝宣任法审刑，综核名实，听断精明，事业修理，下无隐情，是以功光前世，号为中宗，然不甚用儒术，是以德化不能纯备。
【述】后汉班固宣帝述曰：中宗明明，寅用刑名，时举博纳，听断惟精，柔远能迩，𪸩燿威灵，龙荒漠朔，莫不来庭，丕显祖烈，尚于有成。
◇后汉光武帝
《东观汉记》曰：世祖光武皇帝，高祖九世孙，出自长沙定王，定王生舂陵节侯，舂陵本在零陵郡，节侯孙孝侯，以土地下湿，元帝时，求封南阳蔡阳白水乡，因故国名曰舂陵，上隆准日角，大口，美须眉，身长七尺三寸，仁智明达，多权略，乐施爱人，在家重慎畏事，勤于稼穑，兄伯升，好侠，笑上事田作，比之高祖兄仲，上归旧庐，望见庐南有火光，以为人持火，呼之，光遂赫然属天，有顷不见，上异之，初伯升之起也，诸家子弟皆亡逃自匿，曰：伯升杀我，及闻上至，绛衣大冠，乃惊，以为独伯升如此，谨厚者亦为之。
又曰：王莽遣大司徒王寻大司空王邑，将兵来征，莽欲盛威武，王齐则［三字有讹脱，《太平御览》九十作以振山东，至驱六字。］虎豹犀象，奇伟猛兽，以长人巨无霸为垒校尉，秦汉以来师出，未尝有也，时汉兵八九千人，二公兵以五六十万，到，遂环昆阳城作营，且围之数百重，有流星坠寻营，营中正昼有云气，如坏山直下营而不及地尺而散，吏士皆厌伏，上选精兵三千人与战，大破之，杀司徒王寻，赴水溺死者以万数，滍水为之不流，更始以上为大司马，遣之河北，安集百姓，破邯郸，诛王郎，入宫收文书，寻得吏民谤毁上言可击者数千章，上会诸将烧之，曰：令反侧子自安也，更始遣使者立上为萧王。又击破铜马，受降适毕，贼亦两心，上敕降贼各归勒兵待，上轻骑入，按行贼营，贼曰：萧王推赤心置人腹中，安得不投死，由是皆自安。
又曰：诸将请上尊号，初王莽时，上与伯叔及姊婿邓晨攘人蔡少公坐语，少公道谶言刘秀当为天子，或曰是国师刘子骏也，上戏曰：何用知仆非也，坐者皆大笑，时传闻赤伏符，不见文章军中所，上未信，到鄗，上所与长安同舍诸生强华，自长安奉赤伏符诣鄗，与上会，群臣复伏固，［御览固下有请字。］乃命有司设坛鄗之千秋亭，六月，即皇帝位。
袁宏汉纪曰：南顿令钦，生光武皇帝，讳秀，字文叔。
《帝王世纪》曰：春秋兴［《太平御览》九十作称。］夏少康之起，有田一成，有众一旅，若汉之策命世祖，不阶成旅之资，平暴反正，遂建中兴，夏少康同美矣。
《续汉书》曰：昔羿寒浞篡夏数十年，少康生为牧人，能修德复夏，厥勋大矣，然尚有虞思及靡有鬲内外之助，至于光武，承王莽之篡，起自疋庶，一民尺土，靡有凭焉，发迹于昆阳，以数千屠百万，非胆智之至，孰能堪之，讨贼平乱，克复汉业，号称中兴，虽初兴者无以加之矣，中国既定，柔远以德，爱慎人命，下及至贱，武功既抗，文德术修，［武功以下，《太平御览》九十作武功既备，抗文德，修经术，此有讹倒。］勋绩弘矣。
薛莹汉纪曰：王莽之际，天下云乱，英雄并发，其跨州据郡，僣制者多矣，人皆有冀于非望，然考其聪明仁勇，自无光武俦也，加以宽博容纳，计虑如神，是以任光窦融，望风景附，马援一见，睹颜识奇，故能以十数年间，扫除群凶，清复海内，岂非天人之所辅赞哉，古者师不内御，而光武命将，皆授以方略，使奉图而进，其有违失，无不折伤，意岂文史之过乎，不然，虽圣人其犹病诸。
袁山松《后汉书》曰：前汉自成哀已下，天地纵横，巨猾窃命，刘氏旧泽犹存，而瞻乌之望殆绝，世祖以眇眇之胤，起白水之滨，身屈无妄之力，位举群贤并列，［御览九十作位与群竖并列，此有讹文。］于时怀玺者十馀，建旗者数百，高才者居南面，疾足者为王公，茫茫九州，瓜分脔切，湣湣苍生，尘消鼎沸，我扇之以仁风，驱之以大威，雪霜被而茨棘枯，横网振而逆鳞扫，群材毕凑，人鬼与能，数年之间，廓清四海，虽曰中兴，与夫始创业者，庸有异乎，诚哉马生之言，固已寥廓大度，同符高祖。又等太宗之仁，兼孝宣之明，一人之体，其殆于周，故能享有神器，据乎万乘之上矣。
【碑】后汉蔡邑光武济阳宫碑曰：王室中微，哀平短祚，奸臣王莽，偷有神器，十有八年，罪盈恶熟，天人致诛，帝乃龙见白水，渊跃昆滍，破前队之众，殄二公之师，收兵略地，经营河朔，于是群公诸将，据河洛之文，协符瑞之征，佥曰历数在帝，践祚允宜，乃以建武元年六月，即位于鄗县之阳，五成之陌，祀汉配天，罔失旧物，享国三十有三年，方内乂安，蛮夷率服，巡狩太山，禅梁父，皇代之遐迹，帝者之上仪，罔不毕举，道德馀庆，延于无穷，先民有言曰：乐乐其所自生，而礼不忘其本，是以虞称妫汭，姬美周原，皇天乃眷，神宫实始于此，厥路藐哉，所谓神丽显融，越不可尚，小臣河尹玮，来在济阳，顾见神宫，追惟桑梓褒述之义，用敢作颂，其辞曰：赫赫炎天，爰曜其晖，笃生圣皇，贰汉之微，稽度虔则，诞育灵姿，黄孽作慝，篡握天机，帝赫斯怒，爰整其师，应期潜见，扶阳而飞，祸乱克定，群凶殄夷，匡复帝载，万国以绥，巡于四岳，展义省方，登封降禅，升于中皇，爰兹初基，天命孔彰，子子孙孙，保之无疆。
【论】魏陈王曹植汉二祖优劣论曰：客有问余曰：夫汉二帝，高祖光武，俱为受命拨乱之君，此时事之难易，论其人之优劣，孰者为先，余应之曰：昔汉之初兴，高祖因暴秦而起，遂诛强楚，先［《太平御览》四百四十七作光。］有天下，功齐汤武，业流后嗣，诚帝王之元勋，人君之盛事也，然而名不继德，行不纯道，身没之后，崩亡之际，果令凶妇肆酖酷之心，嬖妾被人豕之刑，亡赵幽囚，祸殃骨肉，诸吕专权，社稷几移，凡此诸事，岂非高祖寡计浅虑以致，然彼之雄才大略，俶傥之节，信当世至豪健壮杰士也。又其枭将画臣，皆古今之鲜有，历世之希睹，彼能任其才而用之，听其言而察之，故兼天下，有帝位，流巨勋而遗元功也，世祖体干灵之休德，禀贞和之纯精，通黄中之妙理，韬亚圣之懿才，其为德也，聪达而多识，仁智而明恕，重慎而周密，乐施而爱人，值阳九无妄之世，遭炎光厄会之运，殷尔雷发，赫然神举，用武略以攘暴，兴义兵以扫残，神光前驱，威风先逝，军未出于南京，莽已毙于西都，夫其荡涤凶秽，剿除丑类，若顺迅风而纵烈火，晒白日而扫朝云也，尔乃庙胜而后动众，计定而后行师，故攻无不陷之垒，战无奔北之卒，是以群下欣欣，归心圣德，宣仁以和众，迈德以来远，故窦融闻声而影附，马援一见而叹息，股肱有济济之美，元首有穆穆之容，敦睦九族，有唐虞之称，高尚纯朴有羲皇之素，谦虚纳下，有吐握之劳，留心庶事，有日昃之勤，乃规弘迹而造皇极，创帝道而立德基，是以计功则业殊，比隆则事异，旌德则靡愆，言行则无秽，量力则势微，论辅则力劣，卒能握干图之休征，应五百之显期，立不刊之遐迹，建不朽之元功，金石播其休烈，诗书载其勋懿，故曰光武其优也。
◇汉明帝
《东观汉记》曰：孝明皇帝，世祖中子也，母光烈皇后，初让尊位为贵人，故帝年十二，以皇子立为东海公，三岁，进爵为王，幼而聪明叡智，容濬壮丽，世祖异焉，数问以政议，应对敏达，谟虑甚深，温恭好学，敬爱师傅，所以承事兄弟，亲密九族，内外周洽，世祖愈珍上德，以为宜承先序，诏废郭皇后，立阴贵人以为皇后，上以东海王立为皇太子，治尚书，备师法，兼通四经，略举大义，博观群书，以助术学。
又曰：建武四年，皇子阳生，丰下锐上，颜赤色，有似尧，上以赤色，名之曰阳，年十三，通春秋，上循其颈曰：吴季子，袁山松《后汉书》曰：皇帝讳阳，一名庄，字子丽。
华峤《后汉书》曰：世祖既以吏事自婴，明帝尤任文法，总揽威柄，权不借下，值天下初定，四民乐业，户口滋殖，中兴以来，追踪宣帝，以锺离意之廉淳，谏争恳恳，常以宽和为首，以此推之，难得而言也。
薛莹汉纪曰：明帝自在储宫，而聪允之德著矣，及临万机，以身率礼，恭奉遗业，一以贯之，虽夏启周成，继体持统，无以加焉，是以海内乂安，四夷宾服，断狱希少，有治平之风，号曰显宗，不亦宜乎。
范晔《后汉书》曰：帝善刑理，法令分明，日晏坐朝，幽枉必达，外内无幸曲之私，在上无矜大之色，断狱得情，号居前世十二，故后之言事者，莫不先建武永平之政，然而锺离意宋均之徒，常以察惠为言，夫岂弘仁之度未优乎。
【赞】晋傅玄汉明帝赞曰：肃矣孝明，杖法任刑，勤综万机，察下以情，未弘道治，用致太平，专信俗儒，非礼之经。
【诔】汉傅毅明帝诔曰：惟此永平，其德不回，恢廓鸿绩，遐方是怀，明明肃肃，四国顺威，赫赫盛汉，功德巍巍，躬履圣德，以临万国，仁风弘惠，云布雨集，武伏蚩尤，文腾孔墨，下制九州，上系皇极，丰美中世，垂华亿载，冠尧佩舜，践履五代，三雍既洽，帝道继备，七经宣畅，孔业淑著，明德慎罚，尊上师傅，薄刑厚赏，惠慈仁恕，明并日月，无有偏照，譬如北辰，与天同曜，发号施令，万国震惧，庠序设陈，礼乐宣布，璇玑所建，靡不奄有，贡篚纳赋，如归父母，正朔永昌，冠带儋耳，四方共贯，八极同轨。
◇汉和帝
《东观汉记》曰：孝和皇帝，章帝中子也，上自歧嶷，至于总角，孝顺聪明，宽和仁孝，帝由是深珍之，以为宜承天位，年四岁，立为太子，初治尚书，遂兼览书传，好古乐道，无所不照，上以五经义异，书传意殊，亲幸东观，览书林，阅篇藉，朝无宠族，惠泽沾濡，外忧庶绩，内勤经艺，自左右近臣，皆诵诗书，德教在宽，仁恕并洽，是以黎元宁康，万国协和，符瑞八十馀品，帝让而不宣，故靡得而纪。
《帝王世纪》曰：孝和之嗣世，正身履道，以奉大业，宾礼耆艾，动式旧典，宫无嫔嫱郑卫之燕，囿无般乐游畋之豫，躬履至德，虚静自损，是以屡获丰年，远近承风。
范晔《后汉书》曰：自中兴以后，逮于永元，虽颇有施张，而俱存不扰，是以齐民岁增，辟土世广，偏师出塞，则汉［后汉书和纪作漠。］北地空，都护西指，则通驿四万，岂其道远三代，术长前世，将服叛怀来，自有数也。
【诔】后汉苏顺和帝诔曰：天王徂登，率土奄伤，如何昊穹，夺我圣皇，恩德累代，乃作铭章，其辞曰：恭惟大行，配天建德，陶元二化，风流万国，立我蒸民，宜此仪则，厥初生民，三五作刚，载藉之盛，著于虞唐，恭惟大行，爰同其光，自昔何为，钦明允塞，恭惟大行，天覆地载，无为而治，冠斯往代，往代崎岖，诸夏擅命，爰兹发号，民乐其政，奄有万国，民臣咸祑，大孝备矣，閟宫有侐，由昔姜嫄，祖妣之室，本枝百世，神契惟一，弥留不豫，道扬末命，劳谦有终，实惟其性，衣不制新，犀玉远屏，履和而行，威棱上古，洪泽滂流，茂化沾溥，不玦少留，民斯何怙，歔欷成云，泣涕成雨，昊天不吊，丧我慈父。
后汉崔瑗和帝诔曰：玄景寝曜，云物见征，冯相考妖，遂当帝躬，三载四海，遏密八音，如丧考妣，擗踊号吟，大遂既启，乃徂玄宫，永背神器，升遐皇穹，长夜冥冥，曷云其穷。
