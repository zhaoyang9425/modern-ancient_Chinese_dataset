◇木
《春秋元命苞》曰：木之为言触也，气动跃也。
《易》曰：巽为木，坎，其于木也为坚多心，艮，其于木也为坚多节，离，其于木也为科上槁，［坚多心谓刚中也，山木坚直，故多节也，阴含气，故曰科，科，空也，为日所干，故上槁。］
又曰：地中生木升，君子以积小成高大。
《尔雅》曰：木族生为灌，灌木，丛木也。
《尚书》曰：兖州厥木惟条，［长也。］杨州厥木惟乔，［高也。］
又曰：三曰木，木曰曲直，曲直作酸。
《礼记》：孟春之月，盛德在木，孟春之月，无伐大树，［妨农故也。］
毛诗曰：黄鸟于飞，集于灌木。
又曰：樛木，后妃逮下也。
又曰：南有乔木，不可休息。
又曰：伐木丁丁，鸟鸣嘤嘤。
《礼斗威仪》曰：君乘木而王者，其政升平，则草木丰盛。
《春秋孔演图》曰：麟，木精也。
《六韬》曰：冬冰可折，夏条可结。
《庄子》曰：南伯子綦游于商之丘，见木焉，有异，结驷千乘，隐将庇其类，子綦曰：此何木也，然必异材，从而视其细枝，则拳曲而不可以为栋，俯而视其木根，不可以为棺椁，舐其叶则舌烂，嗅之则使人狂醒，子綦曰：此果不材之木，以至其大矣。
《慎子》曰：廊庙之材，盖非一木之枝也。
《尸子》曰：木之精气为必方。
《孙卿子》曰：玉在山而木润。
《玄中记》曰：百岁之树，其汁赤如血，千岁之树，精为青羊，万岁之树，精为青牛。
又曰：大树之山西，则有采华之树，服之则通万国之言，《博物志》曰：员丘土有不死树，食之乃寿。
《十洲记》曰：聚窟洲，海中申未地，上有大树，与枫木相似，而花叶香闻数百里，名为反魂树，于玉釜中煮取，汁如黑饴，名之为反生香，香气闻数百里，死尸在地，闻气仍活。
《汉书》：晁错上书曰：夫胡貉之地，积阴之处也，木皮三寸，［地寒故也。］《淮南子》曰：凡干木生鹿木根枝木者生于鹿木，凡见叶落而知岁暮，故叶落而长年悲，［长年人忌木黄，善时。］
谢承《后汉书》曰：方储幼丧父，事母终日，负土成坟，种奇树千株。
洪范，五行曰：三曰木。
声子曰：深根固蒂。
《书》曰：木从绳则正。
《诗》曰：出自幽谷，迁于乔木，荏苒柔木，君子树之。
稽命录［《太平御览》九百五十二作征。］曰：出号施令合民心，作乐制礼得天心，则草木有益于人者长，以养民，王者得礼之制，泽谷中生赤木。
又，宗庙生木。
又，夫子坟方一里，弟子各以四方奇木来植之。
又，万木细为杪。
传曰：慈母之恕其子折木，鸟能择木。
《阴符》曰：火生于木，祸发必克。
《国语》：伐木不自其本，必有后生，塞水不自其源，必有后流，除祸不自其本，必有后乱。
人之有孝也，犹树之有枝叶，犹庇荫之，况君子乎。
魏管辂过毌丘俭墓，［原讹武丘山险暮，据冯校本改。］林木虽茂，无形可久，碑诔惟美，无复可守，玄武藏头，苍龙无足，白虎衔尸，朱雀悲哭，四危以备，法当灭族。
子路曰：二亲之寿，怱若尘过隙，草木长，霜露不息，使贤者欲养二亲，其道不行。
《老子》曰：草木之生也柔脆，其死也枯槁。
又曰：合抱之木，生于毫末。
吕令［《太平御览》九百五十二作吕氏春秋。］曰：夫蜦蝉者，精在乎明其火，振其树而已，火不明，虽振何益，明不独在乎火，在暗，当今之世，暗则甚矣，人主有明其德者，天下之士其归也，若蝉之走明火矣。
又曰：木方盛，终日采之而复生，秋风下霜，一夕而零。
欲鸟者先树木。
人之有民，如木之有根，根深则本固。
《文选》：树木者忧其蠹，根杇则叶危。
《淮南子》曰：直木先伐，甘泉先竭。
撗海有鱼，抱大树能语，精名灵阳，午日称仙人者，老树也，［本条太平御览九百五十二作抱朴子。］
《山海经》曰：少室山上有木，名帝休，黄花黑叶，服之不怒。
仙序，王［《太平御览》九百五十二王下有须字。］少年入学，家最远，往来先，流辈怪之，常见如提一木三尺馀，至则柱屋间，流辈知取者，后不见。
《礼》曰：入山行木，无有斩伐。
《离骚》曰：一夫九首，拔木九千。
袅袅兮秋风，洞庭波兮木脱，［《太平御览》九百五十三作木叶下。］
罾何为兮木上。
搴芙蓉于木末。
《论语》：朽木不可雕也。
【诗】魏刘桢诗曰：昔君错畦畤，东土有素木，条柯不盈寻，一尺再三曲，隐生寘翳林，控偬自迫速，得讬芳兰苑，列植高山足。
周庾信咏树诗曰：交柯乍百倾，擢本或千寻，枫子留为式，桐孙待作琴，残核移桃种，空花植枣林，幽居对蒙密，蹊迳转深沉。
陈李爽赋得芳树诗曰：芳树千株发，摇荡三阳时，气软来风易，枝繁度鸟迟，春至花如锦，夏近叶成帷，欲寄边城客，路远讵能持。
陈贺循赋得庭中有奇树诗曰：三春节物始芳菲，游丝细草动春晖，香风飘舞花间度，好鸟和鸣枝上飞，临池间竹偏增绿，依阶映雪远如玉，温室庭前竟不言，鼓吹楼中能作曲，曾闻远别旧难思，攀折会取赠佳期，长条本自堪为带，密叶由来好作帷，星稀汉转月轮明，徘徊夜鹊屡相惊，欲识幽人兰杜迳，山窗芳桂复丛生。
梁何逊咏杂花诗曰：井上发新花，谁言不经染，已如薄紫拂，复以浓红点，状锦无裁缝，依霞有舒敛。
梁萧子范落花诗曰：绿叶生半长，繁英早自香，因风乱胡蝶，未落隐鹂黄，飞来入斗帐，吹去上牙床，非是迎冬质，宁可值秋霜。
梁刘孝威望隔墙花诗曰：隔墙花半隐，犹见动花枝，当由美人摘，讵止春风吹。
周庾信咏园花诗曰：𫏐往春园傍，聊过看果行，枝繁类金谷，花杂映河阳，自红无暇染，真白不须妆，燕送归菱井，蜂衔上蜜房，非是金炉气，何关柏殿香，总衣偏定好，应持奉魏王。
周明帝和王褒咏摘花诗曰：玉碗承花落，花落碗中芳，酒浮花不没，花含酒更香。
陈张正见赋得岸花临水发诗曰：奇树满春洲，落蕊映红浮，影间莲花石，光涵濯锦流，漾色随桃水，飘香入桂舟，别有仙潭菊，含芳独向秋。
梁刘孝威咏翦采花诗曰：叶舒非渐大，花发是家开，无论人讶似，蜂见也争来。
梁朱超咏翦采花诗曰：浅深依树色，舒卷听人裁，假令春已度，终住手中开。
梁鲍泉咏翦采花诗曰：花生翦刀里，从来讶逼真，风动虽难落，蜂飞欲向人，不知今日后，谁能逆作春。
梁豫章王萧综悲落叶诗曰：悲落叶，联翩下重叠，重叠落且飞，从横去不归，长枝交荫昔何密，黄鸟关关动相失，夕蕊杂凝露，朝花翻乱日，乱春日，起春风，春风春日此时同，一霜两霜犹可当，五晨六旦飒已黄，乍逐惊风举，高下任飘飏，悲落叶，落叶何时还，夙昔共根本，无复一相关，各随灰土去，高枝难重攀。
【赋】晋刘柔妻王氏春花赋曰：千葩粲其昭晰兮，百卉蒨而同荣，兰圃翘以含芳兮，芝薄振而沉馨，翠颖竞臻，众条频英，或异色同形，或齐芳殊制，自然神香，不可胜计，烂若罗宿之垂光，灼若隋珠之宵列，爽若翡翠之群翔，练若珊瑚之映月，诗人咏以讬讽，良喻美而光德，工女准于妙规，饰王后之首则。
周庾信枯树赋曰：殷仲文风流儒雅，海内知名，世异时移，为东阳太守，常忽忽不乐，顾庭槐而叹曰：此树婆娑，生意尽矣，至白鹿贞松，青牛文梓，根祇盘魄，山崖表里，桂何事而销亡，桐何为而半死，昔之三河徙植，九畹移根，开花建始之殿，落实睢阳之园，声含嶰谷，曲抱云门，将雏集凤，比翼巢鸳，临风亭而唳鹤，对月峡而吟猿，乃有拳曲拥肿，盘坳反复，节树山连，文横水蹙，匠石惊视，公输眩目，雕镌始就，剞劂仍加，重重碎锦，片片真花，若夫松子古度，平仲君迁，森梢百顷，槎枿千年，秦则大夫受职，汉则将军坐焉，莫不苔埋菌压，鸟剥虫穿，低垂于霜露，撼顿于风烟，东海有白木之庙，西河有枯桑之杜，北陆以杨叶为关，南陵以梅根作冶，小山则丛桂留人，扶风则长松［原讹杜，据冯校本改。］系马，岂独城临细柳之上，塞落桃林之下，若乃山河阻绝，飘零离别，拔本垂泪，伤根流血，火入空心，膏流断节，木魅〈目皋〉睒，山精妖孽，横洞口而欹卧，顿山腰而半折，戴瘿冲瘤，藏穿抱穴，况复风云不感，羁旅无归，既伤摇落，弥嗟变衰，淮南云，木叶落，长年悲，斯之谓矣，乃为歌曰：建章二月火，黄河千里槎，若非金谷满园树，即是河阳一县花，桓大司马闻而叹曰：昔年移柳，依依汉南，今看摇落，凄怆江潭，树犹如此，人何以堪。
晋庾阐浮查赋曰：有幽岩之巨木，邈结根乎千仞，体洪佣以秀直，枕朅奇而特俊，冠岑岭以高栖，独雍容于嵒峻，混全朴于不才，倬凌霄而绝韵，故能纡馀盘骫，森萧颓靡，阳飘飚结，华裂水洒，遗美贾于翠璧，蹶悬根于朽壤，曳洪波于海湄，鼓长风而飘荡，旦馺波而乘飞潦，夕举浪而赴奔潮，吹云雾而出洞穴，灌炎石而过沃焦，江河不俄晷，万里不一朝。
【赞】晋郭璞甘水圣木赞曰：醴泉睿木，养龄尽性，增气之和，祛神之冥，何必生知，然后为圣。
又不死树赞曰：万物暂见，人生如寄，不死之树，寿蔽天地，请药西姥，焉得如羿。
【启】梁元帝为妾弘夜姝谢东宫赉合心花钗启曰：未得投壶，先应含笑，不因鸾凤，自能歌舞，夜姝昔往阳台，虽逢四照，曾游澧浦，惯识九衢，未有仍代爵钗，还胜翠羽，饰以南金，装兹丽玉，修靡夫人，本分章华之里，中山孺子，独荷春宫之恩，有志当熊，无期投阁。
◇松
《毛诗》：徂来［山名。］之松。
又曰：松桶［《太平御览》九百五十三作桷。］有舄，路寝孔硕。
又曰：陟彼景山，松柏丸丸，松柏有挺，旅楹有闲，寝成孔安。
《礼记》曰：其在人也，如松柏之有心也，故贯四时不改柯易叶。
《左传》曰：晋侯使张骼附跞致楚师，求御于郑，郑人卜，宛射犬吉，子太叔戒之曰：大国之人，不可与也，对曰：世无有众寡，其上一也，太叔曰：不然，培𪣻［𪣻，小阜也。］无松柏。
又曰：楚夹敖即位，王子围为令尹，［康王弟也。］郑行人子羽曰：是谓不宜，必代之昌，松柏之下，其草不殖，［言楚君弱，令尹强，物不两盛也。］《论语》曰：岁寒然后知松柏之后凋也。
又曰：夏后氏以松。
《礼斗威仪》曰：君乘木而王，则松为常生也。
《穆天子传》曰：天子升长松之墱，［墱坂有长松也。］
《尸子》曰：荆有长松文梓。
《吕氏春秋》曰：故百仞之松，本伤于下，而末槁于上。
《列仙传》曰：仇生赤，当汤时，为木正，常食松脂，自作石室，周武王祠之。
又曰：偓佺好食松实，能飞行逮走马，以松子遗尧，尧不能服，松者，𣗊松也。
《汉书》曰：贾山言治乱曰：秦东穷燕齐，南极吴楚，江湖之上，濒海之观毕至，道广五十步，三丈而树，厚筑其外，隐以金椎，［作壁如甬道，隐，筑也，以铁椎筑之。］树以青松，为驰道之丽，至于此也。
焦赣《易林》曰：温山松柏，鸾凤以庇。
《汉官仪》曰：秦始皇上封太山，逢疾风暴雨，赖得松树，因复其道，封为大夫松也。
圣贤冢墓记曰：东平思王归国，思京师，后薨，葬东平，其冢上松柏皆西靡。
张勃《吴录》曰：丁固梦松树生其腹上，人谓曰：松字十八公也，后十八年，其为公乎。
《广州先贤传》曰：猗顿至孝，母丧，猗独立坟，历年乃成，居丧逾制，种松柏成行。
《晋书》曰：山涛遭母丧，归乡里，涛虽年老，居丧过礼，手植松柏。
嵩高山记曰：嵩岳有大树松，或百岁千岁，其精变为青牛，或为伏龟，采食其实，得长生。
《抱朴子》曰：天陵偃盖之松，太谷倒生之松，［本书柏篇及《太平御览》九百五十三作柏。］王羲之游四郡记曰：永宁县界海中，有松门，西岸及屿上皆生松，故名松门。
周景式庐山记曰：石门北岩，即松林也，南临石门涧，涧中仰视之，离离如骈麈尾，号麈尾松。
《玄中记》曰：松脂沦入地中，千岁为伏苓。
神境记曰：荥［按当作营。］阳郡南有石室，室后有孤松千丈，常有双鹤，晨必接翮，夕辄偶影，传曰：昔有夫妇二人，俱隐此室，年既数百，化成双鹤。
梦书曰：松为人君，梦见松者，见人君也。
《毛诗》曰：南有乔松，隰有游龙。
又，茑与女萝，施于松柏。
又，桧楫松舟。
《离骚》曰：山中人兮芳杜若，饮泉石兮荫松柏。
又［明本作古诗。］曰：嘉树生朝阳，凝霜封其条，［嘉树，松柏也。］先圣本纪曰：许由欲观帝意，曰：帝坐华堂，面双阙，君之荣，顾亦得矣，余坐华堂，森然有松生于户，云生于牖，虽面双阙，异乎鸾之荣昆仑，余安知其所以取荣哉，帝美由，师之。
玉策云，千载松柏树，枝叶上杪不长，望如偃盖，其中有物，如青牛剃佗青人，服皆万岁。
谢混与从子灵运齐名，时人谓混风韵为高日望葵，萧如寒风振松，康乐凛凛如霜台笼日。
孙兴公前种一株松，枝高势远，邻居曰：松树非不楚楚可怜，但恐无栋梁用耳，枫柳虽合抱，亦何所施，［本条《太平御览》九百五十三作世说。］
张湛好于斋前种松柏，时人曰：张湛屋下陈尸，［本条《太平御览》九百五十三作齐书。］符坚平邺，粮竭，马无草，削松木而食之。
《魏志》：孙权自将军至合肥新城，魏使满宠赴之，募壮士数十，日折松为炬，从上风放火烧，贼退。
《国语》曰：松柏之地，其土不肥。
泰山记，岱宗小天门，有秦时五大夫松在。
《史记》：松柏为百木长也，而守宫阙。
《本草经》曰：松脂一名松肪，渴［《太平御览》九百五十三作温。］中，久服轻身延年。
周太似梦周梓化为松，［本条《太平御览》九百五十八作周书，似作姒。］《庄子》曰：天寒既至，霜雪既降，吾是知松柏之茂。
汉武内传，药有松柏之膏，服之可延年。
青［按青下当脱青字。］陵上松，亭亭南山柏，光寒冬夏茂，根蒂无凋落。
尚书，岱畎丝枲铅松怪石。
【诗】魏刘公干诗曰：亭亭山上松，瑟瑟谷中风，风声一何盛，松枝一何劲，风霜正惨凄，终岁恒端正，岂不罗霜雪，松柏有本性。
晋傅玄诗曰：飞蓬随飘起，芳草摧山泽，世有千年松，人生讵能百。
晋许询诗曰：青松凝素髓，秋菊落芳英。
晋袁宏诗曰：森森千丈松，磊砢非一节，虽无榱桷丽，较为梁栋桀。
晋张华诗曰：松生垅坂上，百尺下无枝，东南望河尾，西北隐昆崖，网风振山籁，朋鸟夜惊离，悲凉贯年节，葱翠恒若斯，安得草木心，不怨寒暑移。
晋王凝之妻谢氏拟嵇中散诗曰：遥望山上松，隆冬不能雕，原想游下憩，瞻彼万仞条，腾跃未能升，顿足俟王乔，时哉不我与，大运所飘飖。
梁范云咏寒松诗曰：修条拂层汉，密叶帐天浔，凌风知劲节，负霜见直心。
【赋】齐王俭和竟陵王高松赋曰：山有乔松，峻极青葱，既抽荣于岱岳，亦擢颖于荆峰，若乃朔穷干纪，岁亦暮止，隆冰峨峨，飞雪千里，嗟万有之必衰，独贞华之无已，积皓霰而争光，延微飚而响起。
齐谢朓高松赋曰：若夫修干垂荫，乔柯飞颖，望肃肃而既闲，即微微而方静，怀风音而送声，当月路而留影，乃阡眠于广隰，亦迢递于孤岭，青春爰谢，灵物含明，江皋绿草，暧然已平，凌翠山而如翦，施悬萝而共轻，至于星回穷纪，沙雁相飞，同云泱其无色，阳光沉而灭晖，岂雕贞于寒暮，不受令于霜威。
梁沈约高松赋曰：郁彼高松，栖根得地，讬北园于上邸，依平台而养翠，若夫蟠株耸干之懿，含星漏月之奇，经千霜而得拱，仰百仞而方枝，朝吐轻烟薄雾，夜宿迷鸟羁雌，露虽滋而不润，风未动而先知，既梢云于清汉，亦倒景于华池，轻阴蒙密，乔柯布护，叶断禽踪，枝通猿路，听骚骚于既晓，望隐隐于将暮，暧平湖而漾青绿，拂增绮而笼丹素，于时风急垄首，寒浮塞天，流蓬不息，明月孤悬，檀栾之竹可咏，鄹枚之客存焉，清都之念方远，姑射之想悠然，擢柔情于蕙圃，涌宝思于珠泉，岂徒为善之小乐，离缴之短篇，若此而已乎。
【赞】宋谢惠连松赞曰：松惟灵木，拟心云端，迹绝玉除，刑寄青峦，子欲我知，求之岁寒。
戴逵松竹赞曰：猗屿松竹，独蔚山皋，肃肃修竿，森森长条。
◇柏
《山海经》曰：白于之山，其上多柏，土山多柏。
又曰：三株树生赤水，其为树如柏，叶皆为珠。
《尚书》曰：荆州贡杶干栝柏。
《毛诗》曰：新甫之柏，［新甫山名。］
《汉武故事》曰：柏梁台高二十丈，悉以柏，香闻数十里，《列士传》曰：延陵季子，解宝剑带徐君墓柏树。
《列仙传》曰：赤松子好食柏实，齿落更生。
《三辅黄图》曰：汉文帝霸陵，不起山陵，稠种柏。
《东观汉记》曰：李恂，遭父母丧六年，躬自负土树柏，常住冢下。
谢承后《汉书》：陈留虞延，为郡督邮，光武巡狩，至外黄，问延园陵柏树株数，延悉晓之，由是见知。
王隐《晋书》：王褒痛父不以命终，绝世不仕，立屋墓侧，旦夕常至墓前朝拜，辄悲号断绝，墓前一柏树，襃常所攀，涕泣所著，树色与凡树不同。
《晋宫阁名》曰：华林园柏二株。
《泰山记》曰：山南有太山庙，种柏树千株，大者十五六围，长老传云，汉武所种。
《从征记》曰：泰山庙中柏，皆二十馀围，侠两阶，赤眉尝斫一树，见血而止，今斧疮犹在。
《陈留耆旧传》曰：李充丧父，父冢侧有夜盗斫充柏树者，充手刃之。
《述征记》曰：柏谷，谷名也，汉武帝微行所至，长泬宾于柏谷者也，谷中无回车地，夹以高原，柏林荫蔼，穷日幽暗，殆弗睹阳景。
《毛诗》：邶柏舟，卫顷公之诗也。
又，鄘柏舟，共姜自誓也。
《文选》：青青陵上柏。
松柏转萧瑟，瞻彼陵上柏。
麝食柏而香。
汉，［《太平御览》九百五十四作汉书。］朱博为御史大夫，府中列柏，有野乌数千栖其上。
窦武上表曰：今兹大寒，过节城旁，以柏为伤绝。
后汉方储，字圣明，遭母忧，负土成坟，松柏数十株，鸾乌栖其上，白兔游其下。
《晋书》曰：庾蹇，字升襃，或有斩其父墓柏者，莫知其谁，乃召邻人，于墓自责，叩头涕泣，谢祖祢，自后人莫之犯。
郭璞以王丞相为卦，云有震厄，公命驾西步数里，得一柏树，截如公长，置常寝卧处，果震柏粉碎。
宋书，鲁郡孔子旧庙，有柏树二十四株，历汉晋，其大连抱，土人崇敬之，莫犯也。
孙卿子，柏经冬而不凋，蒙霜不变，可谓得其真也。
《抱朴子》曰：大国［前松篇引作谷，此讹。］倒生之柏，皆为天齐其长，地等其久。
《三辅旧事》曰：汉诸陵皆属太常，有人盗者弃市。
《文选》曰：寒露拂陵苕，女萝辞松柏。
松柏隆冬瘁，然后知岁寒。
广雅，一名汁柏。
《国语》：高山峻原，不生草木，松柏之地，其土不肥。
《齐书》曰：王俭，字仲宝，司徒袁粲叹曰：宰相之门也，栝柏豫章，虽小，已有栋梁之器。
《列仙传》：须子食柏实，齿落更生。
柏台，御史台也。
《礼》：如松柏之有心。
【歌】古歌曰：平陵东，松柏桐，不知何人劫义公。
古艳歌曰：南山石嵬嵬，松柏何离离，上枝拂青云，中心十数围，洛阳发中梁，松树窃自悲，斧锯截是松，松树东西摧，持作四轮车，载至洛阳宫，观者莫不叹，问是何山材，谁能刻镂此，公输与鲁班，被之用丹漆，薰用苏合香，本自南山松，今为宫殿梁。
又歌曰：行行随道，经历山陂，马啖柏叶，人啖柏脂，不可常饱，聊可遏饥。
【赋】晋左九嫔松柏赋曰：何奇树之英蔚，讬峻岳之嵯峨，被玄涧之逶迤，带绿水之素波，布秀叶之葱蒨，列疏实之离离，馥幽蔼而永馨，纷翕习以披离，赤松游其下而得道，文宾餐其实而长生，诗人歌其荣蔚，齐南山以永宁。
◇槐
春秋说曰：槐木者，虚星之精。
《尔雅》曰：守宫槐叶，昼聂宵炕。
周官，面三槐，三公位焉，［槐之言怀也。］
《春秋元命包》曰：树槐，听讼其下。
《左传》曰：赵宣子骤谏，公患之，使鉏麑贼之，晨往，寝门辟矣，盛服将朝，尚早，坐而假寐，麑退而叹曰：不忘恭敬，民之主也，贼民之主不忠，弃君之命不信，有一于此，不如死也，触槐而死。
太公《金匮》曰：武王问太公曰：天下神来甚众，恐有试者，何以待之，太公曰：请树槐于王门内，有益者入，无益者距之。
《晏子春秋》曰：齐景公有所爱槐，使人守之，令曰：犯槐者刑，伤槐者死，有醉而伤槐者，且加刑焉。
《庄子》曰：槐之生也，入季春五日而兔目，十日而鼠耳。
《三辅黄图》曰：元始四年，起明堂辟雍，为博士舍三十区，为会市，但列槐树数百行，诸生朔望会此市，各持其郡所出物及经书，相与买卖，雍雍揖让，论议树下，侃侃訚訚。
槐大叶而黑，江东有树，与此相返，名合昏槐，［本条《太平御览》九百五十四作郭璞尔雅注，返作反。］
管子，立沃土，［《太平御览》九百五十四作五沃之土。］其木宜槐。
沈约宋书，孔子夜梦三槐之间，丰沛之祁，［《太平御览》九百五十四作邦。］有赤烟气，驱车对楚西北观之，见刍儿敌鹿，［御览作麟。］伤其左足，薪而覆之。
秦符坚时，关陇人歌曰：长安大街，两边树槐，下走朱轮，上有鸾栖，［本条《太平御览》九百五十四作晋书。］
《淮南子》曰：老槐生久，［《太平御览》九百五十四作火。］血为燐。
槐市学也，以［《太平御览》九百五十四以上有树字。］青槐。
燧人秋取槐檀之火。
天所覆，地所载，六合所包，阴阳所煦，雨露所扶，此皆于父母所关［御览作阙。］于一利［御览作和。］也，父天母地，故槐榆与橘柚合五儿［二字御览作而，五字疑衍。］为兄弟，有苗与三危通而一家。
老槐生火人不怪。
隋高颖，字昭玄，一名敏，领新都大监，每坐槐棠树下以听事，至不依行列，有司伐之，上特令勿去，以示后人，［本条《太平御览》九百五十四作隋书，下祖士雄条同。］
祖士雄庐侧，其庭前有槐树，先荣茂，及雄居丧，亦枯死，服阕还茂，高祖嘉之，名其里为累德里。
晋大司马府，有老槐树，殷仲堪对而叹曰：此树婆娑，生意尽矣，［本条《太平御览》九百五十四作晋书。］
魏陈王曹植魏德论曰：武帝执政日，白雀集于庭槐。
魏都赋曰：槐以荫途。
晋挚虞连理颂曰：东宫正德之内，承华之外，槐树二枝，连理而生，二干一心，以蕃本根。
庾信枯槐赋，开花建始之殿，结实睢阳之园。
【赋】晋傅选槐赋曰：华叶扶疏，参林萧蔱，松萝寄生，绵连摽末，延袤千亩，蓊郁晻蔼。
魏文帝槐赋曰：文昌殿中槐树，盛暑之时，余数游其下，美而赋之，王粲直登贤门小阁外，亦有槐树，乃就使赋焉，有大邦之美树，惟令质之可佳，讬灵根于丰壤，被日月之光华，周长廊而开趾，夹通门而骈罗，承文昌之邃宇，望迎风之曲阿，修干纷其漼错，绿叶萋而重阴，上幽蔼而云覆，下茎立而擢心，伊暮春之既替，即首夏之初期，鸿雁游而送节，凯风翔而迎时，天清和而温润，气恬淡以安治，违隆暑而适体，谁谓此之不怡。
魏陈王曹植赋曰：治冯［《初学记》二十八作凭，上治字衍。］文昌之华殿，森列峙乎端门，观朱榱以振条，据文陛而结根，杨沉阴以博覆，似明后之垂恩，在季春以初茂，践朱夏而乃繁，覆阳精之炎景，散流耀以增鲜。
魏王粲槐树赋曰：惟中唐之奇树，禀天然之淑姿，超畴亩而登殖，作阶庭之华晖，形祎祎以畅条，色采采而鲜明，丰茂叶之幽蔼，履中夏而敷荣，既立本于殿省，植根柢其弘深，鸟取栖而投翼，人望庇而披衿。
晋挚虞槐赋曰：览坤元之产殖，莫兹槐之为贵，爰表庭而树门，膺论道而正位，尔乃观其诞状，察其攸居，丰融湛｛雨对｝，蓊郁扶疏，上拂华宇，下临修渠，凑以夷迳，带以通衢，鼓柯命风，振叶致凉，开明过于八闼兮，重阴逾乎九房。
晋庾儵大槐赋曰：余去许都，将归洛京，舍于嵩岳之下，而植斯树焉，遂作大槐之赋曰：有殊世之奇树，生中岳之重阿，承苍昊之纯气，吸后土之柔嘉，若夫赤松王乔冯夷之伦，逍遥茂荫，濯缨其滨，望轻霞而增举，垂高畅之清尘，若其含真抱朴，旷世所希，降夏后之卑室，作唐虞之茅茨，洁昭俭以骄奢，成三王之懿资，故能著英声于来世，超群侣而垂晖，仰瞻重干，俯察其阴，逸叶横被，流枝萧森，下覆灵沼，上蔽高岑，孙鹄徘徊，寡雀悲吟，清风时至，恻怆伤心，将骋轨以轻迈，安久留而涕淫。
◇桑
《尔雅》曰：女桑桋桑，［桋音荑，长条者为女桑，檿桑山桑。］
《山海经》曰：宣山上有桑，大五十尺，其枝四衢，［支交四出。］叶大尺，赤理青华，名之曰帝女之桑。
又曰：阳谷上有扶桑，十日所浴。
《毛诗》曰：蚕月条桑，［条桑，被落枝，采其叶。］
又曰：猗彼女桑，［少枝长条不落，束而采之。］
又曰：肃肃鸨行，集于包桑。
《礼记仪》注曰：后妃斋戒，将夫人世妇出采桑。
《左传》曰：晋公子重耳出奔，及齐，齐桓公妻之，将行，舅犯等谋于桑下，蚕妾在上闻之，以告姜氏，姜氏杀之，［姜氏，重耳妻也。］谓公子曰：子有四方之志，其闻之者，吾杀之矣。
又曰：赵宣子田于首山，舍于翳桑，见灵辄饿，曰：不食三日矣，为之箪食与肉，寘诸櫜以与之，既而与为公介，［介，田(《太平御览》九百五十五作甲。)士也。］倒戟以御公徒而免之，问何故，曰：翳桑之饿人也。
《春秋孔演图》曰：孔子母征在，游大冢之陂，睡，梦黑帝使请与已交，语曰：女乳必于空桑之中，觉则若感，生丘于空桑之中，［乳，生也。］穆天子传曰：甲寅，天子作居范宫，［离宫别名。］以观桑者，乃饮于桑中，桑林之中，天子命桑虞出桑者，用禁暴民，［虞，主桑者也，不得令民暴犯桑。］
《列子》曰：晋文公会欲伐卫，公子鉏仰而笑，公问何笑，曰：臣之邻人，有送其妻适私家者，道见桑妇，悦而与言，然顾视其妻，亦有招之者矣，臣窃笑此，公悟其言，乃止，引师还，未至而有伐其北鄙者。
《离骚》［《太平御览》九百五十五作楚辞。］曰：路室女之方桑，［路室，客舍也。］孔子遇之以自待，［以其贞信自待。］
《吕氏春秋》曰：伊尹之母，居伊水之上，孕。梦有神告之曰：臼出水而东走，无顾。明日视臼出水，告其邻，东走，顾其邑尽为水，身因化为桑，有侁氏采桑，得婴儿空桑之中，献之于君，君令乳之，命曰伊尹。
《史记》曰：吴公子光伐楚，拔居巢锺离，初楚边邑卑氏之处女，与吴边邑之女争桑，二女家相怒，喧两国边邑，边邑长闻之怒，而攻灭吴之边邑，吴王怒，故遂伐楚两都。
又，货殖传曰：齐鲁千亩桑，其人与千户侯等。
《典术》曰：桑木者，箕星之精神，木虫食叶为文章，人食之，老翁为小童。
《列女传》：齐宿瘤女者，初闵王游东郭，百姓尽观，宿瘤女采桑如故。王怪，召问之，对曰：妾受父母教采桑，不受教观大王，王曰：此奇女也，娉迎之。
又曰：陈辨女者，陈国采桑之女也，晋大夫解君甫使于宋，道过陈，过采桑之女，止而戏之曰：女为我歌，吾将舍女，女乃歌曰：墓门有棘，斧以斫之，夫也不良，国人知之。
《东观汉记》曰：蔡君仲，汝南人，至孝，王莽乱，人相食，君仲取桑椹，赤黑异器，贼问所以，云黑与母，赤自食，贼义之，遗盐二斗。
谢承《后汉书》曰：张堪为渔阳太守，劝民耕种，百姓歌曰：桑无附枝，麦穗两歧，张君为政，乐不可支。
《蜀志》曰：先主舍东南角篱上，有桑树生，高五丈馀，遥望憧憧，如小车盖。往来者皆怪此树非凡，或谓当出贵人。先主少时，与宗中诸儿，于树下戏，言吾必当乘此羽葆车盖。
《益部耆旧传》曰：何祗，梦桑生井中，赵直占曰：桑非井中之物，桑字四十八，君寿恐不过此，祗年四十八而卒。
《搜神记》曰：旧说有人远征，家有一女，马一疋。女思父，乃戏马曰：尔能为我迎得父，吾将嫁汝。马乃顿缰而去，迎得父来。后马见女辄怒，父问之，女具以告。父乃杀马，曝皮于庭。女之皮所曰：尔马也，而欲人为妇，自取屠剥何如。言未竟，蹶然忽起，卷女而行。父失女后，于大桑树枝间，得女及皮，尽化为蚕。绩树上，其茧厚大异常。邻妇取养之，其收亦倍。今世谓蚕为女儿，古之遗语也。
《易》曰：系于苞桑。
《尚书·禹贡》曰：厥贡檿丝，《毛诗》曰：桑之落矣，其黄而陨。
又曰：无折我桑。
《礼记》：古者天子诸侯，必有公桑蚕室，近川而为之，《春秋元命苞》曰：姜嫄游閟宫，其地扶桑，履大人迹，生稷。
陈留申屠蟠，耻郡无义士，遂闭门养志，蓬户莱室，依大桑树，以为栋梁，［本条《太平御览》九百五十五作谢承后汉书。］
又曰：汝南尹昆，为汝阴县功曹，令新到官，问曰：园中有桑，以食蚕，何如，昆曰：非初至所务。
崔晃［《太平御览》九百五十五作鸿。］三十国春秋，后燕录曰：初晃之迁于龙城，植松为社主，及秦灭燕，大风吹拔，后数年，度社处，忽有桑二根生焉，先是辽川无桑，及廆通于晋，求种江南，平州之桑，息［御览作悉。］由晃来。
《晋令》曰：丞尉以官舍有桑果，皆给之，其无桑及不满三百株，皆使吏卒随间，于官舍种桑，满三百株。
《山海经》曰：东北海外，赤水在圆丘南，有三桑，无枝，皆高百仞。
《神异经》曰：东方有树焉，高八十丈，敷张自辅，叶长一丈，广六尺，名曰扶桑，有椹焉，长三尺五寸。
《述异记》曰：桓仲［《太平御览》九百五十五作冲。］为江州刺史，遣人周行庐山，冀睹灵异，既陟崇𪩘，有一湖，生桑树，有败艑赤鳞鱼，使者渴极，欲往饮水，赤鳞张鳍向之，使者不敢饮。
列女传，秋胡子纳妻五日而妇采桑，［此有脱文。］自投河死，［事具金部。］
《十洲记》曰：扶桑在碧海中，上有天帝宫，东王所治，有椹树，长数千丈，二千围，同根更相依倚，故曰扶桑，仙人食根，［《太平御览》九百五十五作椹。］体作紫色，其树虽大，椹如中夏桑也，九千岁一生实，味甘香。
括地图曰：化民食桑，二十七年，化而身里，九年生翼，十年而死。
《孟子》曰：五亩之宅，树之以桑。
《礼》曰：鸣鸠拂羽，戴胜降桑。
《泛胜之书》曰：五种桑，因取椹著水中濯洗，取子阴干之，治肥田十亩荒久不耕者，先好耕治之，黍椹子各三升，合种之，黍桑俱生，鉏之，桑令疏条适，黍熟获之，放火烧之，当逆风起火，桑至春生，一亩食三簿蚕。
《本草经》曰：桑根旁行出土上者，名伏蛇，治心痛。
伊陟相太戊，亳有祥桑谷，共生于朝，［本条《太平御览》九百五十五引作书曰。］
《诗》曰：桑之未落，其叶沃若，春日载阳，爰求柔桑。
交交黄鸟，止于桑。
星言夙驾，税于桑田。
烝在桑野，礼曰：季春之月，命野虞，无伐桑柘。
桑弧蓬矢。
衡山多桑。
山海经，定山帝女之桑，汤谷有扶桑，十日所沐浴。
《穆天子传》曰：居范宫，以观桑。
贾后废愍怀太子，时桑生于西厢，长数日枯，十二月，后生太子，［本条《太平御览》九百五十五作《晋书》：后生作后废。］
枯桑知天风，［《太平御览》九百五十五作古诗。］
齐太祖宅在武进，宅南有桑树，擢本三丈，横出四枝如车盖，上年数岁，游于下，从兄敬宗谓曰：此树为汝生也，［本条《太平御览》九百五十五作齐书。］
【诗】后汉宋子侯董娇饶诗曰：洛阳城东路，桃李生路旁，花花自相对，叶叶自相当，春风东北起，花叶正低昂，不知谁家子，提笼行采桑，纤手折其枝，花落何飘飏，请谢彼姝子，何为见损伤，高秋八九月，白露变为霜，终年会飘堕，安得久馨香，秋时自零落，春月复芬芳，何如盛年去，欢如永相忘，吾欲竟此曲，此曲愁人肠，归来酌美酒，挟琴上高堂。
魏陈王曹植艳歌曰：出自蓟北门，遥望湖池桑，枝枝自相植，叶叶自相当。
梁简文帝采桑诗曰：春色暎空来，先发院边梅，细萍重叠长，新花历乱开，连珂往淇上，接幰至丛台，丛台可怜妾，当窗望飞蝶，忌趺行衫领，熨斗成褫俵，寄语采桑伴，讶今春日短，枝高攀不及，叶细笼难满。
梁吴筠采桑诗曰：贱妾思不堪，采桑渭城南，带减连枝绣，发乱凤皇𥮾，花舞依长薄，蛾飞爱绿潭，无由报君信，流涕向春蚕。
又陌上桑诗曰：袅袅陌上桑，荫陌复垂塘，长条暎白日，细叶隐鹂黄，蚕饥妾复思，拭泪且提筐。
梁刘邈万山见采桑人诗曰：倡女不胜愁，结束下青楼，逐伴西蚕路，相携南陌头，叶尽时移树，枝高乍易钩，丝绳挂且脱，金笼写复收，蚕饥日已暝，讵为使君留。
梁王台卿咏陌上桑诗曰：令月开和景，处处动春心，桂筐须叶满，息惓重枝阴。
陈徐伯阳赋得日出东南隅诗曰：朱城壁日启朱扉，青楼含照本晖晖，远暎陌上春桑叶，斜入秦家缃绮衣，罗敷妆粉能佳丽，镜前新梳倭堕髻，圆笼袅袅挂青丝，铁钩冉冉胜丹桂，蚕饥日晚𫏐生愁，忽逢使君南陌头，五马停珂遣借问，双脸含娇特好羞，妾婿府中轻小吏，即今来往专城里，欲识东方千骑归，蔼蔼日暮红尘起。
【赋】魏繁钦桑赋曰：上似华盖，紫极比形，下象凤阙，万桷一楹，丛枝互出，乃错乃并，晔晔隆暑，凉风自生，微条纤绕，随风浮沉，阳蜩鸣其南枝，寒蝉噪其北阴，秋气忽其将来，咸感节而悲吟，玩庇荫之厚惠，情眷眷而爱深。
晋陆机桑赋曰：皇太子便坐，盖本将军直庐也，初世祖武皇帝为中垒将军，植桑一株，世更二代，年渐三纪，扶疏丰衍，抑有瑰异焉，夫何佳树之洪丽，超讬居乎紫庭，罗万根以下洞，矫千条而上征，岂民黎之能植，乃世武之所营，故其形瑰族类，体艳众木，黄中爽理，滋荣烦缛，绿叶兴而盈尺，崇条蔓而曾寻，希太极以延峙，暎承明而广临，华飞鸮之流响，想鸣鸟之遗音，惟历数之有纪，恒依物以表德，岂神明之所相，将我皇之先识，跨百世而勿翦，超长年以永植。
晋潘尼桑树赋曰：从明储以省膳，憩便房以偃息，观兹树之特玮，感先皇之攸植，蔚萧森以四射，邈洪佣而端直，尔乃徘徊周览，俯仰逍遥，俯睨灵根，上眺修条，洞芳泉于九壤，含溢露于清霄，倚增城之飞观，拂绮窗之疏寮，下迢递以极望，上扶疏而参差，匪众鸟之攸萃，相皇鸾之羽仪，理有微而至显，道有隐而应期，岂皇晋之贞瑞，兆先见而启兹，起寻抱于纤毫，崇万匮于始基。
晋傅咸桑树赋曰：世祖昔为中垒将军，于直庐种桑一株，迄今三十馀年，其茂盛不衰，皇太子入朝，以此庐为便坐，伊兹树之侥幸，蒙生生之渥惠，降皇躬以斯植，遂弘茂于圣世，厥茂伊何，其大连寻，修柯远扬，洪条梢椮，布簟枝之沃若，播密叶以垂阴，荫华宇而作凉，清隆暑之难任，以厥树之巨伟，登九日于朝阳，且积小以高大，生合抱于毫芒，犹帝道之将升，亦累德以弥光，汤躬祷于斯林，用获雨而兴商，惟皇晋之基命，爰于斯而发祥，从皇储于斯馆，物无改于平生，心恻切以兴思，思有感于圣明，步旁遑以周览，庶仿佛于仪形。
【赞】晋郭璞帝女桑赞曰：爰有洪桑，生滨沦潭，厥围五丈，枝相交参，园客是采，帝女所蚕。
◇榆
《尔雅》曰：藲{艹至}，［诗云，山有枢，今之刺榆也。］无姑，其实夷，［姑榆也，生山中，叶圆厚，剥取皮，合渍之，味辛香，所谓无夷是也。］
《说文》曰：榆，白枌也，榆有刺荚，为芜荑。
《毛诗》曰：山有枢，隰有榆。
周官，司烜氏，四时变国火，［春取榆柳(原讹所，据冯校本改。)之火。］
《礼记》：内则曰：槿荁枌榆兔藁滫髓以滑之。
《春秋元命苞》曰：三月榆荚落。
《管子》曰：五沃之土，其榆条长。
《史记·天官书》曰：凡望云气，平望在桑榆上，馀二千里。
《庄子》曰：鹊上高城之垝，而巢于高榆之颠，城坏巢折，凌风而起，故君子之居世也，得时则义行，失时则鹊起。
《韩诗外传》曰：楚庄王将伐晋，敢谏者死，孙叔敖进谏王曰：臣园中有榆，榆上有蝉，蝉方奋翼悲鸣，饮清露，不知螗螂之在后也。
《汉书》：郊祀志云，高祖祷丰枌榆社，［在丰东北十五里也。］
又，天文志曰：成帝河平元年，旱，伤麦，民食榆皮。
又，循吏传曰：龚遂为渤海太守，劝民务农桑，令种榆，一口一树。
桓谭《新论》曰：刘子骏信方士虚言，为神仙可学，余见其庭下有大榆树，久老剥折，指谓曰：彼树无情，然犹朽蠹，人虽欲爱养，何能使之不衰。
崔寔《四民月令》曰：榆荚成者，收干以为旨蓄，色变白，将落，收为酱，随节早晚，勿失其适，《魏志》曰：郑浑为魏郡太守，课百姓乏材木，乃课种榆为篱。
嵇康养生论曰：豆令人重，榆令人眠，愚智所知也。
《博物志》曰：食枌榆则眠不欲觉。
晋宫阙名曰：华林园榆十九株。
《杂五行书》曰：舍北种榆九株，蚕大得。
《毛诗义疏》曰：駮駮马，梓榆，駮荦，遥视似駮马。
赵书曰：从幽州大道呼沱河，造浮桥，植行榆五十里，署行宫。
《广志》曰：有姑榆，有郎榆，郎榆无荚，村人［《太平御览》九百五十六作材又。］任车用，至善，蚕［御览作青蠡二字。］者，出渤海东光，以供官。
石虎《邺中记》曰：襄国邺路，千里之中，夹道种榆，盛暑之月，人行其下。
《幽明录》曰：虎［《太平御览》九百六十作虞。］晚家有皂荚树，有神，隔路有大榆树，古传曰：是雌雄，晚被斫，此树枯死。
范子《计然》曰：芜荑出地赤心者善。
《淮南子万毕术》曰：八月榆檽，令人不饥。
《泛胜之书》曰：种木无期，因地为时，三月榆荚雨时，高地强土可种木。
《风俗通》曰：桑车榆毂闻声之，［句有讹文。］
梦书曰：榆为人君，德至仁也，梦采榆叶，受赐恩也，梦居树上，得贵官也。
【诗】古诗曰：天上何所有，历历种白榆。
【书】魏应璩与庞惠恭书曰：频见所上利民之术，植济南之榆，栽汉中之漆。
◇桐
《尔雅》曰：荣，桐木，［梧桐也。］
《尚书》曰：峄阳孤桐。
《礼》曰：季春之月，桐始华。
《毛诗》曰：梧桐生矣，于彼朝阳。
又曰：椅桐梓漆，爰伐琴瑟。
《诗义疏》曰：有青桐赤桐白桐，白桐宜琴瑟，今云南牂牁人，绩以为布。
《周书》曰：清明之日，桐始华，不始华，岁大寒。
《礼斗威仪》曰：君乘火而王，其政平，梧桐为常生。
《庄子》曰：外乎子之神，劳乎子之精，倚树而吟，据梧而暝。
又曰：鸳雏发南海，而飞到北海，非梧桐不止，非竹实不食。
《吕氏春秋》曰：成王与唐叔虞燕居，援梧叶以翦珪，以告曰：以此封汝，虞喜，以告周公，周公请封虞，王曰：余与虞戏，周公曰：臣闻之，天子无戏言，于是遂封叔虞于晋。
邹山记曰：邹山古之峄阳，鲁穆公改为邹，今邹山峄阳，犹多桐树。
齐地记曰：城北十五里，有桐台，即梧宫。
《异苑》曰：晋武帝世，吴郡临平岸出一石，打之无声，以问张华，华云，取蜀中桐材，刻作鱼形，扣之则鸣矣，于是如言，音闻数里。
又，句章吴平，州门前忽生一株青桐树，上有谣歌之声，平恶而斫杀，平随军北虏，首尾三载，死桐欻自还立于故根上，闻声树巅，空中歌曰：死树今更青，吴平寻当归，适闻杀此树，已复有光辉，平寻归，如鬼谣。
祖后怪［《太平御览》九百五十六作祖台之志怪。］曰：骞保坐［御览作至。］檀近［御览作丘。］坞，上北楼宿，暮鼓二中，有人著黄练单衣，白恰，［御览作帢。］得［御览作将。］人持炬火上楼，保惧，藏壁中，须臾，有二婢上帐，使迎一女子上，与白恰人入帐宿，未明，白恰辄先去，保因入帐中，问侍女子，向去者谁，答曰：桐郎，道东庙树是，至暮［御览暮下有鼓字。］二中，桐郎复来，保乃斫取之，缚著楼柱，明日视之，形如人，长三尺馀，槛送诣丞相，渡江未半，风浪起，桐郎得投入水，风波乃息。
《秦记》曰：初长安谣云，凤皇止阿房，符坚遂于阿房城植桐数万株，以至慕容冲入阿房而居，冲小字凤皇。
《广志》曰：梧桐有白者，异［《太平御览》九百五十六作剽。］国有白木，其叶有白毳，取其毳淹清湑，绩织以为布也。
逊山［《初学记》二十八，《太平御览》九百五十六作游名山记。］曰：吹台有高桐，皆百围，峄阳孤桐，方此为劣。
王孚安成记曰：府君讳保，如今树梧于苞两边，［句有衍讹。］柯叶庵蔼，炎暑为之清凉，百姓列宅其间。
《管子》曰：五沃之土，其木宜桐。
《庄子》曰：空门未［《太平御览》九百五十六作来。］风，桐乳致巢，［司马彪注曰：门户空，风叶而生其叶自箕曰投之也，桐子似乳，著鸟之巢，○御览作门户空，风喜投之，桐子似乳，著叶而生，鸟喜巢之，此有讹倒。］
淮南子曰：智有所不足，故桐不可与为弓。
淮南《万毕术》曰：桐木成云，［取十石瓮满中三四日气水置桐盖之，三日如云形，○《太平御览》九百五十六作取十石瓦罂，满中水，置桐盖之，三四日气如云作，此有讹倒。］
董仲舒请雨书曰：秋以桐鱼九枚。
遁甲，梧桐不生则九州异。
《王逸子》曰：木有状［《太平御览》九百五十六作扶。］桑梧桐松柏，皆受气淳矣，异于群类者。
新论曰：神农皇［《太平御览》九百五十六作黄。］帝，削桐为琴。
崔琦七蠲云，爰有梧桐，玄子［《太平御览》九百五十六作生于。］玄谿，传根朽壤，讬险生危。
枚乘七发曰：龙门之桐，百尺无枝，其中郁结〈王仑〉菌，扶疏以分离，其根半死半生，冬则风漂霰雪飞。
张协七命曰：寒山桐，出自大冥，含黄锺以吐干，据苍岑以孤生。
《孟子》曰：今有场师，舍其梧槚，养其楫［《太平御览》九百五十六作樲。］枣，则为贱场师矣，［弃大取小。］
苏子曰：夫人生一世，若晓露之讬桐叶耳，其兴几何。
《古今注》：昭帝丹凤三年，冯翊人献桐枝，长六尺，九枚，三叶也。
【诗】魏明帝诗曰：双桐生空井，枝叶自相加，通泉浸其根，玄雨润其柯。
晋司马彪与山巨原［按当作源。］诗曰：苕苕椅桐树，寄生于南岳，上陵青云霓，下临千仞谷，处身孤且危，于何讬余足，昔也植朝阳，倾枝俟鸾鷟，今者绝世用，倥偬见迫束，班匠不我顾，牙旷不我录，焉得成琴瑟，何由扬妙曲，卞和潜幽岩，谁能证奇璞，冀望神龙来，扬光已见烛。
宋伏系之咏椅桐诗曰：亭亭椅桐，郁兹庭圃，翠条疏风，绿柯荫宇。
宋鲍昭山行见孤桐诗曰：桐生丛谷里，根孤地寒阴，未霜叶已肃，不风条自吟，不原见雕斫，为君堂上琴。
齐谢朓游东堂咏桐诗曰：孤桐北窗外，高枝百丈馀，枝生既婀娜，叶落更扶疏，无华复无实，何以赠离居，裁为珪与璋，足可命参墟。
梁简文帝赋得双桐生空井诗曰：季月双桐井，新枝杂旧株，晚叶藏迁凤，朝花拂曙乌。
梁王筠奉酬从兄临川桐树诗曰：伊昔擅羽仪，待价龙门垂，优游清露点，徽穆惠风吹，月上阴阳干，云覆死生枝，公子存高尚，聊用影华池，栖鸾既不重，舞鹤复何施，方同散木{亠爨}，清响竟谁知。
梁沈约咏梧桐诗曰：秋还遽已落，春晓犹未荑，微叶虽可贱，一翦或成珪。
【赋】晋傅咸梧桐赋曰：美诗人之攸贵兮，览梧桐乎朝阳，蔚菶々以萋萋兮，郁株列而成行，夹二门以骈罗，作馆宇之表章。
晋夏侯湛愍桐赋曰：有南国之陋寝，植嘉桐乎前庭，阐洪根以诞茂，丰修干以繁生，纳谷风以疏叶，含春雨以濯茎，濯茎夭夭，布叶蔼蔼，蔚童童以重茂，荫蒙接而相盖，蔽阴澹之南表，覆阳阿之北外，于是诘朝之暇，步趾前庑，春以游目，夏以清暑，昔诗人之所称，美厥生之攸奇，植匪岗其不滋，凤非条其不仪。
宋袁淑桐赋曰：越众木之薰徇，胜杂树之藻缛，信爽干以弱枝，实里素而表绿，若乃根荑条茂，迹旷心冲，贞观于曾山之阳，抽景于少泽之东，被籍兮烟霞，怀珮兮星虹，仪丹丘之瑞羽，栖清都之仙宫。
齐王融应竟陵王教桐树赋曰：梧桐生矣，于邸岫之曾隈，仪龙门而插干，伫凤羽以抽枝，踪楚宫而留称，籍溜馆以翻声，直不绳而特秀，圆匪规而天成，同岁草以委暮，共辰物而滋荣，岂违心于自外，宁有志于孤贞。
梁沈约桐赋曰：龙门之桐，远望青葱，专岩擅岭，或孤或丛，枝封暮雪，叶暎书红，抗兰橑以栖龙，拂雕窗而团露，喧密叶于凤晨，宿高枝于鸾暮，合影阳崖，摽峰东陆，俯结玄阴，仰成翠屋，乍仿佛于行雨，时徘徊于丹毂，绕齐采于碧林，岂惭光于若木。
又八咏悲落桐曰：悲落桐，悲落桐早霜露，燕至叶未抽，鸿来枝已素，幽根未蟠结，孤株复危绝，初不照光景，终年负霜雪，勿言草木贱，徒照君末光，末光不徒照，为君含噭咷，阳柯绿水弦，阴枝苦寒蜩，厚德非所任，不敢虚其心，若逢阳春至，吐绿照清浔。
【赞】郭璞梧桐赞曰：桐寔嘉木，凤凰所栖，爰伐琴瑟，八音克谐，歌以永言，噰々喈喈。
宋孝武孤桐赞曰：珍无隐德，产有必甄，资此孤干，献枝楚山，梢星云界，衍叶炎廛，名列贡宝，器赞虞弦。
