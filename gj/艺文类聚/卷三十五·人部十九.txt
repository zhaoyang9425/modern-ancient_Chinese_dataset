◇妒
《左传》曰：叔向之母妒，叔虎之母美而不使见，叔向谏，其母曰：深山大泽。实生龙蛇，彼美，余惧而生龙蛇以祸汝，我何爱焉，使往侍寝，生叔虎。
《毛诗序》曰：夫人无妒忌之行，惠及贱妾，进御于君，知其命有贵贱，能尽其心矣。
又曰：不妒忌则子孙众多矣。
《山海经》曰：秦室山有木，叶如梨而赤理，其名曰指木，服之不妒。
《文子》曰：爵高者人妒之，官大者王恶之，禄厚者怨处之。
《汉书》曰：武帝陈皇后为妒，别在长门宫，司马相如作赋，皇后复亲幸。
又曰：陈后宠衰，妒甚，令巫祭祀，以回上意。
又曰：吕氏妒戚夫人，髡钳赭衣使舂。又断手足，去目重身，饮瘖药，名曰人豕。
又曰：广川王去，尝有疾，阳城昭信侍疾甚谨，去爱之，立为后。又有幸姬望卿，［原作乡，据冯校本改，下同。］为修孊夫人，主缯帛，昭信谮望卿曰：与我无礼，衣服常鲜我。又傅粉，数南户窥郎吏，疑有奸，去曰：伺之，益不爱望卿，昭信知去怒，诬言望卿，历指郎吏卧处，具知其名，去即与昭信从诸姬至望卿室，裸形系之，令诸姬各持铁共灼之，望卿自投井而死，昭信出之，椓阴中，割其鼻唇，断舌，遂解置大镬中，取桃灰毒药并煮之，令诸姬观糜尽，乃止。
冯敬通集曰：敬通有一婢，妻任酷妒之，击婢无所不至，敬通乃弃遣之，因与妇弟任武达书曰：不去此妇，则家不宁，不去此妇，则家不清，不去此妇，则福不生，不去此妇，则身不荣，不去此妇，则事不成，吾数奇命薄，端相逢遭。
《典论》曰：上洛都尉王琰，以功封，其妻哭于家，为琰富贵更取妾故也。
《魏志》曰：冯方女美，袁术纳焉，甚宠幸，诸妾害其宠，因共杀而悬之，言其自缢。
又曰：袁绍妇刘氏，甚妒，绍死未殡，宠妾五人，刘尽杀之。又毁其形，其少子尚。又尽灭死妾家焉。
王隐《晋书》曰：贾充妻郭，产子黎民，三岁，乳母抱向合，充入，黎民喜勇，［《太平御览》五百二十一作踊。］充恶［御览作呜。］之，郭遥望见，疑充，即鞭乳母杀之，儿思乳母而死，郭又生一男，乳母抱在中庭，充过拈颊，郭又疑，复杀乳母，男又死。
《郭子》曰：孙秀妻蒯，尝妒骂秀为貉，秀大不平，遂出不复入，蒯氏请救于武帝，时大赦，帝曰：天下旷荡，蒯夫人可得从其例否，秀免冠谢，为夫妇如初。
妒记曰：王丞相曹夫人，性甚忌，禁制丞相，不得有侍御，时有妍少，必加诮责，王公不能久堪，乃密营别馆，众妾罗列，男女成行，后元会日，夫人于青疏中观望，忽见两三小儿骑羊，皆端正，夫人语婢云，汝出问，此是谁家儿，奇可念，给使不达旨，乃云，此是第四五等诸郎，曹氏惊恚，不能自忍，乃命驾车，将黄门及婢二十人，持食刀，欲自出寻讨，王公亦飞辔出门，犹患迟，乃以左手攀车拦，右手提麈尾，以柄打牛，狼狈奔驰，方得先至，蔡司徒闻之，乃谓王曰：朝廷欲加九锡，公知否，王为信，自叙谦志，蔡曰：不闻加馀物，惟闻短辕犊车，长柄麈尾尔，王大羞愧。
又曰：谢太傅刘夫人，不令公有别房，公既深好声乐，复遂颇欲立妓妾，兄子外生等，微达此旨，共问讯刘夫人，因方便，称关雎螽斯，有不忌之德，夫人知以讽己，乃问谁撰此诗，答云周公，夫人曰：周公是男子，相为尔，若使周姥撰诗，当无此也。
又曰：京邑有士人妇，大妒忌，于夫小则骂詈，大必捶打，常以长绳系夫脚，且唤便牵绳，士人密与巫妪为计，因妇眠，士人入厕，以绳系羊，士人缘墙走避，妇觉，牵绳而羊至，大惊怪，召问巫，巫曰：娘积恶，先人怪责，故郎君变成羊，若能改悔，乃可祈请，妇因悲号，抱羊恸哭，自咎悔誓，师妪乃令七日斋，举家大小悉避于室中，祭鬼神，师祝羊还复本形，婿徐徐还，妇见婿，啼问曰：多日作羊，不乃辛苦耶，婿曰：犹忆啖草不美，腹中痛尔，妇愈悲哀，后复妒忌，婿因伏地作羊鸣，妇惊起徒跣，呼先人为誓，不复敢尔，于此不复妒忌。
又曰：泰元中，有人姓荀，妇庾氏，大妒忌，荀尝宿行，遂杀二儿，为屋不立斋室，唯有厅事，不作后壁，令在堂上，泠然望见外事，凡无须人不得入门，送书之人，若以手近荀手，无不痛打，客若共床坐，亦宾主俱败，邻近有年少，径突前诣荀，接膝共坐，便闻大骂，推求刀杖，荀谓客曰：仆狂妇行，君之所闻，君不去，必误君事，客曰：仆不畏此，乃前捉荀手，妇便持杖，直前向客，客既大健。又有短杖在衣里，便与手，老妪无力，即倒地，客打垂死，荀走叛不敢还，妇密令𫎩荀，云近遭狂人，非君之过，君便可还，荀然后敢出，妇兄来，就荀共方床卧，而妇不知，便来捉兄头，拽着地欲杀，方知是兄，惭惧入内，兄称父命，与杖数百，亦无改悔。
又曰：诸葛元直妻刘氏，大妒忌，恒与元直杖，与杖之法，大罪十，小罪五，然得手摩，不得一一受也，常行杖小重，元直不胜痛，才得一两，仍以手摸，妇不［不下疑有脱文。］误打指节肿，从此作制，每与杖，辄令两手各捉纟忌跗，元直□□□遇见妇捉纟忌跗欲成衣，谓当与己杖，失色怖，妇曰：不也，捉此自欲成衣耳，乃欣然。
《异苑》曰：吴兴桑乞妻，临终执乞手云，我死，为当婚否，乞言不忍也，服竟更娶，白日见其死妇，语之云，君先结誓，云何负言，因以刀割其阳道，虽不致死，人性永废。
俗说，桓温平蜀后，以李势女为妾，南郡主甚妒，［已具美妇人也。］
【诗】魏陈王曹植诗曰：嗟尔同衾，曾弗是志，宁彼冶容，安此妒忌。
【赋】梁张缵妒妇赋曰：惟妇怨之无极，羌于何而弗有，或造端构末，皆莠言之在口，常因情以起恨，每传声而妄受，乍隔帐而窥屏，或觇窗而瞰牖，若夫室怒小憾，反目私言，不忍细忿，皆成大冤，闺房之所隐私，床笫之所讨论，咸一朝之发泄，满四海之嚣喧，忽有逆其妒鳞，犯其忌制，赴汤蹈火，瞋目攘袂，或弃产而焚家，或投儿而害婿。
◇淫
《周易上·系》曰：冶容诲淫，［诲，教也。］
《洪范五行传》曰：蜮射人者，生于南方，谓之短狐，故南越多蜮，蜮者，淫女惑乱之所生也。
《毛诗》曰：鄘柏舟桑中，刺奔也，卫公室乱，男女相奔，至于世族在位，相窃妻妾，期于幽远，期我乎桑中，要我乎上宫，送我乎淇之上矣，桑中上宫，所期之地，淇，水名也。
又曰：齐鸡鸣南山，刺襄公也，鸟兽之行，淫乎其妹。
《左传》曰：僖中［疑当作左传僖中曰：按本书所引《左传》：分卷或与今本不同如僖公昭公，有分卷为上中下者，本条见僖十七年，正值中卷，故云僖中，前卷五社篇引左传昭上曰：同此。］齐侯好内，多淫，内嬖如夫人者六人。
《战国策》曰：秦宣太后爱魏丑，后病，且令曰：我死，必以魏子为殉，庸芮为谏曰：以死为无知，何空以生所爱，葬无知之死，人若有知，先王积怒久，太后救过不暇，何得更殉魏丑，后乃止。
《列子》曰：郑公孙穆好色，后庭数十，皆择稚齿，屏亲昵，绝交游，于后庭以昼足夜，三月一出，意从未惬。
《博物志》曰：三身国，一头三身三手，昔容成氏有季子，好淫，白日淫于市，帝放之西南，季子妻马生子，人身有尾蹄。
《汉书》曰：五凤中，济北王终吉，所爱奴，与八子及诸御妾为奸，终吉与共被席，或昼日使裸伏，犬马交接，终吉亲观，产子，辄曰：乱不可知，丞相御史奏，终吉位诸侯王，以置八子，秩比六百石，所广嗣重祖，而终吉禽兽行乱，勃逆人伦，请削四县。
又曰：许皇后坐执左道，废处长信［汉书九十七下作定。］宫，姊孊为龙嵒思侯夫人，寡居，淳于长与孊私通，因娶为小妻，许后因孊赂遗，欲求复为婕妤，长受后金钱乘舆服物千馀万计，为白上，立为左皇后，孊每入长信宫。长与孊书，戏许后。
华峤《后汉书》曰：梁冀爱监奴秦宫，官至太仓令，得入妻寿所，寿见宫，屏御者以言事，因通焉，宫威权大震，二千石皆拜谒之。
范晔《后汉书》曰：赤眉发掘诸陵，取宝货，污辱吕后，凡有玉匣者，皆如生，故赤眉多行淫秽。
臧荣绪《晋书》曰：贾充后妻郭氏。又生二女，少有淫行，年十四五，通于韩寿，充未觉，时外国献奇香，世祖分与充，充以赐女，充与寿坐，闻其衣香，心疑之，充家严峻，墙高丈五，荐以枳棘，周行东北角，有如狸鼠行迹，充潜杀知婢，遂以女妻之。
沈约《宋书》曰：楚王山阴公主，废帝姊也，肆情淫纵，以吏部褚渊貌美，请自侍十日，帝许之，渊虽遂旨，以死自固。
《列女传》曰：夏姬者，陈大夫征舒母也，状美好，老而复壮者三，三为王后，诸侯争之，莫不迷惑，陈灵公与孔宁仪父皆通焉，或衣其衣，或装其幡，［幡，蔽膝衣。］以戏于朝。
《列异传》曰：汉桓帝冯夫人病亡，灵帝时，有贼盗发冢，七十馀年，颜色如故，但小冷，共奸通之，至斗争相杀，窦太后家被诛，欲以冯夫人配食，下邳陈公达议，以贵人虽是先所幸，尸体秽污，不宜配至尊，乃以窦太后配食。
《论衡》曰：书云，齐桓公负妇人以朝诸侯，管仲曰：吾君背疽疮，不得妇人不愈，此虚也。
《风俗通》曰：平原君谳韽谭娶周碧为妻，谭阴阳不属，令碧与李方张少奸通，冀得其子。
《语林》曰：刘道真子妇始入门，遣婢［原作妇，据冯校本作婢。］虔，刘聊之甚苦，婢固不从，刘乃下地叩头，婢惧而从之，明日语人曰：手推故是神物，一下而婢服淫。
传曰：卫宣公烝于夷姜，生急子，［姜，公之母，淫上曰蒸。］
晋祁胜与邬臧，通室易妻。
◇愁
《左传》曰：晋人谋去故绛，诸大夫曰：必居郇瑕氏之地，沃饶而近盬，魏献子曰：不如新田，土厚水深，居之不疾，郇瑕氏土薄水浅，其恶易觏，觏则民愁，愁则垫隘，于是乎有沉溺重膇之疾。
又曰：吴公子札来聘，请观于周乐，为之歌颂，曰：至矣哉，哀而不愁，［知命也。］乐而不荒，［节之以礼。］《庄子》曰：不知乎人，谓朱愚，知乎则反愁我躯，不仁则害人，仁则反伤吾身，不义则伤彼，义则反愁我己。
《吴越春秋》曰：越王念吴，欲复雠，愁心苦志，中夜抱柱而哭，承之以啸，群臣闻之曰：君王何愁心之甚也，夫复雠谋敌，非君王之忧，自臣下之急务也。
《史记》曰：虞卿著书八篇，号曰虞氏春秋，太史公曰：虞卿非穷愁，不能著书，自见于后世。
《后汉书》曰：梁冀妻色美，善为妖态，作愁眉，［具美妇人。］
《楚辞》曰：天问者，屈原所作也，屈原放逐，忧心愁悴，彷徨山泽，经历陵陆，嗟号日闻，仰天叹息，楚有先王之庙，及公卿祠堂，图画天地山川，神灵奇伟，及古贤圣怪物行事，周流罢倦，休息其下，仰见图画，因书其壁，呵而问之，以泄愤懑，舒写愁思。
又曰：渔父者，屈原所作也，屈原驰逐江湘之间，忧愁吟叹，而渔父避世隐身，钓鱼江滨，欣然自乐，时遇屈原川泽之域，怪而问之，遂相应答。
《晋书》曰：王丞［按当作承，下同，参下郭子条。］去官东渡，是时道路寇盗，人怀危惧，丞每过艰险，处之若夷然，虽家人，不见其愁喜之色。
《郭子》曰：王东海初过江，［王丞(《太平御览》四百六十九作承。)字安期。］登琅邪山，叹曰：我由来不愁，今日直欲愁。
【诗】后汉张衡四愁诗曰：我所思兮在泰山，欲往从之梁甫艰，侧身东望涕霑翰，美人赠我金错刀，何以报之英琼瑶，路远莫致倚逍遥，何以怀愁心烦劳。
又曰：我所望兮在桂林，欲往从之湘水深，侧身南望涕霑襟，美人赠我翠琅玕，何以报之双玉盘。
又曰：我所思兮在汉阳，欲往从之陇坂长，侧身西望涕霑裳，美人赠我貂襜褕，何以报之明月珠。
又曰：我所思兮在雁门，欲往从之雪纷纷，侧身北望涕霑巾，美人赠我锦绣段，何以报之青玉案。
晋张载拟四愁诗曰：我所思兮在南巢，欲往从之巫山高，佳人遗我筒中布，何以报之流黄素。
又曰：我所思兮在朔湄，欲往从之白雪霏，佳人遗我云中翮，何以赠之连城璧。
又曰：我所思兮在陇原，欲往从之隔秦山，佳人遗我双角端，何以赠之雕玉环。
又曰：我所思兮在营州，欲往从之路阻修，佳人遗我绿绮琴，何以赠之双南金。
宋王徽咏愁诗曰：自予抱羁思，眇与日月长，载离非宋远，谁谓河难航，忧随积霖密，慨因朗旭彰，负之苦不胜，即之竟无方，如彼引鲲鱼，待尽守空梁，天地岂私贫，运至岂固当，既悟非形兆，兹数讵可攘。
梁王僧孺夜愁示诸宾诗曰：檐露滴为珠，池水合如璧，万行朝泪泻，千里夜愁积，孤帐闭不开，寒膏尽复益，谁知心眼乱，看朱忽成碧。
又忽不任愁聊示固远诗曰：去秋客旧吴，今春投故越，泪逐东归水，心挂西斜月，未应岁贬颜，直以忧残发。
梁刘孝绰夜不得眠诗曰：夜长愁反复，怀抱不能裁，披衣坐惆怅，当户立徘徊，风音触树起，月色度云来，夏叶依窗落，秋花当户开，光阴已如此，复持忧自催。
梁刘孝先和兄孝绰夜不得眠诗曰：夜愁眠不安，起望台南端，叶惨风声异，楼空月色寒，笙冷调簧数，弦脆上琴难，百年行讵几，万虑坐相攒，谁家有明镜，𫏐借照心看。
【赋】魏陈王曹植叙愁赋曰：时家二女弟，故汉皇帝聘以为贵人，家母见二弟愁思，故令予作赋曰：嗟妾身之微薄，信未达乎义方，遭母氏之圣善，奉恩化之弥长，迄盛年而始立，修女职于衣裳，承师保之明训，诵六列之篇章，观图像之遗形，窃庶几乎皇英，委微躯于帝室，充末列于椒房，荷印绂之令服，非陋才之所望，对床帐而太息，慕二亲以增伤，扬罗袖而掩涕，起出户而彷徨，顾堂宇之旧处，悲一别之异乡。
又愁思赋曰：四节更王兮秋气悲，遥思惝怳兮若有遗，原野萧条兮烟无依，云高气静兮露凝衣，野草变色兮茎叶希，鸣蜩抱木兮雁南飞，归室解裳兮步庭前，月光照怀兮星依天，居一世兮芳景迁，松乔难慕兮谁能仙，长短命也兮独何怨。
又九愁赋曰：嗟离思之难忘，心惨毒而含哀，践有畿之末境，超引领之徘徊，眷浮云以太息，原攀登而无阶，匪徇荣而愉乐，信旧都之可怀，恨时王之谬听，受奸枉之虚辞，扬天威以临下，忽放臣而不疑，登高陵而反顾，心怀愁而荒悴，念先宠之既隆，哀后施之不遂，虽危亡之不豫，亮无远君之心，刈桂兰而秣马，舍予车于西林，原接翼于归鸿，羌高飞而莫攀，因流景而寄言，乡一绝而不还，伤时俗之趍险，独惆怅而长愁，感龙鸾而匿迹，如吾身之不留，窜江介之旷野，独眇眇而泛舟，思孤客之可悲，愍予身之翩翔，岂天监之孔明，将时运之无常，谓内思而自策，筭乃昔之愆殃，以忠言而见黜，信无负于时王，俗参差而不齐，岂毁誉之可同，竞昏瞀以营私，害予身之奉公，共朋党而妒贤，俾予济乎长江，嗟大化之移易，悲性命之悠遭，愁慊慊而继怀，恒惨惨而情挽，旷年载而不回，长去君乎悠远，御飞龙之蜿蜿，扬翠霓之华旌，绝气霄而高骛，飘弭节于天庭，披轻云而下观，览九土之殊形，顾南郢之邦壤，咸芜秽而倚倾，骖盘桓让路以悲服，仰御骧以悲鸣，纡予袂而收涕，仆夫感以失声，履先王之正路，岂淫径之可遵，知犯君之招咎，耻干媚而求亲，顾旋复之无轨，长自弃于遐滨，与麋鹿而为群，宿林薮之葳蓁，野萧条而极望，旷千里而无人，民生期于必死，何自苦以终身，宁作清水之决泥，不为浊路之飞尘，践蹊径之危阻，登岧峣之高岑，见失群之离兽，觌偏栖之孤禽，怀愤激以切痛，若回刃之在心，愁戚戚其无为，游绿林而逍遥，临白水以悲啸，猿惊听而失条，亮无怨而弃逐，乃全行之所招。
魏繁钦愁思赋曰：何旻秋之惨凄，处闲夜而怀愁，潜白日于玄阴，翳朗月于重幽，零雨蒙其迅集，潢淹汩以横流，听峻阶之回霤，心沉切以增忧，嗟王事之靡盬，士感时而情悲，原出身以徇役，式简书以忘归，时陟岵以旋顾，涕渐缨而鲜晞，听鸣鹤之哀音，知我行之多违，怅俯仰而自怜，志荒悃而摧威，聊弦歌以厉志，勉奉职于闺闱。
又弭愁赋曰：伤有闲之淑女，采薜荔于朝阳，露素质之皎皎，绾玄发以流光，结翠叶于珠簪，擢丹华于绿房，点圜的之荧荧，暎双辅而相望，袭游闲之妓服，褥阿縠之桂裳，纫畹兰于缨佩，动晻暧以遗芳，既容冶而多好，且妍惠之纤微，顾见予之独立，知我情之思归，鸣环瑱以回眄，若欲进而行迟，眷红颜之晔晔，何的皪之少群，整桂冠而自饰，敷綦藻之华文，从景炎而猗靡，粲绵邈以缤纷，时了眇以含笑，收婉媚以愁人。
梁简文帝序愁赋曰：情无所治，志无所求，不怀伤而忽恨，无惊猜而自愁，玩飞花之入户，看斜晖之度寮，虽复玉觞浮碗，赵瑟含娇，未足以袪斯耿，［句有脱文。］息此长谣。
【文】魏陈王曹植释愁文曰：予以愁惨，行吟路边，形容枯悴，忧心如焚，有玄虚先生见而问之曰：子将何疾，以至于斯，答曰：吾所病者愁也，先生曰：愁是何物，而能病子乎，答曰：愁之为物，惟惚惟怳，不召自来，推之弗往，寻之不知其际，握之不盈一掌，寂寂长夜，或群或党，去来无方，乱我精爽，其来也难进，其去也易追，临餐困于哽咽，烦冤毒于酸嘶，加之以粉饰不泽，饮之以兼肴不肥，温之以火石不消，摩之以神膏不稀，受之以巧笑不悦，乐之以丝竹增悲，医和绝思而无措，先生岂能为我蓍龟乎，先生作色而言曰：予徒辩子之愁形，未知子愁所由生，吾独为子言其发矣，今大道既隐，子生末季，沉溺流俗，眩惑名位，濯缨弹冠，谘诹荣贵，坐不安席，食不终味，遑遑汲汲，或惨或悴，所鬻者名，所拘者利，良由华薄，凋损正气，吾将赠子以无为之药，给子以澹泊之汤，刺子以玄虚之针，灸子以淳朴之方，安子以恢廓之宇，坐子以寂寞之床，使王乔与之［本集作子。］携手而游，黄公与子咏歌而行，庄生为子具养神之馔，老聃为子致爱性之方，趣遐路以栖迹，乘轻云以高翔，于是精骇意散，改心回趣，原纳至言，仰崇玄度，众愁忽然，不辞而去。
◇泣
《说文》曰：泣，无声出涕也。
《礼记》曰：高子皋执亲之丧，泣血三年，未尝见齿，君子以为难矣。
又曰：弁人有其母死而孺子泣者，孔子曰：哀则哀矣，而难为继矣。
《左传》曰：楚令尹子元，欲蛊文夫人，为馆于其宫侧，振万焉，夫人闻之，泣曰：先君以是舞也，习戎备也，今令尹不寻诸仇雠，而于未亡人之侧，不亦异乎。
又曰：叔孙婼聘于宋，宋公与宴，子［按子上当脱昭字。］饮酒乐，宋公使昭子右坐，语相泣，乐祁左，退而告人曰：今兹君与叔孙，其皆死乎，吾闻之，哀而乐，乐而哀，皆丧心也，何以能久。
《国语》曰：叔向见司马侯之子，抚而泣之曰：自其父死也，吾蔑与比而事君也，昔者其父始之，我终之，我始之，夫子终之。
《尸子》曰：曾子每读丧礼，泣霑襟，［已具孝篇。］
又曰：费子阳谓子思曰：吾念周室将灭，涕泣不可禁也，子思曰：然，今以一人之身，忧世之不治，而涕泣不禁，是忧河水浊，而以泣清之也。
《吕氏春秋》曰：吴起治西门之外，王错谮之魏武侯，武侯使人召之，吴起至于岸门，止车而望西河，泣数行而下。
《楚汉春秋》曰：吕后欲为惠帝高坟，使从未央宫坐而见之，东阳侯垂泣曰：陛下日夜见惠帝冢，悲哀流涕无已，是伤生也，臣窃哀之，太后乃止。
《史记》曰：箕子过故殷墟，咸生禾黍，箕子伤之，欲哭则不可，欲泣为近妇人，乃作麦秀之诗，以歌咏之，殷民皆流涕，［具麦篇。］
又曰：荆轲与高渐离，饮于燕市，酒酣，渐离共荆轲相和而歌于市中，相乐，已而相泣，傍若无人。
又曰：汉高欲自击陈豨，蒯成侯周𫄬泣曰：始秦攻破天下，未尝自行，今上自行，是为无人可使者乎。
又曰：戚姬爱幸，生赵王如意，常从之关东，日夜啼泣，欲立如意为太子。
又曰：窦皇后兄长君，弟曰广国，年五岁时，家贫，为人所略，卖之长安，闻窦后新立，广国上书自陈，后召见，具言其故，后持之而泣，侍御左右，皆伏地泣。
《说苑》曰：雍门周以琴见孟尝君，君曰：先生鼓琴，亦能令人悲乎，周曰：夫千秋万岁之后，高台既已坏，曲池即以堑，坟墓既已下，婴儿竖子樵采者，踯躅其足，而歌其上曰：夫以孟尝君贵尊，乃若是乎，于是孟尝君泫然涕泣曰：令文立若破国亡邑之人，［具琴篇。］
又曰：圣人于天下也，譬犹一堂之上，令满堂饮酒，有一人向隅而泣，则一堂之人，皆不乐矣。
又曰：禹出见辜人，问而泣之，左右问其故，禹曰：尧舜之民，皆以尧舜之心为心，今吾为君，百姓皆以其心为心，是以痛之。
《新序》曰：周舍事赵简子，居无几何，周舍死，后与诸大夫饮酒酣，简子泣曰：百羊之皮，不如一狐之腋，众人之唯唯，不如周舍之愕愕，自周舍死，吾未尝闻吾罪也，吾国几亡乎，是以垂泣。
《汉书》曰：高祖破黥布军还，过沛，置酒沛宫，上慷慨伤怀，泣数行下，［具怀旧篇。］
《东观汉记》曰：更始害齐武王，光武饮食语笑如平常，独居，辄不御酒肉，枕席有涕泣处。
又曰：来歙盖延攻公孙述，蜀人大惧，使刺客刺歙，歙未死，驰告盖延，延见歙，悲哀不能仰视，歙叱曰：欲属以军事，而反效儿女子涕泣乎。
《论衡》曰：昔周人有仕不遇，年老白首，泣涕于途者，或问何为泣乎，对曰：吾仕数不遇，自伤年老失时，是以泣。
又曰：苏秦张仪，学纵横之术于鬼谷先生，先生曰：能说我泣出，则能分天皇之地，秦说鬼谷先生，先生泣霑襟。
《汝南先贤传》曰：蔡顺母畏雷，后母卒，每有震，顺辄圜冢泣曰：顺在此。
邴原传曰：原年五六岁，过书舍而泣，师曰：何泣，原曰：孤者易伤感，夫书者皆有父母也，心原其得书，故恻然涕零也，师哀原而为之泣曰：欲之可书，须费也，［《太平御览》六百十一作不之求费也，此有脱文。］
《后汉书》曰：张奂与张公超书曰：下笔怆恨，泣先言泯。
《吴录》曰：孟宗为骠骑朱据军吏，将母在营，既不得志。又夜雨屋漏，因起涕泣以谢母，母曰：但当勉之，何足泣也。
《襄阳耆旧记》曰：羊公与邹闰甫登岘山，垂泣曰：有宇宙便有此山，由来贤达，登此远望者多矣，皆湮灭无闻，不可得知，念此令人悲伤。
《晋阳秋》曰：司马文王问刘禅曰：颇思蜀否，禅曰：此间乐，不思蜀也，郄正见禅曰：若王后问，宜泣以对，会王复问，禅曰：先人坟墓，远在陇蜀，乃心西悲，无日不思，因闭眼，王曰：何以似郄正语耶，禅惊视曰：如尊命。
◇贫
《尚书·洪范》曰：六极，四曰贫。
《礼记》：子路曰：伤哉贫，生无以为养，死无以为礼，子曰：啜菽饮水，尽其欢，斯之谓孝，敛手足形，还葬而无椁，称其财，之谓礼。
又曰：儒有一亩之宫，环堵之室，筚门圭窦。
《论语》曰：子曰：邦有道，贫且贱焉耻也。
又曰：衣敝缊袍与衣狐貉者立，而不耻者，其由也与，郑玄曰：缊，絮也，《毛诗》曰：出自北门，终窭且贫，莫知我艰。
又曰：小东大东，杼柚其空，注曰：谓无货，唯丝麻，今尽不作也。
《家语》曰：端木赐结驷连骑，以从原宪，宪居蓬蒿中，并日而食，子贡曰：甚矣子之病也，宪曰：予贫也，非病也。
《国语》曰：叔向见韩宣子，宣子忧贫，叔向贺之，宣子曰：吾有卿名，而无其实，无以从二三子，吾是以忧，子贺我何故，对曰：昔栾武子无一卒之田，诸侯亲之，戎翟怀之，以正晋国，今吾子有栾武子之贫，吾以为能修其德也，是以贺，若不忧德之不修，而患货之不足，将吊不暇，何贺之有。
吕悦［按当作忱。］《字林》曰：窭，贫空也。
《方言》曰：南楚人贫，衣被丑敝，谓之须捷，［捷谓俾迟。］或谓之褛裂，［褛，衣坏，具音。］或谓之蓝缕，［《左传》曰：荜辂蓝缕为贫也。］
《晏子》曰：晏子方食，景公使使者至，分食食之，使不饱，晏子亦不饱，使者反之，公曰：晏子如此贫乎，使致千金，以奉宾客。
《列子》曰：凡为名者必廉，廉斯贫，为名者必让，让斯贱，《庄子》曰：原宪处鲁，居环堵之室，茨以生草，蓬户不完，桑木为枢而瓮牖，上漏下湿，匡坐而弦歌，子贡乘大马，中绀而表素，轩车不容巷，往见原宪，宪杖藜应门，子贡曰：先生病也，宪应之曰：宪闻无财之谓贫，学而不能行之谓病，今宪贫也，非病也，子贡逡巡而退，有愧色。
又曰：孔子谓颜回曰：家贫居卑，胡不仕乎，对曰：不原仕，回有郭外之田五十亩，足以给餰鬻，郭内十亩，足以为丝麻，鼓琴可以自娱，所学夫子者，足以自乐也，回不原仕，夫子愀然变色曰：美哉。
又曰：庄周家贫，故往贷粟于监河侯，河侯曰：我将得邑金，贷子三百金，周忿然作色曰：周昨来，有中道而呼者，顾视车辙，有鲋鱼焉，问之曰：子何为者耶，对曰：我东海波臣也，君岂有斗升之水而活我哉，周曰：诺，我将南游吴越之王，激西江之水而迎子，可乎，鲋鱼忿焉作色曰：吾得升斗之水为活尔，君乃言此，曾不如早索我枯鱼之肆。
又曰：子舆与子桑友，而霖雨十日，子舆曰：子桑殆病矣，裹饭而往食之，子桑若歌若哭，鼓琴曰：父母岂欲吾贫哉，天地岂私贫吾哉，求其为之者不得也。
《孙卿子》曰：子夏贫若悬鹑，人曰：子何不仕，曰：诸侯之骄我者，吾不为臣，大夫之骄我者，吾不复见。
又曰：仁义之于人也，譬之若货财粟米之于家也，多有之者富，少有之者贫，至无有者穷。
《吕氏春秋》曰：世皆以珠玉为宝，宝愈多而民愈贫，失其所宝也。
《战国策》曰：齐人有冯暖者，贫乏不能自存，使人属孟尝君，原寄食门下。
《史记》曰：魏勃少时，欲求见齐相曹参，家贫，无以自通，乃常独早夜扫齐相门外，相舍人怪而以为物，而伺之，得勃，勃曰：原见相君无因，故为子扫门，欲求见，于是舍人见勃，曹参因以为舍人。
又曰：东郭先生久待诏公车，贫困饥乏寒，衣敝履不完，行雪中，履有上无下，足尽以践地，道中人笑之。
又曰：甘茂亡秦奔齐，逢苏代，代为齐使于秦，茂曰：臣得罪于秦，惧而逃，无所容迹，臣闻贫人女曰：我无以买烛，而子之烛光有馀，子可分我馀光，无损子之明，今臣困，原以馀光振之。
又曰：楚相孙叔敖死，谓其子曰：我死，汝必贫困，可见优孟，［已具讽篇。］
《汉书》曰：朱买臣，家贫好书，不治产业，妻求去，买臣笑曰：我五十当贵，今已四十馀，妻曰：如公子等，终当饿死，买臣不能留，即听之。
又曰：郦食其，好读书，家贫落魄，无衣食产业，为里监门，然县中贤豪不敢役，皆为之狂生。
又曰：王章，字仲卿，为诸生，学长安，独与妻居，病疾无被，卧牛衣中，与妻诀，涕泣，其妻呵怒之曰：仲卿，京师尊贵在朝廷人，谁逾仲卿者，今病疾困厄，不自激昂，乃反涕泣，何鄙也。
谢承《后汉书》曰：王充，字仲任，少孤，家贫无书，常游洛阳市肆，阅所卖书，［具杂文部读书。］
《续汉书》曰：王苑，字孙仲，安贫，茅屋蓬户，藜藿不餍。
又曰：范丹，桓帝时，以丹为莱芜长，不到官，遭党人禁锢，结草室居，歌之曰：甑中生尘范史云，釜中生鱼范莱芜。
范晔《汉书》曰：李元，［《太平御览》四百八十四作充。］字大逊，陈留人，事母至孝，家贫，兄弟六人，同衣出入。
《三辅决录》曰：弟［《太平御览》四百八十五作第。］五颉，字子陵，伦小子，洛阳无主人，乡里无田宅，寄上［御览作止。］灵台中，或十日不炊。
又曰：孙晨，字元公，家贫不仕，生居城中，织箕为业，明诗书，为郡功曹，冬月无被，有藁一束，暮卧中，旦收之。
先贤行状曰：胡定，字元安，至行绝人，在丧，雉兔游其庭，时雪霜满其室，县令遣户曹掾，排雪问定，定已绝谷，妻子皆卧在床，令即遣掾，以干粮就遗之，定乃受半。
鱼豢魏书［《太平御览》四百八十四作略。］曰：杨师，［御览作沛。］前后宰城守，不以私计介意，故身退之后，家无馀财，蜗牛庐居其中，妻子冻饿。
《魏略》曰：裴潜每之官，不将妻子，妻子贫乏，织荆芘以自供，群弟之田庐，常步行，家人小大，或并日而食。
《楚辞》曰：坎𡒄兮贫士失耳［楚辞九辩作职。］而志不平，《六韬》曰：成王问太公，贫富岂有命乎，将理不得其意，太公曰：盗在其室，计之不熟，一盗收种不时，二盗取得无能，三盗养女太多，四盗其［《太平御览》四百八十五作弃。］事就酒，五盗衣服过度。
颜延之庭诰曰：富则盛，贫则病，甚矣，不唯形色粗黡，或亦神心沮丧，非但交友疏弃，必有家人讼误，非广絜深识者，何能不交移其植，故欲蠲忧患，莫若怀古之意，当自同古，见深则忧浅，识远则患浮，昔有琴歌于编蓬之中，用此道也。
【诗】晋张望诗曰：荒墟人迹希，隐僻闾邻阔，苇篱自朽损，毁屋正寥豁，炎夏无完𫄨，玄冬无暖褐，四体困寒暑，六时疲饥渴，营生生愈瘁，愁来不可割。
晋江逌诗曰：荜门不启扇，环堵蒙蒿榛，空瓢覆壁下，箄上自生尘，出问谁氏子，惫哉一何贫。
宋陶潜贫士诗曰：万族各有讬，孤云独无依，暧暧虚中灭，何时见馀晖。
又诗曰：安贫守贱者，自古有黔娄，好爵吾弗营，厚馈吾不酬，一旦寿命尽，蔽覆乃不周，岂不知其极，非道固无忧。
梁朱超咏贫诗曰：触涂皆可试，惟贫独未安，窗开两片月，霜足一重寒，藁湿铺床冷，荷脆补衣难，若言为客易，推剑与君弹。
【赋】汉杨雄逐贫赋曰：杨子遁世，离俗隐处，左邻崇山，右接旷野，邻垣乞儿，终贫且窭，礼薄义敝，相与群聚，惆怅失志，呼贫与语，汝在六极，投弃荒遐，好为庸卒，刑戮是加，匪惟幼稚，嬉戏土沙，亦非近邻，接屋连家，恩轻毛羽，义薄轻罗，进不由德，退不受呵，久为滞客，其意若何，人皆文绣，余褐不完，人皆稻粮，我独藜餐，贫无宝玩，何以接欢，宗室之宴，为乐不期，徒行负赁，出处易衣，身服百役，手足胼胝，或耘或耔，霑体露肌，朋友道绝，进官凌迟，厥咎安在，职汝为之，舍汝远窜，昆仑之巅，尔复我随，翰飞戾天，舍尔登山，嵒穴隐藏，尔复随我，陟彼高冈，舍尔入海，泛彼柏舟，尔复我随，载沉载浮，我行尔动，我静汝休，岂无他人，从我何求，今汝去矣，勿复久留，贫曰唯唯，主人见逐，多言益蚩，心有所怀，原得尽辞，昔我乃祖，宣其明德，克佐帝尧，誓为典则，土阶茅茨，匪雕匪饰，爰及季世，纵其昏惑，饕餮之群，贪富苟得，鄙我先人，乃傲乃骄，瑶台琼室，华屋崇高，流酒为池，积肉为肴，是用鹄逝，不践其朝，三省吾身，谓予无愆，处君之所，福禄如山，忘我大德，思我小怨，堪寒能暑，少而习焉，寒暑不忒，等寿神仙，桀跖不顾，贪类不干，人皆重闭，子独露居，人皆怵惕，子独无虞，言辞既罄，色厉目张，摄斋而兴，降阶下堂，逝将去汝，适彼首阳，孤竹之子，与我连行，予乃避席，辞谢不直，请不贰过，闻义则服，长与尔居，终无厌极，贫遂不去，与我游息。
又晋束晳贫家赋曰：余遭家之𫐘轲，婴六极之困屯，恒{勤心}身以劳思，丁饥寒之苦辛，无原宪之厚德，有民斯之下贫，有漏狭之草屋，无蔽覆之受尘，唯曲壁之常在，时弛落而压镇，食草叶而不饱，常嗛嗛于膳珍，涉孟春之季月，迄仲冬之坚冰，稍煎蹙而穷迫，无衣褐以蔽身，还趋床而无被，手狂攘而妄牵，何夜长之难晓，心咨嗟以怨天，责家至而相敦，乃取东而偿西，行乞贷而无处，退顾影以自怜，衒卖叶而难售，遂前至于饥年，煮黄当之草菜，作汪洋之羹𫗴，釜迟钝而难沸，薪郁绌而不然，至日中而不熟，心苦苦而饥悬，丈夫慨于堂上，妻妾叹于灶间，悲风噭于左侧，小儿啼于右边。
【笺】宋晃道元与天公笺曰：道居在城，南接水墟，草木幽郁，蚊虻所藏，茅茨陋宇，才容数床，积污累熏，体濬萎黄，冬则两幅之薄被，心有牵黎与敝絮，撤以三股之丝𫄧，袷以四升之粗布，狭领不掩其巨形，促缘不覆其长度，申脚则足出，挛卷则脊露。
【书】魏应璩与韦仲将书曰：夫以原宪悬罄之居，而值皇天无已之雨，薪刍既尽，旧谷亦倾匮，屠苏发撤，机榻见谋，进无颜子不改之志，退无杨雄晏然之情，是以怀蹙，良不可堪，人非神仙，须仰衣食，方今体寒心饥，忧在旦夕，而欲东希诛［疑当作许。］昌治生之物，西望陕县厨食之禄，诚恐将为牛蹄中鱼，卒鲍氏之肆矣。
又与董仲连书曰：谷籴惊踊，告求周邻，日获数升，犹复无薪可以熟之，虽孟轲困于梁宋，宣尼饥于陈蔡，无以过此，夫挟管晏之智者，不有厮役之劳，怀陶朱之虑者，不居贫贱之地，出蒙讥于恤护，入见谪于嫔息，忽便邑愤，不知处世之为乐。
又与尚书诸郎书曰：夫秋节凉和，霖雨清闲，正高会之盛时，饮宴之良日也，而陋巷之居，无高密之宇，壁立之室，无旬朔之资，流潦浸于北堂，隙漏霑于衣服，藁蒸单竭，担石倾罄，中馈告乏，役者莫兴，饭玉炊桂，犹尚优泰，虽欣皇天之降润，亮水军之思雨，私怀蹙頞，良不可言，想诸夫子，亦斯困也，夫否泰潜升，盖由昏明，二三执事，以龙虎之姿，遭风云之会，方将飞腾阊阖，振翼紫微，运筹帷幄，显扬丰绩，岂久沉滞于下职，契阔于贫悴哉。
【文】后汉蔡邕九惟曰：八惟困乏，忧心殷殷，天之生我，星宿值贫，六极之厄，独遭斯勤，居处浮漂，无以自在，冬日栗栗，上下同云，无衣无褐，何以自温，六月徂暑，炎赫来臻，无𫄨无绤，何以蔽身，无食不饱，永离懽欣。
◇奴
《周礼注》：男奴女婢，郑司农注云，奴，罪隶也，男女同名。
又曰：其奴，男子入于罪隶，女子入于春［《太平御览》五百作舂。］藁。
又曰：奚三百人。注云，今时侍史官奴婢也。
《论语》曰：箕子为之奴。
《左传》曰：斐豹隶也，注曰：犯罪没为奴。
《方言》曰：臧甬［音勇。］海［方言，《初学记》十九作侮。］获奴婢贱称也，荆淮海岱之间，骂奴曰臧，骂婢曰获，齐之北鄙，燕之南郊，凡民男而婿婢，谓之臧，女而妇奴，谓之获，亡奴谓之臧，亡婢谓之获，亡［疑衍。］皆异方骂奴婢之丑称也。
《风俗通》曰：古制本无奴婢，犯事者原之，臧者被罪，没入为官奴，获者逃亡，复得为婢。
又曰：南阳庞俭，少失其父。后居庐里，凿井，得钱千馀万，行求老苍头，使主牛马耕种，直钱二万。有宾婚大会，奴在灶下，窃言堂上母，我妇也。婢即具白母，母使俭问，曰：是我翁也。因下堂，抱其颈啼泣，遂为夫妇。俭及子历二千石刺史七八人，时为之语曰：庐里诸庞，凿井得铜，买奴得翁。
又曰：将作大匠陈国公孙志节，有苍头地馀，年十七，攻书疏，志节为户曹吏，令地馀归取物，馀驰车马亡去，至丹阳，改姓王名斌，字文高，遂留为诸曹吏，志节拜杨州刺史，郡衣冠子弟皆出斌下，乃用之，斌乞屏左右，叩头涕洟曰：斌即使君地馀也，斌后为苍梧太守。
《史记》曰：卫青为侯家人，少时归，其父使牧羊，先母之子，皆奴畜之，不以为兄弟，青常至甘泉居室，有钳徒相青曰：贵人也，官至封侯，青叹曰：人奴之生，得无笞骂足矣，安望封侯。
又曰：栾布尝为人所略，卖为奴，卖与燕将臧荼，后为都尉。
又曰：齐俗贱奴虏，而刁闻［《太平御览》五百作间，下同。］独爱贵之，桀黠奴人之所患，唯刁闻收使之，终得其力。
又曰：季布为朱家钳奴。
又曰：诸吕擅权，陆贾曰：天下安危，注意将相，将相和则士豫附，陈遂结懽太尉，以奴百人遗贾。
又曰：卫将军舍人，过平阳主家，主令骑奴同席而食，持刀断席而坐。
《汉书》曰：武帝时，募民能入奴婢，得以终身复，为郎，增秩。
又曰：王凤群弟争为骄侈，奴僮以千数。
又曰：张安世家僮七百人，皆有手技。
又曰：王莽时，匈奴侵寇，乃大虏［汉书食货志，《初学记》十九作募。］囚徒人奴，名者［志，记作曰。］猪突倅［志，记作豨。］勇。
又曰：宣帝诏，大司马光，宿卫忠正，宣德明恩，前后赐奴婢百七十人。
《新序》曰：昌邑王以侧注冠赐师及儒者，后以冠冠奴，龚遂免冠归之，曰：今以冠冠奴，是奴虏畜恶也。
《东观汉记》曰：刘宽简略，嗜酒，尝坐客，使苍头市酒，大醉而还，对客骂曰畜生，宽遣人视奴，疑必自杀。
又曰：韩卓，腊日奴窃食祭其母，卓义其心，即日免之。
又曰：彭宠奴子密三人等，宠昼卧，密等遂缚宠着床，召其妻入缝缠囊，夜断宠及妻头，盛囊中，投世祖，世祖封子密为不义侯。
又曰：邓弘奴醉，击长寿亭长，弘见亭长，赏钱五千，异日，奴得复［《东观汉记》八复下有与字。］宫中卫士怒争，卫士箠奴，弘闻。又与五千。
前秦录曰：慕容冲进通［《太平御览》五百作逼，此讹。］长安，金城［○御览作坚登城，此有讹脱。］观之，大言责冲曰：尔辈群奴，正可牧羊牛，何为送死，冲曰：奴则奴矣，既厄奴苦，欲取尔相代。
《蜀志》曰：刘琰侈靡，侍婢奴能为声乐。又教诵灵光殿赋。
《三辅决录》曰：平陵孟佗，尽以家财赂张让监奴，众奴斩［《太平御览》五百作惭。］焉，时宾客求见让者，常数百乘，累日不得通焉，他后至，诸奴拜迎，径将他车独往入，众谓他与让善，争以珍物赂佗，佗得以赂让。
语［按本条事见宋书七十七沈庆之传，语上当有脱文，《初学记》十九引作宋书。］曰：虏据滑，太祖欲北伐，沈庆之固陈不可，丹阳尹徐湛之吏部尚书江湛在座，湛之等难庆之，庆之曰：理国譬如理家，耕当使奴，织当问婢，陛下欲伐国，而与白面书生辈谋之，何由济，上笑，曰传［按此左传桓二年文，有脱文，误连上，当另作条。］士有隶子弟，［以其子弟为仆隶。］
林邑记曰：范文，夷师奴也，以刀斫石障轩卢，［《初学记》十九作如斩芦苇，《太平御览》九百三十七作如斩卢，此有脱讹，疑当作以刀斫石障，如斩芦苇。］后遂为国王。
《江表传》曰：谷利，孙权奴。
【书】梁简文帝答安吉公主饷胡子书曰：方言异俗，极有可观，山高水远，宛在其邈，不使去来执辔，媲彼青衣，正当出入烧香，还依丹毂，岂直王济女奴，独有罗袴，方使乐府行胡，羞论歌舞，垂膝新奇，伏增荷抃。
汉王襃僮约曰：蜀郡王襃，以事止冤归［《初学记》十九，《太平御览》五百作寡妇。］杨惠舍，有一奴名便了，倩行酤酒，便捍大杖，上冢巅曰：大夫买便了时，但约守家，不约为他家男子酤酒也，襃大怒曰：奴宁欲卖邪，奴复曰：欲使便了，皆当上券，不上券，便了不能为也，襃乃为券曰：百役不得有二言，晨起早扫，饮食洗涤，居当穿臼缚帚，裁盂凿斗，出入不得骑马载车，踑坐大怒，下床振头，垂钩刈刍，织履作粗，黏雀张鸟，结网捕鱼，缴雁弹凫，登山射鹿，入水捕龟，后园纵鱼，雁鹜百馀，驱逐鸱乌，持梢牧猪，种姜养羊，长育豚驹，粪除堂庑，食［初学记食上有𫗪字。］马牛，鼓四起坐，夜半益刍，舍中有客，提壶行酤，汲水作𫗦，奴但当饭豆饮水，不得嗜酒，欲美饮［《初学记》作饮美。］酒，唯得染唇渍口，不得倾盂覆斗，不得晨出夜入，交关侔［《初学记》，御览作伴。］偶，多取蒲茅，益作绳索，雨堕无所为，当编蒋织薄，植种桃李，梨柿柘桑，三丈一树，八行［御览作尺。］为行，果类相从，踪横相当，果熟收敛，不得吮尝，犬吠当起，惊告邻里，抢门拄户，上楼击柝，持盾曳矛，环落三周，勤心疾作，不得遨游，奴老力索，种苋织席，事讫欲休，当舂一石，夜半无事，浣衣当白，若有私钱，主急宾客，奴不得有奸私，事事当开［○《初学记》作关。］白，奴不听教，当笞一百，读券文讫，辞穷诈索，仡仡叩头，两手自抟，目泪下落，鼻涕长一尺，审如王大夫言，不如早归黄土陌，丘蚓钻嵒，早知当尔，为王大夫酤酒，真不敢作恶。
◇婢
《管子》曰：齐桓公使管仲求宁戚，戚应之浩浩乎，仲不能，婢子问之，仲曰：非婢子所知也，婢子曰：诗有之，浩浩之水，育育之鱼，未有家室，我将安居，宁子其欲室乎，仲以其言告桓公。
《列女传》曰：周室大夫仕于周，妻淫于邻，主父还，恐觉之，为毒药，使婢进上，婢恐杀主父，因僵覆酒，主父怒而笞之，妻因他过，欲杀婢，婢就杖将死而不言，主父弟闻之，复以言告主父，主父乃厚币嫁之。
《汉书》曰：傅太后使谒者买诸官婢，贱取之，复取执金吾官婢八人。
《东观汉记》曰：刘宽向朝会，装已讫，婢奉肉羹翻，污衣，宽神色不异，乃徐语曰：羹烂尔手。
又曰：朱晖为郡督邮，太守阮况当嫁女，欲买晖婢，晖不与，及况卒，晖送金三斤，问其故，晖曰：前不与婢者，以财污府君，金重送，欲明使君。
谢承《后汉书》［《太平御览》五百，本条作东观汉记。］曰：长沙视［○御览作祝。］良为洛阳令，常侍樊丰妻杀侍婢，置井中，良收其妻杀之。
《晋书》曰：烈宗之母，本织坊中婢也，形长色黑，宫人谓之昆仑，太宗以大［原脱，据冯校本补。］计幸之，有身。
《语林》曰：裴秀母是婢，秀年十八，有令望，而嫡母妒，犹令秀母亲下食与众宾，宾见，并起拜之，答曰：微贱岂宜如此，当为小儿故耳，于是父母乃不敢复役之。
皇甫谧列女后传曰：会稽翟素，受娉，未及配适，遭贼，欲犯之，临之以白刃，素曰：我可得而杀，不可得而辱，素婢名青，乞代素，贼遂杀素，复欲犯青，青曰：向欲代素者，恐被耻获害耳，今素已死，我何以生为，贼复杀之。
《搜神记》曰：晋杜嘏家葬，而婢误不得出，十馀年开墓，婢尚生，云其始如眠，有顷渐觉，自谓一再宿，初婢之埋，年十五六，及开冢时，犹十五六，嫁之有子。
又曰：诸葛恪已被诛，其［《太平御览》五百其下有妻字，此脱。］在室，问婢，尔何故血臭，婢忽然起跃，头至栋，攘臂切齿。
《晋中兴书》曰：祖约为丞相从事中郎，于府内为婢所伤，司直刘隗奏约，患生婢仆，身被伤刑，解职还家。
《世说》曰：郑玄家奴婢读书，玄尝使一婢，不称旨，将挞之，方自陈说，玄怒，使人曳著泥中，须臾，复一婢来，问曰：胡为乎泥中，答曰：薄言往诉，逢彼之怒。
又曰：石崇富侈，厕常令婢数十，曳罗縠直之。
又曰：崇婢绿珠，天下美色，孙秀求之不与，因诛崇。
又曰：光祖［世说德行篇作祖光禄，此有脱倒。］少孤贫，至孝，常自炊爨，王北平［世说作平北。］闻而佳之，乃以二婢饷焉，因取为吏人，人戏之曰：奴贾倍于婢，祖答曰：百里奚亦何必不轻于五羖之皮也。
《三辅决录》曰：金祎为郡上计，留在许都，时魏武使长史王必，将兵卫天子于许，祎与必善，见祎有胡婢善射，必常从请之。
【赋】后汉蔡邕青衣赋曰：金生沙砾，珠出蚌泥，叹兹窈窕，生于卑微，玄发光润，领如螬蛴，修长冉冉，硕人其颀，绮绣丹裳，蹑蹈丝韦，都冶妩媚，卓砾多姿，精慧小心，趣事若飞，寒雪翩翻，充庭盈阶，停停沟侧，噭々青衣，我思远逝，尔思来追，明月昭昭，当我户扉，条风狎猎，吹予床帷，河上逍遥，徙倚庭阶，南瞻井柳，仰察斗机，非彼牛女，隔于河维，思尔念尔，惄焉且饥。
后汉张安超讥青衣赋曰：彼何人斯，悦此艳姿，丽辞美誉，雅词斐斐，文则可嘉，志鄙意微，凤兮凤兮，何德之衰，醴泉可饮，何必洿泥，隋珠弹雀，堂溪刈葵，鸳雏啄鼠，何异于鸱，历观古今，祸福之阶，晏婴洁志，不顾景女，及俊不疑，奉霍不受，见尊不迷，况此隶竖，生女为妾，生男为虏，岁时醊祀，诣其先祖，或于马厩，厨门灶下，东向长跪，接神觞酒，悉请诸灵，辟邪富主，多乞步少，铜丸铁柱，绩缯累嘉，皆来集聚，臧获之类，盖不足数，古之赘婿，尚为尘垢，况明智者，欲作奴父，勤节君子，无当自逸，宜如防水，守之以一，秦缪思襃，故获终吉。
◇佣保
《史记》曰：荆轲死，高渐离变姓名，为人佣保，作于宋子，［县名。］久之作苦，闻其家堂上客击筑，不能去，徬徨，从者告其主，便击筑，一坐称善。
又曰：栾布与彭越为家人。
《鹖冠子》曰：伊尹酒保，立为世师。
