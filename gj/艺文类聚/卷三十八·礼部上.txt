◇礼
《管子》曰：礼者，因人之情，缘义之理，而为之节文者也。
《物理论》曰：礼者，履也，律也，义同而名异，五礼者，吉凶宾军嘉也。
周礼，大宗伯之职，以吉礼事邦国之鬼神祇，事谓祀之祭之享之，以凶礼哀邦国之忧，哀谓救患分灾也，以宾礼亲邦国，以军礼同邦国，同谓威其不叶偕老［周礼注作僣差，此讹。］也，以嘉礼亲万民，嘉，善也，所以因人心所善而为制，吉礼之别十有二，一曰禋祀，二曰实柴，三曰槱燎，四曰血祭，五曰埋沉，六曰副辜，七曰肆献，八曰馈食，九曰祠，十曰禴，十一［一下脱曰字。］尝，十二曰蒸，凶礼之别有五，一曰丧礼，哀死亡，二曰荒礼，哀凶札荒，人物有害之也，三曰吊礼，哀祸灾，遭水火也，四曰禬礼，哀围败，同盟合会财货，以更其所丧也，五曰恤礼，哀寇乱，邻国相忧，宾礼之别有八，一曰朝，二曰宗，三曰觐，四曰遇，五曰会，六曰同，七曰问，八曰视，军礼之别有五，一曰大师之礼以用众，二曰大均之礼以恤众，［均其地政，所以忧民。］三曰大田之礼以简众，因田习阅车徒之数也，四曰大役之礼以任众，筑宫邑，所以事民力彊［周礼注彊下有弱字。］也，五曰大封之礼以合众，正封疆以合众人也，嘉礼之别有六，一曰饮食，二曰婚冠，三曰宾射，四曰飨燕，五曰脤膰，六曰庆贺。
又曰：太宰掌三曰礼典，以和邦国，以统百官，以谐万民。
大司徒以五礼防民之伪，而教之中。
《礼记》曰：礼也者，体也，礼不备，谓之不成人。
又曰：夫礼者，所以定亲疏，决嫌疑，别同异，明是非也，道德仁义，非礼不成，教训正俗，非礼不备，分争辩讼，非礼不决，君臣上下，父子兄弟，非礼不定。
又曰：夫礼，先王以承天之道，以治人之情，故失之者死，得之者生，诗云，相鼠有体，人而无礼，人而无礼，胡不遄死，言偃复问曰：夫子之极言礼也，可得而闻与，孔子曰：我欲观夏道，是故之杞而不足征也，吾得夏时焉，我欲观殷道，是故之宋而不足征也，吾得坤干焉。
又曰：故人情者，圣王之田也，修礼以耕之，陈义以种之，讲学以耨之，本仁以聚之，播乐以安之。
又曰：礼其在人也，如竹箭之有筠也，如松柏之有心也，二者居天下之大端也，贯四时，不改柯易叶。
又曰：夫礼本于太一，分而为天地，转而为阴阳，变而为四时，列而为鬼神。
《大戴礼》曰：礼象五行也，其义四时也，故以四时［大戴礼本命篇无时字。］举，有思，［大戴礼作恩，此讹。］有义，有节，有权。
《左传》曰：子太叔见赵简子，简子问揖让周旋之礼，对曰：是仪也，非礼也，简子曰：敢问何谓礼，对曰：闻诸先大夫子产曰：夫礼，天地之经也，地之义也，民之行也。
又曰：邾隐公来朝，子贡观焉，邾子执玉高，其容仰，公受玉卑，其容俯，子贡曰：以礼观之，二公皆有亡焉，今朝贺而不度，高仰骄也，卑俯替也，骄近乱，替近疾，君为主，其先亡乎。
《论语》曰：道之以政，齐之以刑，民免而无耻，道之以德，齐之以礼，有耻且格。
又曰：颜回问仁，子曰：克己复礼为仁，一日克己复礼，天下归仁焉，为仁由己，而由人乎哉，颜回曰：请问其目，子曰：非礼勿视，非礼勿听，非礼勿言，非礼勿动，颜回曰：回虽不敏，请事斯语矣。
《庄子》曰：三皇五帝之礼义法度，不矜于同，而矜于治，故譬三皇五帝之礼义法度，其犹楂梨橘柚耶，其味相反，而皆可于口，故礼义法度，应时而变也。
《孙卿子》曰：人生有欲，欲则求，求则争，争则乱，乱则穷，先王恶其乱也，故制礼义以养之，《慎子》曰：礼从俗，政从上，使从君，国有贵贱之礼，无贤不肖之礼也。
《白虎通》曰：所以作礼乐者，乐以象天，礼以法地。
《家语》曰：孔子言于鲁哀公曰：人之所以生，礼为大，非礼无以辨君臣之位。
董生书曰：理者天所为也，文者人所为也，人所为谓之礼，礼者，因人情而为节文也，以救其乱，夫隄者水之防也，礼者人之防也，刑防其末，礼防其本。
《礼稽命征》曰：礼之动摇也，与天地同气，四时合信，阴阳为符，日月为明。
《汉书》曰：叔孙通为高祖制汉仪十二篇。
范晔《后汉书》曰：诏召玄武司马班固，问定礼制之宜，固曰：京师诸儒，多能说礼，宜广招集，共议失得，帝曰：作舍道边，三年不成，会礼之家，名为聚讼，互生疑异，笔不得下，昔者尧作大章，一夔足矣，章和元年，乃召曹褒，诣嘉德门，持班固所上叔孙通汉仪十二篇，敕褒曰：此制散略，多不合经，令宜依制条，使可施行，褒于南宫东观，考正旧礼，上自天子，至于庶人，冠昏吉凶，终始制度，以为一百五十篇。
《典略》曰：孔子适宋，与弟子习于树下，宋司马桓魋使人拔其树，去适于野。
【赋】楚荀况礼赋曰：爰有大物，非丝非帛，文理成章，非日非月，为天下明，生者以寿，死者以葬，城郭以固，三军以彊，粹而王，駮而霸，无一焉而亡，臣愚弗识，敢请之王，王曰：此夫文而不采者欤，简而易知，而致有理者欤，君子所敬，小人所不敬者欤，匹夫隆之，则为圣人，诸侯隆之，则一四海者欤，致明而约，甚顺而体，请归之礼。
◇祭祀
《尚书大传》曰：祭之为言察也，荐，至也，言人事至于神也。
《尔雅》曰：春祭曰祠，祠之言食，夏祭曰礿，新菜可汋，秋祭曰尝，尝新谷也，冬祭曰蒸，蒸，进也，进品物祭天曰燔柴，既祭，积薪焚之，祭地曰瘗薶，既祭，埋藏之，祭山曰庪悬，或庪或悬，置之于山，［庪音轨。］祭水曰沉浮，或沉或浮，置之于水，祭星曰布，布散于地，祭风曰磔，今俗当大道中磔狗，云以止风，此其遗象也，是类是祃，师祭也，类于上帝，祃于所征之地，［祃，莫架反，出诗雅也。］既伯既祷，马祭也，伯，马祖也，将用马力，必先祭其祖也。
《广雅》曰：圆丘大坛，祭天也，方泽大折，祭地也。
《周书》曰：设丘兆于南郊，以祀上帝，配以后稷农星，先王皆与食。
《说文》曰：除恶之祭曰禬，告事示福曰祷，道上之祭曰犭军，絜意以享曰禋，以事类祭神曰禷，祭司命曰礻比，［俾利反。］祭豕先曰礻曹，［似劳反。］月祭曰祽。［子内反。］
《周官》曰：凡庶人不畜者，祭无牲，不耕者，祭无盛。
又曰：血祭祭社稷五祀五岳，埋沉祭山林川泽，以副［副音孚逼(经典释文，下有反字。)膝(周礼注作焜。)也。］辜祭四方百物，以肆献祼享先王，以馈食享先王。
又曰：凡阳祀，用骍牲毛之，阴祀，用黝牲毛之，阴是北郊。
又郑注曰：《周礼》曰：郁为兰也，煮之和鬯酒也。
《礼记》曰：祭，丰年不奢，凶年不俭。
又曰：祭不欲数，数则不敬，祭不欲疏，疏则怠，是故君子合诸天道，春禘秋尝，霜露既降，君子履之，必有凄怆之心，非寒之谓也，春雨露既濡，君子履之，必有怵惕之心，如将见之，乐以迎来，哀以送往。
又曰：孟春之月，其祀户，祭先脾，孟夏之月，其祀灶，祭先肺，中央土，其祀中霤，祭先心，孟秋之月，其祀门，祭先肝，孟冬之月，其祀行，祭先肾，天子祭天地四方山川五祀，岁遍，大夫祭五祀，岁遍，士祭其先，祭日于坛，祭月于坎，日于东序，月于西序，以别幽明内外，王立七祀，曰司命，曰中霤，曰国行，曰国门，曰泰厉，曰户，曰灶，诸侯五祀，曰司命中霤国门国行公厉，大夫三祀，曰族厉，曰门，曰行，士二祀，曰门，曰行，庶人一祀，曰或亡户，或立灶，圣人之制祀也，法施于人则祀之，以死勤事则祀之，以劳定国则祀之，能御大灾则祀之，日月星辰，人所瞻仰也，山林川谷丘陵，人所取材用也，非此族也，不在祀典。
《尚书》曰：肆类于上帝，禋于六宗，望于山川，遍于群神，王肃注云，六宗者，所宗者皆絜祀之，埋少牢于泰昭，祭时也，相近于坎坛，祭寒暑也，王宫祭日也，夜明祭月也，幽禜祭星也，云禜祭水旱也。
《诗》曰：以享以祀，以介景福。
《谷梁传》曰：宫室不设，不可以祭者，荐其义也，非享味也。
《物理论》曰：古者尊祭重神，祭宗庙，追养也，祭天地，报往也。
《论衡》曰：凡祭祀之义有二，一曰报功，二曰修先，报功以勉力，修先以崇恩也。
《幽明录》曰：庙方四丈，不作墉道，广□［原缺，明本作五，《初学记》十三作四。］尺，夹树兰香，斋者煮以沐浴后祭，所谓兰汤。
《尸子》曰：齐有贫者，命其狗为富，命其子为乐，方将祭，入于室，叱之曰：富出，祝曰：不祥，家果有祸，长子死，哭之曰：乐乎，而不自悲也。
《孔丛子》曰：元和二年春，帝东巡狩，还过鲁，幸阙里，以太牢祀孔子及七十弟子，作六代之乐，大会孔氏男子二十以上者六十人。
《越绝书》曰：越王既往平吴，春祭三江，秋祭五湖，因以其时为之立祠，垂之末世，传之万载。
《汉书》曰：高祖微时，闻魏公子贤，及即位，每过大梁，常祀公子，高祖十二年，从击黥布还，为公子置守冢五家，世世以岁四时奉祠。
又曰：元始四年，诏书祀百辟卿士有益于民者，蜀郡以文翁，九江以召父应，诏书岁时郡二千石率官属行礼奉祠，信臣家在南阳，亦为立祠。
又曰：初朱邑且死，嘱其子曰：我故为桐乡啬夫，其民吏爱我，必葬桐乡，后世子孙奉我，不如桐乡民，及死，其子葬之桐乡西郭外，民果共为邑起冢，立祠祭，至今不绝。
《东观汉记》曰：桓谭，字君山，沛人，章帝元和中，行巡狩至沛，令使者祠谭家，乡里甚荣之。
又曰：永平二年十一月，诏京兆右扶风，以中牢祀萧何霍光，出郡钱谷，给萧何子孙，在三里内者，悉令侍祠。
又曰：皇帝立黄老祠跃［《太平御览》五百二十六作濯。］龙中，为坛，采色眩曜。
《汉旧仪》曰：皇帝祭天，紫坛帷幄，高皇帝配天，后［《初学记》十三，太平御览五百二十六作居。］堂下西乡，绀席也。
《左传》曰：龙见而雩，［旱祭也，祈雨为雩。］雪霜风雨之灾则禜之。
【文】魏武帝祠太尉乔玄墓文曰：昔以幼年，逮升堂室，增荣益观，皆由奖助，士死知己，怀此无忘。又承从容要誓，徂逝之后，路有经由，不以斗酒只鸡，过相沃酹，车过三步，肠［魏志一注作腹。］痛勿怪，虽临时戏笑之言，非至亲之笃好，夫何肯为此辞哉。
晋潘岳为诸妇祭庾新妇文曰：潜形幽榇，宁神旧宇，室虚风生，床尘帷举，自我不见，载离寒暑，虽则乖隔，哀亦时叙，启殡今夕，祖行明朝，雨绝华庭，埃灭大宵，俪执箕帚，偕奉夕朝，仿佛未行，顾瞻弗获，伏膺饮泪，感今怀昔，怀昔伊何，祁祁娣姒，感今伊何，冥冥吾子，形未废目，音犹在耳。
晋殷阐祭王东亭文曰：以少牢之奠，敬荐东亭王侯之灵，盖闻朗鉴不尘，精金能照，君以珪璋，资以明要，少长风流，举契理调，事扰皇家，道在君子，亮诚外内，寄心万里，契同风云，义贯终始，自昔索居，荏苒于兹，五载不觌，何日不思，呜呼若人，奄随化迁，古之遗爱，犹或兴言，承凶怆痛，慨然留连。
晋殷允祭徐孺子文曰：惟豫章太守殷君，谨奠汉故聘士豫章徐先生，惟君资纯玄粹，含真太和，卓尔高尚，道映南岳，逍遥环堵，万物不干其志，负褐行吟，轩冕不易其乐，时携虚榻，伫金兰之眷，千里命契，寄生刍之咏，非夫超悟身名，遁世无闷者，孰若是乎，夫诚素自中，微物为重，苹藻是歆，实过牲牢。
晋王珣祭徐聘士文曰：豫章徐先生，陶精太和，诞膺一德，藏器高栖，确尔特立，贞一足以制群动，纯本足以息浮末，宣尼有言，不事王侯，高尚其事，若先生者，抑亦当之矣，限兹遐路，无由造敬，系伫灵宇，乃情依依，故贡薄祠，昭述宿心，神而有灵，傥垂尚飨。
晋周颖文祭梁鸿文曰：晋隆安四年，陈郡周颖文，以蕰藻行潦，祠于梁先生之墓，夫子迈志箕颖，尘垢雕俗，骨秀风霜，性淳寡欲，娶待偕隐之俪，文绝陪臣之录，遂负策周鲁之郊，逆旅吴会之阿，可谓高奇绝伦，孤生莫和者也，后学抚牍，得人在文，忽以知命，而展其坟，芒芒积草，有馥馀芬，昔先生过延陵而想季，经海隅而感连，苟践迹而趣合，亦断金于当年。
宋王僧远祭颜延之文曰：气高叔夜，方严仲举，逸翮独征，孤风绝侣。
宋陶潜自祭文曰：岁惟丁未，律中无射，天寒夜长，风气萧索，鸿雁于征，草木黄落，陶子将辞逆旅之馆，永归本宅，故人凄其相悲，同祖行于今夕，自余为人，逢运之贫，箪飘屡罄，𫄨绤冬陈，已达运命，畴能罔眷，余今斯化，可以无恨，寿涉百龄，身慕肥遁，从老得终，奚所复恋，葬之中野，以安其魂，寂寂我行，萧萧墓门，奢耻宋臣，俭笑王孙，匪贵前誉，孰重后歌，人生实难，死如之何。
宋谢延之祭屈原文曰：兰薰而摧，玉贞则折，物忌坚芳，人讳明絜，曰若先生，逢辰之缺。
齐卞伯玉祭孙叔敖文曰：谨以醴羞，祭楚令尹孙君之灵，眇眇千载，悠悠舒荆，理无不通，事隔者形，尚想清尘，承风效诚，超超夫子，淡矣道情，自心伊贵，人爵靡婴，芳风如箫，清响如埙，景矣行役，言戾豫方，侧闻夫子，讬愤睢阳，灵封颓墓，丘茔榛荒，幽幽神道，为有为亡，徘徊永念，怆矣其伤。
齐谢朓为诸娣祭阮夫人文曰：婉娩嫔德，幽闲妇性，眄史弘箴，陈诗成咏，嘉言足题，清晖可映，契阔未几，音尘如昨，中景遽倾，芳荍先落，畴日交觞，享也虚荐，带上先结，握中遗扇，迸泪失声，潺湲如霰。
齐孔稚珪祭外兄张长史文曰：惟君之德，高明秀挺，浩汗深度，昂藏风领，学不师古，因心则睿，筌蹄象繇，糠秕庄惠，吾与夫子，分协芳金，凭风共酒，藉月同琴。
梁简文帝祭战亡者文曰：降夫既旋，功臣又赏，班荷元勋，苏逢漏网，校尉霑荣，属国蒙奖，独念断魂，长毕灰壤，膏原染刃，委骨埋泉，徒闻身没，讵辩名传。
梁徐悱妻刘氏祭夫文曰：维梁大同五年，新妇谨荐少牢于徐府君之灵曰：惟君德爰礼智，才兼文雅，学比山成，辩同河泻，明经擢秀，光朝振野，调逸许中，声高洛下，含潘度陆，超终迈贾，二仪既肇，判合始分，简贤依德，乃隶夫君，外治徒奉，内佐无闻，幸移蓬性，颇习兰薰，式传琴瑟，相酬典坟，辅仁难验，神情易促，雹碎春红，霜雕夏绿，躬奉正衾，亲观启足，一见无期，百身何赎，呜呼哀哉，生死虽殊，情亲犹一，敢遵先好，手调姜橘，素俎空干，奠觞徒溢，昔奉齐眉，异于今日，从军暂别，且思楼中，伯游未反，尚比飞蓬，如当此诀，永痛无穷，百年何几，泉穴方同。
陈沈炯祭梁吴郡袁府君文曰：夫宫鸣征应，响韵相趋，桂馥兰芬，期臭在斯，道合一朝，岂忘千载，日者明德世彦，振缨王室，坐啸大邦，显治巨丽，窃以不敏，出宰句吴，上郡下邑，都城接雉，虽王事靡盬，无失豫游，窥洞庭于五湖，登姑苏于九曲，身后之事，一至于斯，今者长乐未央，已夹樗里之墓，公宫鲁库，非复少昊之墟，成土一棺，未知何讬，解剑絮浆，转增歔欷。
◇郊丘
《尔雅》曰：祭天曰燔柴，祭地曰瘗埋。
《广雅》曰：圆丘太坛祭天，方泽太折祭地。
《周书》曰：乃兆乎南郊，以祀上帝，配后稷农皇［按前祭祀篇引作星。］先王与食。
《周官》曰：大宗伯掌天神之礼，以禋祀祀昊天上帝，以实柴祀日月星辰，以槱燎祀司中司命风师雨师。
又曰：苍璧礼天，黄琮礼地。
又曰：四圭有邸，以祀天，旅上帝，两圭有邸，以祀地，旅四望，大司乐奏黄锺，歌大吕，舞云门，以祀天神，［谓五帝及天(周礼注天字无。)日月星辰之，(周礼注作也。)王者各以夏正月祀其受命之帝于南郊也。］奏太蔟，歌应锺，舞咸池，以祭地祇于北郊，谓地神及社稷也，［按本句亦周礼注文，当作夹注。］又曰：凡乐，圜锺为宫，黄锺为角，太蔟为征，姑洗为羽，雷鼓雷鼗，孤竹之管，云和之琴瑟，云门之舞，冬日至，于地上之圆丘奏之，若乐六变，天神皆降，可得而礼矣，凡乐函锺为宫，太蔟为角，姑洗为征，南吕为羽，灵鼓灵鼗，孙竹之管，空桑之琴瑟，咸池之舞，夏日至，于泽中之方丘奏之，若乐八变，则地祇皆出，可得而礼矣。
《礼记》曰：郊之祭，迎长日之至，大报天而主日也，兆于南郊，就阳位也，扫地而祭，于其质也，器用陶匏，以象天地之性也，于郊故谓之郊。
又曰：祭帝于郊，所以定天位也。
又曰：成王封周公于鲁，命鲁公祀周公以天子之礼乐，是以鲁君孟春乘大辂，戴弧韣，旗十有二旒，日月之章，祀帝于郊，配以后稷，天子之礼也。
《毛诗》曰：昊天有成命，郊祀天地也。
公羊传曰：祭者，荐其时也，荐其义也，非享味也。
又曰：山川有能润乎百里者，天子秩而祭之，《汉书》曰：成帝初即位，丞相御史大夫桓谭奏言，帝王之事，莫大于承天之序，承天之序，莫重于郊祀，故圣王尽心极虑，以建其制，祭天于南郊，就阳之义，瘗地于北郊，则阴之象也。
又曰：高帝入关，问秦祀何帝，曰白青黄赤四帝，上曰：天有五帝而四何，莫知其说，上曰：五待我，为立黑帝，祀曰黑畤。
《汉旧仪》曰：汉法，三岁一祭于云阳宫甘泉坛，以冬至日祭天，天神下，三岁一祭地于河东汾阴后土宫，以夏至日祭地，地神出，祭五帝于雍畤。
又曰：祭天用六采绮席，六重，上一丈，中一幅四周缘之，玉几玉饰器。
又曰：桓［《太平御览》五百二十七作皇，下同。］帝祭天，居玄云［御览作云阳。］宫，斋百日，上甘泉通天台，高三十丈，以候天神之下，见如流火，舞女童三百人，皆年八岁，天神下坛所，举烽火，桓帝就竹宫中，不至坛所，甘泉台去长安三百里，望见长安成，［御览作城。］帝［御览帝上有黄字。］已来所祭天之圆丘也。
又曰：祭地河东汾阴后土宫，宫曲入河，古之祭地泽中方丘也，礼仪如祭天。
《五经通义》曰：王者所祭天地何，王者父事天，母事地，故以子道也，祭日以丁与辛何，丁者，反复自丁宁也，辛者，自克辛也。
《后汉书》曰：灵帝建宁二年，迎气黄郊，遂于洛水西桥，逢暴风雨，导从卤部车或发盖，百官霑濡，还不至郊。
贺循上郊坛制度曰：汉旧仪，南郊圆坛八陛，于宫南七里，北郊方坛四陛，于城北四里，依汉故事，柴于坛二十步，高二丈，大二丈。
【赋】晋郭璞南郊赋曰：于是时惟青阳，日在方旭，我后将受命灵坛，乃改步而鸣玉，升金轩，抚太仆，扬六鸾，齐八𫘧，列五幡于一元兮，靡日月乎黄屋，矫陵乌以侦候兮，整豹尾于后属，尔乃造旷场，戾坛庭，百寮山立，万乘云萦，延祝史，肆玉牲，登圆丘，揖太清，礼群望，告皇灵，天澄其气，日朗其精，飞廉鼓舞于八维兮，丰隆击节于九冥，祝融穆清而肃侍兮，阳侯澹以中停，郊寰之内，区域之外，雕题卉服，被发左带，骏奔在坛，不期而会，瓘瓘群辟，蚩蚩黎庶，翘怀圣猷，思我王度，事崇其简，服尚其素，化无不融，万物自鼓，振西北之绝维，隆东南之桡柱，廓清紫衢，电扫神宇，风马桂林，抗旌林圃，五岳不足以题其勋，九韶不足以赞其舞。
【颂】梁简文帝南郊颂曰：臣闻唯天为大，圣人敬其德，知几其神，至人契其道，故龙宫弱言之后，合揆于苍旻，鸟纪垂衣之君，昭格于上帝，皇帝之御天下也，纬天维，理地轴，移浇风于末俗，反淳正于区中，化不言而先显，教不言而已肃，九垓同轨，四海无波，尘清世晏，苍兕无所用其武功，运谧时雍，鸳鹭咸并修其文德，玉门罢候，紫塞沉烽，画一之政，万代表于时和，三章之律，百姓沐于仁寿，于是隆光之地，日浴之乡，紫舌黄支，头飞鼻饮，自西自南，无思不服，由是嘉祥被，众瑞发，金人泽马，丹甑玉鸡，三角九尾，四肩六足，参差于郊薮，布濩于宫闱，乃以恭肃神祇，理通孝敬，江左以来，爽垲未辟，爰命将作，揆日载营，三灵叶响，百工咸事，宛如神造，俨类仙居，五达四通，廓郊弥泽，南瞻重岳，北眺芒岭，东临灞浐，西望旧丰，纡馀委蛇，丘陵起伏，澎湃峣屼，山川异态，飞梁邃宇，洞烛空悬，紫殿仙宫，霞褰鸟翥。
【表】梁简文帝上南郊颂表曰：虽周郊南甸，宗伯之官徒设，汉兴北畤，夤恪之道未隆，而体元含极，先后弗违，典盛望禋，理通孝敬，絜静之礼载光，禘郊之风斯洽，昔东平琅邪，著藻炎德，临淄中山，摛文魏美。
【启】梁元帝庆南郊启曰：大裘而冕，陶匏以质，黄锺既奏，云门斯舞，乐谐六变，歌陈九德，感天动神，式展诚敬。
◇宗庙
《尚书大传》曰：庙者，貌也，其以貌言之也。
《释名》曰：宗，尊也，庙，貌也，先祖形貌所在也。
《礼记》曰：天子七庙，三昭三穆，与太祖之庙而七，诸侯五庙，二昭二穆，与太祖之庙而五，大夫三庙，一昭一穆，与太祖之庙而三，士一庙，庶人祭于寝，远庙为祧，去祧为坛，去坛为墠，去墠为鬼，自祧以下皆庙。
又曰：凡祭宗庙之礼，牛曰一元大武，豕曰刚鬛，豚曰腯肥，羊曰柔毛，鸡曰翰音，犬曰羹献，雉曰疏趾，兔曰明视，｛巩言｝脯曰尹祭，鱼曰商祭，鲜鱼曰脡祭，水曰清涤，酒曰清酌，黍曰芗合，稷曰明粢，稻曰嘉疏，韭曰丰本，盐曰咸鹾，玉曰嘉玉，币曰量币。
又曰：当七庙五庙之无虚主，唯祫祭于祖，为无主尔。
又曰：夏六月，以禘礼祀周公于太庙，尊用玉豆雕篹，爵用玉盏。
《周礼注》：五岁一禘，三岁一祫。
又曰：凡宾客献瑶爵，皆赞。
又曰：凡灌玉，濯之陈之，以赞祼事，注云，灌玉，圭瓒也。
《仪礼》曰：始虞用柔日，哀某敢用玉［仪礼士虞礼玉字无。］絜桂［仪礼作牲。］刚鬛香合嘉荐。
《说文》曰：宗庙之木主，名曰祏。
《白虎通》曰：言神无所依据，孝子以主继心。
又曰：位尊盛德，所及弥远，谓之禘祫何，禘之为言让［白虎通宗庙篇作谛。］也，序昭穆，禘父子也，祫合也。
五经要义曰：木主之状，四方，穿中央，以达四方，天子长尺二寸，诸侯长尺，皆刻谥于其背。
挚虞要诀注曰：凡庙之主，藏于户外北牖下，有石函，故名宗祏。
《五经异义》曰：谨按叔孙通宗庙有日祭之礼，古而然也，三岁一祫，周礼也，一禘，疑先王礼也。
《论语》曰：夏后氏以松，殷人以柏，周人以栗，栗，敬也，使人谨敬也。
《诗》曰：閟宫有侐，注云，閟禘，禘阳之盛也，姜嫄神所依，故曰神宫。
又曰：清庙，祀文王也，周公既成洛邑，率以祀文王焉，清者言有清明之德。
又曰：有壬有林，锡尔纯嘏，纯，大也，嘏谓尸与主人以福也。
《汉书》曰：庙所以藏主，则列昭穆。
《续汉书》曰：祫，合也，毁庙之主，合食于太祖也，禘以四月，祫以十月，四月阳气在上，阴气在下，正尊卑之义，十月五谷登，故骨肉合聚饮食。
《汉书［《初学记》十三作旧。］仪》曰：子为昭，孙为穆，昭西面，穆东面，三年大祫，诸帝以昭穆坐于高庙。
又曰：皇帝会诸侯，酎金以上计仪，设九宾陪位也。
《国语》曰：甸服者祀，日祭月祀，先王之训者也。
张方《楚国先贤传》曰：古者先王日祭月享，时类岁祀，诸侯舍日，卿大夫舍月，士庶人舍时。
锺离意别传曰：意为鲁相，修孔子庙，孔子堂道有瓮，意召守庙孔䜣问曰：此何等瓮，䜣曰：夫子瓮背皆有书，故自夫子亡后，无敢发者，意乃发，得素书焉。
吴录《地理志》曰：会稽有禹庙，始皇配食，王朗为太守，黜之。
晋诸公赞曰：王浚，字彭祖，为幽州刺史，寻洛阳破，浚承制建行台，以宗庙焚毁，设墠，望祀七室及功臣配食者。
《楚辞·天问序》曰：屈原放逐，忧心愁悴，彷徨山泽，经历陵陆，仰天叹息，楚有先王之庙，及公卿祠堂，图画天地山川神灵，及古贤怪物所行事，周流罢倦，休息其下，仰见图画，因书其壁，呵而问之，以泄愤，写愁思。
【诗】梁简文帝赛汉高庙诗［按此及下庾信，张正见三诗皆见后，此重出，冯校本无。］曰：日正山无影，威斜汉屡回，瞻流如地望，昆仑匹天台。
庾信至老子庙诗曰：三门临苦县，九井对灵溪，盛丹须竹节，量药用刀圭。
张正见经季子庙诗曰：延州高让远，传芳世祀移，地绝贵金路，松悲悬剑枝，野藤侵沸井，山雨湿苔碑。
宋谢瞻经张子房庙诗曰：伊人咸代工，聿来扶兴王，婉婉幕中画，晖晖天业昌，鸿门消薄蚀，垓下陨欃枪，爵仇建萧宰，定都护储皇，肇允契幽叟，翻飞指帝乡，惠心奋千祀，清埃播无疆。
宋郑鲜之行经张子房庙诗曰：七雄裂周纽，道尽鼎亦沦，长风晦昆溟，潜龙动泗滨，紫烟翼丹虬，灵媪悲素鳞，宋范泰经汉高庙诗曰：啸咤英豪萃，指捴五岳分，乘彼道消势，遂廓宇宙氛，重瞳岂不伟，奋臂腾群雄，壮力拔高山，猛气烈迅风，恃勇终必挠，道胜业自隆。
齐谢朓赛敬亭庙喜雨诗曰：执玉朝群帝，樽桂迎东皇，排云接孔［本集作虬。］盖，蔽日下霓裳，会舞纷瑶席，安歌绕凤梁，百味芬绮帐，四望霑羽觞。
梁简文帝和萧东阳祀七里庙诗曰：万里实幽宗，三神亦天构，岂谓木石精，斯乃山川守，远来太白旗，遥征青鸟候，以兹弗敬怠，方知教应否。
又汉高庙赛神诗曰：玉轪朝行动，阊阖旦应开，白云苍梧上，丹霞咸阳来，日正山无影，城斜汉屡回，瞻流如地脉，望岭匹天台，欲袪九秋恨，聊举十千杯。
梁元帝祀伍［原作五，据冯校本改。］相庙诗曰：石城宁足拒，金阵讵能追，楚关开六塞，吴兵入九围，山水犹萦带，城池失是非，空馀寿宫在，日暮舞灵衣。
梁庾肩吾汉高庙诗曰：昔作唐山曲，今承紫贝坛，宁知临楚岸，非复望长安，尘飞远骑没，日徙半峰寒。
又乱后经夏禹庙诗曰：金简泥初发，龙门凿始通，配天不失旧，为鱼微此功，林堂上偃蹇，山殿下穹隆，侵云似天阙，照水类河宫，神来导赤豹，仙去拥飞鸿，松龛撤暮俎，枣径落寒丛，仙舟还入镜，玉轴更乘空，去国嗟行迈，离居泣转蓬，月起吴山北，星临天汉中，申胥犹有志，荀息本怀忠，待见欃枪灭，归来松柏桐。
周庾信至老子庙诗曰：三门临苦县，九井对灵溪，盛丹须竹节，量药用刀圭，行当别关吏，直向流沙西。
又西门豹庙诗曰：君子为利博，达人树德深，苹藻由斯荐，樵苏幸未侵，恭闻正直祀，良识佩韦心，容范虽年代，徽猷若可寻，菊花随酒馥，槐影向窗临，鹤飞疑逐舞，鱼惊似听琴，漳流鸣磴石，铜爵影秋林。
陈阳慎从驾祀麓山庙诗曰：圣德忧民暇，麾旆谒山灵，画航泛北渚，文马侍东平，春浦戊诞照，寒林铙吹鸣，依俙长安驿，萧条都尉城，井泉能共动，江帆得分行，窗幽细网合，阶静落花明，檐巢始入燕，轩树已迁𣲗，菲菲兰俎馥，淡淡桂樽清，银堂日影尽，玉座舞衣轻。
陈张正见行经季子庙诗曰：延州高让远，传芳世祀移，地绝遗金路，松悲悬剑枝，野藤侵沸井，山雨湿苔碑，别有观风处，乐奏无人知。
隋江总卞山楚庙诗曰：苹藻祈明德，倚棹息岩阿，忽听鸟鸣曙，非复楚宫歌，闲阶薙宿荠，古木断悬萝，帷堂寂易晚，桴鼓自相和，威祀流百世，英威言几何。
又摄官梁小庙诗曰：畴昔游衣所，今日荐樱时，宪章诚有革，岁月遂难思，故人独之子，官联更在兹，虚檐静暮雀，洞户映光丝，平生复能几，语事必伤悲。
【颂】魏陈王曹植孔子庙颂曰：修复旧庙，丰其甍宇，莘莘学徒，爰居爰处，王教既备，群小遄沮，鲁道以兴，永作宪矩，洪声登遐，神祇来祜，休征杂沓，瑞我邦家，内光区域，外被荒遐。
【文】宋谢惠连祭禹庙文曰：谨遣左曹掾，奉水土之羞，敬荐夏帝之灵，咨圣继天，载诞英徽，克明克哲，知章知微，运此宏谟，恤彼民忧，身劳五岳，形疲九州，呱呱弗顾，虔虔是钦，物贵尺璧，我重寸阴，乃锡玄圭，以告成功，虞数既改，夏德乃隆，临朝总政，巡国观风，淹留稽岭，乃徂行宫，恭司皇役，敬属晖融，神且略荐，乃昭其忠。
梁王僧孺武帝祭禹庙文曰：惟帝禀图上昊，贻则下民，五声穷听，四乘兼往，轻璧惜景，既舍冠履，爱人忘我，不顾胼胝，下车以泣，事深罪己，凭舟靡惧，义存拯物，盛业方来，遗神如在，爱被昆虫，理有好生之德，事安菲素，固无厚味之求，是用黍稷非馨，苹蘩以荐，克诚斯飨，凭心可答。
◇明堂
《释名》曰：明堂，明［《释名》五，《初学记》十三，《太平御览》五百三十三作堂。］堂高显貌也。
《大戴礼》曰：明堂者，凡九室，一室而有四户八牖，以茅盖屋，上圆下方，所以明诸侯尊卑也，外水名曰辟雍，总三十六户，七十二牖。
《周礼》曰：夏后氏大室，殷人重屋，周人明堂，度有九尺之筵。
《周书》曰：明堂方一百一十二尺，室中方六十尺，牖高三尺，门方十六尺，东方曰青阳，南方曰明堂，西方曰总章，北方曰玄堂，中央曰太庙，左为左个，右为右个，五经要义，以大室经为太室，［《初学记》十三作以太庙为太室，此有讹衍。］《孝经援神契》曰：明堂者，天子布政之宫，上圆下方，八窗四达，在国之阳。
桓谭《新论》曰：王者造明堂，上圆下方，以象天地，为四方堂，各从其色，以郊四方，天称明，故命曰明堂。
黄图曰：明堂者，明天地之堂也，所以顺四时，行月令，宗祀先王，祭五帝，故谓之明堂，辟雍圆如璧，雍所以异水名同事，［《初学记》十三作雍以水，异名同事，此有衍倒。］其实一也。
《礼记》曰：昔者周公朝诸侯于明堂之位，天子负斧扆，南向而立。
《三礼图》曰：明堂者，周制五室，东为木室，南火，西金，北水，土在其中，秦为九室，十二室［《太平御览》五百三十三室字无。］阶，各有所居。
《尸子》曰：黄帝曰合宫，有虞曰总章，殷人曰阳馆，周人曰明堂。
《管子》曰：黄帝立明堂之议，舜有告善之旌，汤有总街之匡，武王有灵台之候。
蔡邕《月令论》曰：明堂者，天子太庙也，所以宗祀而配上帝，明天气，统万物也。
徐虔《明堂议》曰：明堂在国之阳，国门外，一堂五室，四门八阶。
许慎《五经异义》曰：明堂在国之阳，七里之内，八窗四闼，以［《太平御览》五百三十三作已。］地，就阳位也。
《五经释例》曰：告朔行正，谓之明堂，蔡邕礼乐志曰：孝武封岱宗，立明堂于太山汶上。
《礼论》曰：或以明堂者文王庙，周时往合和，［三字《初学记》十三，太平御览五百三十三作德泽和洽，此有讹脱。］蒿茂大，以为宫社，［《初学记》，御览作柱，此讹。］名为蒿宫。
《礼含文嘉》曰：明堂所以通神灵，感天地，正四时，出教化，崇有德，章有道也。
《白虎通》曰：礼三老于明堂，所以教诸侯孝，礼五更于太学，所以教诸侯悌。
《淮南子》曰：古者明堂之制，下之润湿，不能及也，上之雾露，不能入也，所以飨上帝，礼鬼神，示人知节也。
《家语》曰：孔子观乎明堂，睹四门之牖，有尧舜桀纣之像，而各有善恶之状，兴废之戒焉。
又曰：周公相成王，抱之而负斧扆，南面以朝诸侯之国焉。
《吴越春秋》曰：越王召范蠡而问，孤窃自欲以今日一登上明堂，布恩致令，以抚百姓也。
《汉书》曰：上欲治明堂，未晓其制度，济南人公玉带上黄帝时明堂图，图中有一殿，四面无壁，以茅盖屋，屋通水，水圜宫恒，［《太平御览》五百三十三作垣。］为复道，上有楼，从西面入，名曰昆仑，天子从之。
又曰：元始五年正月，祫祭明堂，诸侯王列侯宗室子九百馀人助祭，毕，皆益户赐爵及金帛。
《东观汉记》曰：元年营造明堂辟雍灵台，以即明三事不同也，前黄图云，同一物也。
【诗】梁元帝和刘尚书兼明堂斋宫诗曰：质明摄上宰，诘旦乘轺轩，四圭邸苍玉，六变舞云门，香浮郁金酒，烟绕凤皇樽，新花临御陌，春色起天园，河间献乐语，斯道媿能论。
【铭】后汉李尤明堂铭曰：布政之室，上圆下方，体则天地，在国正阳，窗闼四设流水洋洋，顺节行化，各居其房，春恤幼孤，夏进贤良，秋厉武人，冬谨关梁。
◇辟雍
《说文》曰：辟雍，天子飨饮处也。
《五经通义》曰：天子立辟雍者何，所以行礼乐，宣德化，教导天下之人，使为士君子，养三老，事五更，与诸侯行礼之处也。
又曰：诸侯不得观四方，故缺东以南，半天子之学，故曰泮宫。
《礼记》曰：天子辟雍，诸侯曰泮宫。
《白虎通》曰：天子立辟雍，行礼乐，宣德化，辟者象璧，圆法天，雍之以水，象教化流行。
桓谭《新论》曰：王者作圆池，如璧形，实水其中，以圜壅之，名曰辟雍，言其上承天地，以班教令，流转王道，周而复始。
《续汉书》曰：明帝永平二年，上始率群臣，躬养三老五更于辟雍，行大射之礼。
《魏志》曰：明帝甘露二年，幸辟雍，命群臣令赋诗。
【赋】后汉李尤辟雍赋曰：辟雍岩岩，规矩圆方，阶序牖闼，双观四张，流水汤汤，造舟为梁，神圣班德，由斯以匡，王公群后，卿士具集，攒罗鳞次，差池杂遝，延忠信之纯一兮，列左右之貂珰，三后八蕃，师尹群卿，加休庆德，称寿上觞，戴甫垂毕，其仪跄跄，是以乾坤所周，八极所要，夷戎蛮羌，儋耳哀牢，重译响应，抱珍来朝，南金大路，玉象犀龟。
晋傅玄辟雍乡饮酒赋曰：时皇帝亲枉万乘之尊号，以幸乎辟雍，卤簿齐列，官正其容，乃延卿士，乃命王公，定小会之常仪兮，飨殊俗而见远邦，揖让而升，有主有宾，礼虽旧制，其教惟新，若其俎豆有数，威仪翼翼，宾主百拜，贵贱修敕。酒清而不饮，肴干而不食，及至嘒嘒笙磬，喤喤锺鼓，琴瑟安歌，德音有叙，乐而不淫，好朴尚古，四坐先迷而后悟，然后知礼教之弘普也。
【颂】陈徐陵皇太子临辟雍颂曰：臣闻天大王大，详于道德之言，天文人文，显于爻象之说，是以大君革命，黔首所以庇焉，圣人创物，文籍所以生焉，咸由此道，制为民极，莫不对越上灵，裁成庶类，济世育德，昭被昆虫，皇帝世膺下武，体资上德，握天镜而授河图，执玉衡而运乾象，皇太子耀彼重离，光兹匕鬯，仪天以行三善，俪极以照四方，惟忠惟孝，自家刑国，乃武乃文，化成天下，侍中国子祭酒新安王，宗室羽仪，衣冠准的，惟善为乐，造次必儒，粤以十一年三月二十一日，受诏弘宣，发论语题，摄齐升堂，抠衣即席，对扬天人，开辟大训，清言既吐，精义入神，副德爰动，音［本集音下有辞字。］锋起，问难泉涌，辩论纶之异，定伦理之疑，玉振锵锵，云浮雨布，介王奉系圣踪，驰辩秀出，信令张禹惭其师法，何晏忸其训诂，穆穆焉，洋洋焉，此实虞朝之盛德，生民之壮观者也，臣抑又闻之，鲁颂聿兴，史克宣其懿，晋雍大启，王廙逞其词，所以述休平之风，扬君上之德，轻以下才，敢为颂曰：皇运勃启，膺图受命，紫盖东临，黄旌南映，积仁累德，重明叠圣，四海无浪，三阶已平，储驾戾止，和鸾有声，弘风讲肆，崇儒肃成，丹书贵道，黄金贱籝，洙泗兴业，阙里增荣。
◇学校
《物理论》曰：学者植也。
《五经通义》曰：三王教化之宫，总名为学。
《礼记》曰：古之教者，家有塾，党有庠，术有序，国有学。
《周官》曰：师氏以三德教国子，一曰至德，以为道本，二曰敏德，以为行本，三曰孝德，以知［原缺，据冯校本补。］恶逆。
《尚书大传》曰：稷［《太平御览》五百三十四作耰。］鉏已藏，岁事欲毕，馀子皆学，十［御览十下有五字。］始入小学，见小节，践小义，十八始入大学，见大节，践大义。
《汉书》曰：三代之道，乡里有教，夏曰校，殷曰庠，周曰序。
《三辅旧事》曰：汉太子［《太平御览》五百三十四作学。］在长安门东书杜［御览作社。］门，五经博士员弟子万馀人。
黄图曰：礼，小学在公宫之南，太学在东，就阳位也，去城七里，东为常满仓，食之北为槐市，列槐树数百行，为隧，无墙屋，诸生朔望会此市，各持其群［御览五百三十四作郡。］所出货物，及经传书记，笙磬乐器，相与买卖，雍雍揖让，论义槐下。
《东观汉记》曰：光武五年，初起太学，诸生吏子弟及民，以义助作，上自齐归，幸太学，赐博士弟子。
《续汉书》曰：明帝永平二年，上始帅群臣，养三老于辟雍，郡国县道，行饮酒礼于学校。
魏名臣奏曰：蒋济奏，学者不恭肃，慢师酗酒好讼，罚饮水三升。
晋诸公赞曰：惠帝时，裴頠为国子祭酒，奏立国子太学，起讲堂，筑门阙，刻石写经。
任豫《益州记》曰：文翁学堂，在大城南，经火灾，蜀郡太守高眹，修复缮立，图画圣贤古人像，及礼器瑞物。
【颂】后汉崔瑗南阳文学颂曰：昔圣人制礼乐也，将以统天理物，经国序民，立均出度，因其利而利之，俾不失其性也，故观礼则体敬，听乐则心和，然后知反其性，而正其身焉，取律于天以和声，采言于圣以成谋，以和邦国，以谐万民，以序宾旅，以悦远人，其观威仪，省祸福也，出言视听，于是乎取之，民生如何，导以礼乐，乃修礼官，奋其羽籥，我国既淳，我俗既敦，神乐民则，嘉生乃繁，无言不酬，其德宜光，先民既没，赖兹旧章，我礼既经，我乐既馨，三事不叙，莫识其形。
魏陈王曹植学宫颂曰：自五帝典绝，三王礼废，应期命世，齐贤等圣者，莫高于孔子也，故有若曰：出乎其类，拔乎其萃，诚所谓性与天道，不可得而闻矣，由也务学，名在前志，宰予昼寝，粪土作诫，过庭之言，子弟明记，歌以咏言，文以骋志，予今不述，后贤曷识，于铄尼父，生民之杰，性与天成，该圣备艺，德伦三五，配皇作烈，玄镜独鉴，神明昭晢，仁塞宇宙，志陵云霓，学者三千，莫不俊乂，唯仁可凭，唯道足恃，钻仰弥高，请益不已。
【志】魏王粲荆州文学记官志曰：有汉荆州牧曰刘君，称曰：于先王为世也，则象天地，轨仪宪极，设教导化，叙经志业，用建雍泮焉，立师保焉，作为礼乐，以节其性，表陈载籍，以特其德，上知所以临下，下知所以事上，官不失守，民德无悖，然后太阶平焉，夫文学也者，人伦之首，大教之本也，乃命五业从事宋哀，［当作衷。］新作文学，延朋徒焉，宣德音以赞之，降嘉礼以劝之，五载之间，道化大行，耆德故老綦母阖等，负书荷器，自远而至者，三百有馀人，于是童幼猛进，武人革面，总角佩觿，委介免胄，比肩继踵，川逝泉涌，亹亹如也，兢兢如也，遂训六经，讲礼物，谐八音，协律吕，修纪历，理刑法，六略咸秩，百氏备矣，天降纯嘏，有所底授，臻于我君，受命既茂，南牧是建，荆衡作守，时迈淳德，宣其丕繇，厥繇伊何，四国交阻，乃赫斯威，爰整其旅，虔夷不若，屡戡寇侮，诞启洪轨，敦崇圣绪，典坟既章，礼乐咸举，济济搢绅，盛兹阶宇，祁祁髦俊，亦集爰处，和化普畅，休征时叙，品物宣育，百谷繁芜，勋格皇穹，声被四宇。
【铭】后汉李尤太学铭曰：汉遵礼典，崇兴六艺，修周之理，埽秦之弊，褒建儒宫，广置异记，开延学者，劝以爵位。
【诏】宋傅亮立学诏曰：古之建国，教学为先，弘风训世，莫尚于此，发蒙启滞，咸必由之，故爰自盛王，迄于近代，莫不敦崇学艺，修建庠序，自昔多故，戎马在郊，旌旗卷舒，日不暇给，遂令学校荒芜，讲诵蔑闻，军旅日陈，俎豆藏器，训诱之风，将坠于地，今王略远覃，华域清晏，仰风之士，日月以冀，便宜博延胄子，陶奖童蒙，选被儒宫，弘振国学。
【表】宋郑鲜之请立学表曰：至于洙泗之教，洋洋盈耳，所以柔渐性情，日用成器，国废胄子之教，家弛劝学之训，宜振起颓业，以回视听，接光太阳，烛之幽夜，令欣流者济津，怀宝者剖和。
梁简文帝求宁国临城二公入学表曰：臣闻瞻彼缉孤，既次良冶，相诸笋玉，犹符他山，故沮涣之水可居，邹鲁之乡为贵，下帷投斧，昔人以为精力，弃竿委麦，先哲以为美谈，伏惟陛下，弘至德之微言，阐无为之妙说，语郊讲道，不劳贾生之议，就阳启位，无待公玉之图，原得齿年国胄，随肩选造。
梁元帝请于州立学校表曰：臣闻公宫之南，四术四教，司乐成均，六诗六律，韶濩既舞，羽籥之道行焉，党塾兹备，离经之志辩焉，故不升嵩霍，岂识干行之峻，不临溟渤，安知地载之厚，洎乎秦焚金篆，周亡玉镜，群言争乱，诸子相腾，书则夏侯欧阳，易则神输道训，诗乃齐鲁毛韩，传称邹左张夹，礼有曲台王史之异，乐有龙德赵定之殊，伏惟陛下，抚五辰而建五长，播九德而导九州，容成为历，兴景云之瑞，伶伦吹律，应黄锺之琯，拨乱反正，经武也，制礼作乐，纬文也，若非六经庖厨，百家异馔，三坟为瑚琏，五典为笙簧，岂能暴以秋阳，纡就望之景，濯以江汉，播垂天之泽。
【启】梁王僧孺为萧监利求入学启曰：窃以矫首伺飞，不如修弋，宛足念远。莫若驱〈马麃〉，故朴斫成于丹雘，筱簜资于栝羽，敢因莩末，有志庠均，为山资于一篑，学海渐其微流。
梁任昉求为刘𤩽立馆启曰：昔在魏中，爰及晋始，书贵虚玄，人悦陶纵，瑚琏废泗上之容，樽俎恣林下之适，春干秋羽，委旷而弗陈，西序东胶，寂寥而谁仰，所以金鸡忘晓，玉羊失驭，神器毁于獯戎，宝历迁于干越，岂不悲欤，刘𤩽澡身浴德，修行明经，贱珪璧于光阴，竟松筠于岁晚，贫不陨获其心，穷不二三其操，而困无居止，浮寓亲游，垣栋倾钻，窐衢垫侧，有朋自远，无用栖凭，皆负笈担簦，栉风沐露，𤩽之器学，无谢前修，辄欲与之周旋，开馆招屈，臣第西遍，官有闲地，北拒晋山，南望通邑，虽曰人境，实少浮喧，广轮裁盈数亩，布以施立黉塾，薄艺桑麻，粗创茨宇。
【教】晋湛方生修学校教曰：贵郡之境，山秀水清，岭举云霞之摽，泽流清旷之气，荆蓝之璞，岂不在兹。
梁元帝召学生教曰：合下，昔楚王好诗，沛王传易，犹且传之不朽，以为盛事，况吾亲承天旨，闻礼闻诗，方欲化行南国，被于西楚。
◇释奠
《礼记》曰：凡欲立学，必先释奠于先圣先师，及行事，必以币，天子亲学，大昕鼓征，所以警众也，众至，然后天子至，乃命有司行事，适东序，释奠于先老。
又曰：凡学，春官释奠于先师，秋冬亦如之，释奠即舍菜，舍菜即祭菜，然则国子入学，以苹蘩告诚，祀其师，以示敬道也，菜芹之属。
又曰：天子乃献羔开冰，先荐寝庙，上丁，命乐正习舞，天子乃率公卿，亲往视之，注云，乐官之长也，命舞者，顺万物始出地鼓舞也，将舞，必释奠于先师。
夏小正月，［按当作曰。］二月丁亥，方，［大戴记夏小正作万，此当作万。］用日，［夏小正作用入学，此有讹脱。］丁亥者，吉日也，万者，干戚舞也，学者，大学也。
晋博士戴邈议曰：周礼大胥之职，掌国子之版，以待致诸子，春入学，舍采合舞，秋颁学，合声。
晋范坚书问冯怀曰：汉代以来，释奠先师，唯飨仲尼，不及公旦，何也，冯答曰：若如来之谈，亦当宪章尧舜文武，岂唯周公乎。
【诗】宋颜延之侍皇太子释奠宴诗曰：伊昔周储，聿光往记，思皇世哲，体元作嗣，资此夙知，降从轻志，正殿张筵，司分简日，尚度函丈，承疑奉帙，献终袭吉，即宫广宴，堂设象筵，庭宿金悬，台保兼徽，皇戚比音，肴干酒澄，端服整弁。
齐竟陵王萧子良侍皇太子释奠宴诗曰：霜轻流日，风送夕云，雕檐结采，绮井生文，四琏合旨，八簋舒芬。
齐王俭侍皇太子释奠宴诗曰：礼惟国干，义实民端，身由业澡，世以教安，金镕乃器，水术伊澜，渐芳则馥，履冰固寒，瞽宗务时，泮宫善诱，咨此含生，跻彼仁寿，淳移雅缺，历兹永久，游艺莫师，独学谁友，三兆戒辰，八鸾警旦，礼迈仁周，乐超英汉，神保爰格，祝史斯赞。
梁任昉侍皇太子释奠宴诗曰：在昔归运，阻乱弘多，夷山制宇，荡海为家，风云改族，日月增华，惟神知化，在物立言，乐正雅颂，咸被后昆，告奠明祀，观道圣门，日月不息，师表常尊。
梁沈约侍皇太子释奠宴诗曰：复礼曲台，反乐宣榭，阙文内举，輶轩外驾，结朋千里，从师百舍，队典必从，阙祀咸荐，回銮献爵，𪭢金委奠，肆士辩仪，胥人掌县，仿佛神踪，徘徊灵睠。
又为南郡王侍太子释奠宴诗曰：陵季相沿，训随世殆，政缺雅乖，风离化改，礼亡衽席，乐沉河海，三雍靡构，四教谁采，瞻震并峻，义属重丽，横书清道，晦彼生知。
【颂】晋傅咸皇太子释奠颂曰：生而知之，上于皇储，以能而问，处实若虚，爰雕圣章，玉采是敷，乃备嘉荐，于国之雍，敬享先师，以畴圣功。
晋潘尼释奠颂曰：三光迭运，五德代微，黄精既冗，素灵乃晖，有皇承天，造我晋畿，祚以大宝，登以龙飞，圣容穆穆，侍讲訚訚，抽演微言，启发道真，采幽穷赜，温故知新，曰皇储后，体神含几，兆吉先见，知来动微。
【文】晋庾亮释奠祭孔子文曰：维咸康三年，荆豫州刺史都亭侯庾亮，敬告孔圣明灵，诗书焕于唐虞，宪章盛于文武，然后黎民时雍，彝伦攸叙，幽厉颓构，玉绳绝纪，高岸为谷，六合错否，上凌夷而失教，下苟免而无耻，公以玄圣之灵，应感圆通，万物我赖，匪我求蒙，夫子既没，洪范乖流，秦虽慢道，汉聿孔修，洎我皇晋，仰钦大猷，宗圣既建，遐胄俾侯，令月吉辰，祗陈大礼，磬管锵锵，威仪济济，嘉奠既设，钦若灵规，心存凤德，尚想来仪，神其歆之，降鉴在斯。
梁元帝释奠祭孔子文曰：粤若宗师，猗欤乃圣，惟岳降神，惟天所命，上善如水，至人若镜。
又祭颜子文曰：钦哉体一，恶彼至人，乍分介石，时知落鳞，不先称宝，席上为珍，致虚守静，曲巷安贫，钦风味道，其德有邻。
梁陆倕释奠祭孔子文曰：于惟上德，是曰圣真，克明克俊，知化穷神，研几善诱，藏用显仁，利同道济，成俗教民，道尊功倍，德博化光，离经辨志，济济洋洋。
