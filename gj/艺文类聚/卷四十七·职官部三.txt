◇大司马
韦昭辩《释名》曰：大司马，司马，武也，大，总武事也，大司马掌军，古者兵车一车四马，故以马名官。
《春秋运斗枢》曰：黄帝与大司马容光，观凤衔图，置黄帝前。
《尚书》曰：司马掌邦政，统六师，平邦国。
《周官》曰：大司马之职，掌以九伐之法，正邦国。
《毛诗》曰：祈父，予王之爪牙。
《管子》曰：凉风至，白露下，天子命左右司马，全组甲，励士众。
《汉书》：百官表曰：武帝元狩四年，初置大司马，以冠军印绶置官属，成帝绥和元年，赐大司马金印绶，置官属，禄比丞相。
《东观汉记》曰：今以平狄将军孙咸，行大司马事，以名应谶。
王隐《晋书》曰：石苞，泰始之初，拜大司马，旧参军于都督无敬，故孙楚抗衡于苞，苞以楚傲，更相表理，参军有敬，自楚始也。
《晋中兴书》曰：王猛少贫贱，鬻畚为事，尝至洛阳货畚，有人于市贵买其畚，云家近在此，可随我取直，随去，忽至深山，此人曰：且住，当先启道君，须臾猛进，见一公踞胡床，头白，将从十许人，有一人引猛，云大司马公可进，猛因拜老公，公曰：王公何缘拜，即十倍售畚直，发人送猛出山，既出顾视，乃嵩高山也。
《博物志》曰：太公望为灌坛令，文王梦见妇人当道哭，问其故，曰：吾泰山之神也，嫁为西海妇，灌坛今当吾道，不得作风雨，梦觉，召太公，是日果疾风暴雨，文王乃拜太公为大司马。
晋公卿礼秩曰：司马，大台兵官也，魏氏大司马大将军各自为官，在三司上，晋以石苞为大司马，次三司下。
齐职官仪曰：大司马品第一，秩二千石，金章紫绶，武冠，绛佩［太平御览二百零九佩字无］朝服，佩山玄玉，其在少昊，则雎鸠氏之任，颛顼以司马主火，尧命羲叔为司马，夏官也，虞夏二代，以司马夏官，弃居其职，周成王以毕公高为司马，楚汉之际，曹无咎周殷，始居其职。
【诔】后汉杜笃大司马吴汉诔曰：笃以为尧隆稷契，舜嘉皋陶，伊尹佐殷，吕尚翼周，若此五臣，功无与畴，今汉吴公，追而六之，乃作诔曰：朝失鲠臣，国丧牙爪，天子愍悼，中宫咨嗟，四方残暴，公不征兹，征兹海内，公其攸平，泯泯群黎，赖公以宁，勋业既崇，持盈守虚，功成即退，挹而损诸，死而不朽，名勒丹书，功著金石，与日月俱。
魏陈王曹植大司马曹休诔曰：於穆公侯，魏之宗室，明德继踵，弈世纯粹，阐弘泛爱，仁以接物，艺以为华，体兹亮实，年没弱冠，志在雄英，高揖名师，发言有章，东夏翕然，称曰龙光，贫而无怨，孔以为难，嗟我公侯，屡空是安，不耽世禄，亲悦为懽，好彼蓬枢，甘此瓢箪，味道忘忧，逾宪超颜，矫矫公侯，不桡其厄，呵叱三军，躬奋雄戟，足蹴白刃，手接飞镝，终弭淮南，保我疆埸。
晋陆机吴大司马陆抗诔曰：我公承轨，高风肃迈，明德继体，徽旨弈世，昭德伊何，克俊克仁，德周能事，体合机神，礼交徒候，敬睦白屋，踧踖曲躬，吐食挥沐，爰及鳏寡，赈此惸独，孚厥惠心，脱骖分禄，乃命我公，诞作元辅，位表百辟，名茂群后，因是荆人，造我宁宇，备物典策，玉冠及斧，龙旗飞藻，灵鼓树羽，质文殊涂，百异行彻，人玩其华，鲜识其实，於穆我公，因心则哲，经纶至道，终始自结，德与行满，英与言溢。
【章】梁简文帝为南平王拜大司马章曰：臣度连宸萼，地寔璿跗，王业权舆，夙奉缔构，爰颁卢绾，同赞密谋，豫均邓禹，俱奉明诏，故抟飞九万，实假扶摇之力，冲天百尺，无俟剞劂之劳。
◇司徒
《尚书》曰：百姓不亲，五品不逊，汝作司徒，敬敷五教，在宽。
又曰：司徒掌邦教，敷五典，扰兆民。
《周官》曰：大司徒，以土圭之法测土深，日至之景，尺有五寸，谓之地中，天地之所合，四时之所交也，风雨之所会，阴阳之所和也，然则百物阜安，乃建王国焉。
《礼记》曰：司徒修六礼，以节民性，明七教，以兴民德，齐八政以防淫，一道德以同俗，养老以致孝。
《毛诗》曰：缁衣，美武功［诗郑风作公。］也，以明有国善善之功，管子曰：昔者黄帝得祝融，辨南方，故使为司徒。
《东观汉记》曰：袁安为司徒，每朝会，忧念王室，未尝不流涕。
又曰：郭丹为司徒，在朝名清廉公正。
《续汉书》曰：司徒公一人，掌人民事，凡教民孝悌逊顺谨俭，养生送死，事则议其制，建其度，凡四方民事功课，岁尽，则奏其殿最而行赏罚，凡郊祀之事，尝省牲视濯。
谢承《后汉书》曰：刘宠为司徒，卧粗布被。
蔡邕锺鼎铭序曰：惟建宁四年三月，进公登于玉堂前庭，乃制诏曰：其以司空乔玄为司徒，公拜稽首，三让，然后受命。
《典略》曰：契为司徒，百姓和亲，夔主宾客，远人毕至。
《九州春秋》曰：灵帝卖官，崔烈入钱五百万，以买司徒，烈子均，亦有世名，烈问曰：吾作三公，天下论何如，均曰：大人少有高名，不谓不当为公，但海内嫌铜臭尔。
《吴录》曰：丁固为司徒，初为尚书，梦松出其腹，谓人曰：松字十八公，后十八年，吾其公乎，遂如梦。
王隐《晋书》曰：魏舒为司徒，年过致仕，有谦谦意，而无居宅，乃渐以俸秩馀为第一所，九年正月，朝会罢，送还家，奉送章绶。
又曰：武帝以山涛为司徒，频让不许，涛出，径归家，左丞白襃，奏涛违诏，诏杖襃五十。
又曰：王戎代王浑为司徒，高选长史西曹掾，委任责成，形状短陋，而目明澈。威仪不足，常乘马轝，无日不出，以象牙筭昼夜筭计家财，远及田牧，性又俭，不能善自奉养，饮食通财不外出，天下之人谓之膏肓之病。
《晋中兴书》曰：刘隗从兄畴，字王乔，有重名，司空蔡谟每叹曰：若使刘王乔得南渡，司徒公之美选也。
又曰：蔡谟让司徒，孝帝临轩，自平旦至日中，使者十馀反，而谟不至，孝帝时年八岁，甚怒之极，问左右曰：所召何以不至，今来临轩，何时当竟，皇太后诏曰：必不来者，宜罢朝，中军殷浩奏曰：免吏部尚书江彪官，于是公卿奏送谟廷尉，以正刑书，谟惧，率子弟，素服诣阙，到廷尉待罪，诏可依旧制，免为庶人。
齐职仪曰：司徒，品秩冠服同丞相，郊庙服冕同太尉，汉哀帝从朱博议，始置三司，改丞相为大司徒，以孔光为之，魏以华歆为司徒。
江氏家传曰：江统，字应元，时太傅从事中郎庾子嵩，以风韵见重，亦并雅敬君德，庾中郎每云，当今可以居司徒，充民望者，江生其人也。
【箴】汉崔骃司徒箴曰：天监在下，仁德是哀，乃立司徒，乱兹蒸黎，茫茫庶域，率土祁祁，民具尔瞻，四方是维，干干夕惕，靡怠靡违，恪恭尔职，以勤王机，敬敷五教，九德咸事，啬民用章，黔萌是富。
【碑】宋傅亮司徒刘穆之碑曰：公讳穆之，字道和，彭城人也，公膺陶钧之秀范，该生民之上操，三变肇于弱容，九德充于初迪，文明在中，柔顺畅于事业，敬以直内，义让洽于州党，时元凶窜遁，拥据荆沔，乘舆播幸，越蹈九江，公率先群后，电发川湄，奖怀本之众，励思奋之士，桓谦籍累叶之资，徐覆忸骤胜之锋，习乱之徒，若猬毛而起，内怀根本之虞，外通首尾之势，公灵武独运，奇谟内湛，鞠旅陈众，视险若夷，飞云西溯，则水截鲸鲵，乘辕东指，则陆殪长蛇，回累棋之危，成维山之固，丰功茂勋，大造于王室，淳风懿化，永结于荆南，铭曰：二仪发挥，川岳协灵，外恢温雅，内镜文明，怀仁履顺，蕴义居贞，煌煌衮衣，礼亦隆止，翼翼素心，亮终如始，夷情升降，一色愠喜，训俭于物，复礼于己。
【墓志】后魏温子升司徒元树墓志铭曰：昔枢电降祥，姬水成业，握八符以驭世，膺五命以会昌，钦明格于上下，光宅被于宇宙，卜年永久，历世遐长，有文王之孙子，启周公之苗裔，积善所及，踵武称贤，每以辛李为言，恒持韩白自许，殚百虑之一致，尽能事于生民，而苍苍在上，义归无厚，徒有东平避世之意，空怀北海自晦之情，疾非逢雾，终异启手，铭曰：明允笃诚，发于岐嶷，未镂已雕，不扶而直，修礼以耕，强学为殖，孔既叹鲁，庄亦吟越，况以度思，有怀明发，翻然高举，归于魏阙，长路未穷，朝光已没。
又司徒祖莹墓志曰：自天命生商，王居徙亳，源流毖远，枝叶繁华，祖德润于身，声高邦国，父行成于己，名重京师，公锺美多福，资神积善，器局闲灵，志识开悟，口含碧鸡之辩，手握雕龙之声，门有善业，家传庆灵，砺金成器，相遗满籝，琢玉为宝，待价联城，匪直也人，实惟有道，言折秋毫，辞连春藻。
梁沈约为司徒谢朏墓志铭曰：岳神昔降，和气今锺，以彼天爵，郁为人龙，崇墓往峻，世德今重，汉车作传，灵位攸待，我君应符，非公莫宰，华衮既袭，轻萝自改，形虽庙堂，心犹江海，经邦已备，皇情回属，素騑辍柳，玄云罢曲。
【诔】后汉张衡司徒吕公诔曰：昔吕皇祖，帝交之绪，伯夷秩唐，唐宗允叙。四岳在虞，傅土佐禹，克厌帝心，姓姜氏吕，登是南邦，以家以处，降及于周，穆侯作辅，寡于九族，九族用宁，登受八命，衮职靡倾，黄耳金铉，公𫗧以盈，绰兮其冤，曒兮其清，既明且哲，式保令名，斿旍从风，驷牡超骧，去此宁宇，归于幽堂，玄室冥冥，修夜弥长。
梁简文帝司徒始兴忠武王诔曰：皇源地阐，帝业天维，於穆忠武，光国之基，爰自弱龄，英明播越，玉润冰鲜，山静云发，帝曰尔谐，佥议彼属，推毂两江，建旗三蜀，将旋上国，恋结四民，三鳣表服，二鹿随轮，方变正衮，永范时规，天弗报善，哲人其萎，响哀挽于北邙，去承明而不入，望参差之旒影，听潺湲之雨泣。
【章】宋谢庄北中郎新安王拜司徒章曰：不惟震施罔匮，鸿庆方稠，燮调之重，遂臻非据，智小谋大，周家兴规，少阳微暄，有鉴前史，辨其动植，布其安扰，以倡九牧，阜成王教，岂臣眇末，所能克荷。
又为北中郎将谢兼司徒章曰：臣闻燮理阴阳，寅亮天地，弗惟其官，无人则阙，司徒掌敷五典，职扰兆民，岂悟干灵罔匮，光渥方阐，不次之任，殊绝藩岳，岂可权尸三事，假备六符，惭震周回，顾步交悸。
【表】吴筠杨州建安王让知司徒表曰：臣闻玄黄之马，事绝于衔镳，蟠朽之材，饰乖于丹漆，何则，千里之志已穷，万乘之器无取，远物遂身，于焉在譬。
后魏温子升为司徒高敖曹谢表曰：委水横流，群龙交战，徒悲道丧，空怀主辱，虽复见义援戈，临危奋剑，顾惭后衄，终谢先鞭，事等泣河，无救三川之竭，有类忧天，岂支四极之坏。
北齐邢子才为潘司徒乐让表曰：武皇帝运属继元，事深微禹，摧蚩尤之阵，破寻邑之师，义开金石，理勖庸骀，遂日奉羁勒，有事风尘，徒备鸟背之毛，曾无马箠之力。
◇司空
《春秋元命包》曰：危东六星，两两而比，曰司空，主水。
《尚书》曰：佥曰：伯禹作司空，帝曰：俞，咨禹，汝平水土，惟时懋哉。
又曰：司空掌邦土，居四民，时地利。
《礼记》曰：司空执度，度地以居民，量地远近，兴事任力。
尚书刑德放曰：禹长于地理，水泉九州，得括象图，故尧以为司空。
《家语》曰：孔子初仕为中都宰，二年，定公以为司空，乃别五土之性，而物其所生之宜，咸得厥所。
《汉书》曰：御史大夫，秦官，副丞相，成帝绥和九年，更名大司空，禄比丞相。
《东观汉记》曰：杜林代张纯为大司空，务于无为，弟五伦为司空，奉公不挠，言事无所依违。
《续汉书》曰：张奋为司空，时岁灾旱，祈雨不应，乃上表，即时引见，复口陈时政之宜，帝召太尉司徒，幸洛阳狱，录囚徒，大雨三日。
又曰：王梁，字君严，赤伏符曰：王梁作玄武，玄武水神，大司空水土之官也，于是拜梁为大司空。
袁宏汉纪曰：弟五伦为司空，有人与伦千里马者，伦虽不取，每三公有所选举，伦心不忘也，然亦终不用。
华峤《后汉书》曰：伏恭为太仆，帝临辟雍，于行礼中，拜恭为司空，儒者以为荣。
《魏志》曰：徐邈拜司空，叹曰：三公论道之官，无其人则阙，岂可以老病忝之哉，固辞不受。
《典略》曰：禹为司空，披九山，通九泽，决九川，定九州，使各以其职来贡。
《华阳国志》曰：赵瑶，字元珪，自扶风太守来之郡，司空张温谓曰：弟五伦［《太平御览》二百零八作伯，此讹。］鱼从蜀郡为司空，今扫吾第，以待足下。
荀氏家传曰：荀爽，字德明，董卓征公，公到府三日，策拜司空，起岩穴九十五日，而为台司，世人号曰白衣登三公。
《晋中兴书》曰：陆玩，字士瑶，王导郄鉴庾亮相继殂，朝野忧惧，咸以为三良既没，国基坠矣，于是迁玩侍中司空，给羽林四十人，玩比陈让，不听，既拜，叹息谓宾客曰：以我为三公，是天下无人也，谈者以为知言。
齐职仪曰：司空，品秩冠服同太宰，舜以禹为司空，成王以毛公为司空，宋以武公之讳，改司空为司城，楚改司空为莫敖，秦置御史大夫，省司空。
【赞】魏杨修司空荀爽述赞曰：生应正性，体含中和，笃诚宣于初言，明允朗于始察，是以在童龀而显奇，渐一纪则布名，顷幼［疑当作项他。］之可师，甘罗之少者，何以逾公之性量乎，砥心六经，探索道奥，瞻乾坤而知阴阳之极，载而集之，独说十万馀言，士林景附，群英式慕，由毛羽之宗鹏鸾，众山之仰五岳也，昔楚思叔敖而作歌，郑讴子产而兴叹，瞻望弗及，作词告思，词曰：爰在大汉，挺荀作贞，其德允明，诞发幼龄，行蠲体絜，如玉之莹，确乎其志，乃励乃清，遂陟司空，天子是毗，惟君之德，朋僚所咨，清水平土，茂哉是力，将混六合，绳以正直，散以礼乐，夙以道德。
晋孙绰贺司空修［《初学记》十一作循。］像赞曰：公应天纵之德，系命世之期，质与荆玉参贞，鉴与南金等照，若其好学之性，不劝而成，弱不珍玩，雅好博古，慨洙泗之邈远，悼礼乐之不举，于是覃思深讲，锐精幽赞，虽齐孝之归孟轲，汉王之宗仲舒，无以加焉，赞曰：思文公侯，诞保休祥，素质玉絜，华藻金章，总角韫德，被褐韬光，自昔丧乱，征鼓日震，礼乐藏器，诗书蒙尘，哲人遐慨，垂幕澄神，仰观洙泗，扬波绝津，方曜金铉，协赞衡机，旻天不吊，曾不慭遗，搢绅颓范，皇德莫毗，公之云徂，华裔同悲。
【箴】汉杨雄司空箴曰：昔彼坤灵，并天作合，分制五服，尽为万国，乃立地官，空惟是职，烈烈俊乂，翼翼王臣，臣当其官，官当其人，九一之政，七赋以均。
【铭】后汉蔡邕东海铭曰：桥玄为司空公，越在先民，毗佐天子，罔不著其股肱，毕其思心，式率天行，式昭德音。
【表】宋谢庄东海王让司空表曰：臣侧观前载，与窥洪典，三事之授，惟帝其难，臣乘少籍长久，分逾涯量，出满入泰，每究荣光，不悟干烛方远，义路同遗，下参弘化，上尸燮理，自非德仞具瞻，声湛民咏，未有妄臻此泽，空集兹灵，齐孔稚珪为王敬则让司空表曰：故李通豪赡，以亲宠登司，王基才勇，与声华入选，先帝擢臣以荣华，陛下伸臣以富贵，遂得北带五州，东跨六郡，内亚三鼎，外齐四岳，蝉佩之映，则左右交晖，龟组之华，则纵横吐耀，轻轮徐动，则剑骑如云，飞盖暂停，则歌锺成列，𪭢金龙吹郁其前，鸣笳凤管叠其后，邓禹若不遭汉光，则南阳之掾吏，微臣若不逢明圣，则孤城之式客，岂可加以正台之席，登以论道之寄，启黄扉而燮五纬，蹑青帷而调四序。
梁刘孝仪为临川王解司空表曰：臣以庸薄，谬窃隆重，职班三事，任总六条，衣衮坐槐，既阙论道，驰传憩棠，尤惭为政，而俯司土地，仰燮阴阳，栋桡之讥已彰，愆伏之咎爰著，今水沴乃作，旱魃为灾，山无荟蔚，云成烟火，陛下曲私，未垂策免，臣职是当，逃责，［《太平御览》二百零八作于何逃责。］乞降兹台步，协此天人。
梁江淹为齐高帝让司空表曰：臣闻日发星回，昊天无以爽其节，山盈川冲，厚地不能亏其度，陛下停若镜之明，流如云之暧，方求士于版岩，宜思贤于蜀肆。
又北齐邢子才为司空景让表曰：属平分广施，造物多品，长短入用，小大见收，连采台阶，堪均鼎足，昨见谪见垂象，灾起潜伏，此之为累，非直微躬。
【碑】后汉蔡邕司空袁逢碑曰：凡所临君，明而先觉，故能教不肃而化成，政不严而事治，其惠和也晏晏然，其博大也洋洋焉，信可谓兼三才而该刚柔，无射于人斯矣，铭曰：天鉴有汉，赐兹世辅，显允厥德，昭胤休序，峨峨雍宫，礼乐备举，穆穆天子，孝敬允叙，降拜屏著，奉馈西序，威仪聿修，化溢区宇，乃尹京邑，总齐禁旅。
又为司空房桢碑铭曰：公言非法度，不出于口，行非至公，不萌于心，治身则伯夷之洁也，俭啬则季文之约也，尽忠则史鱼之直也，刚平则山甫之励也，总兹四德，式是百辟，夙夜匪懈，以事一人，枉丝发，树私恩，不为也，讨无礼，当彊御，弗避也，是以功隆名显，在世孤特，不获恺悌宽厚之誉，享年垂老，至于积世，门无立车，堂无宴客，衣不变裁，食不兼味，虽易之贞厉，诗之羔羊，无以加也，明明在公，寔惟房后，诞应正德，式作汉辅，邪慝是仇，直亮是与，刚则不吐，柔则不茹，媚兹天子，以靖［原讹请，据冯校本改。］土宇。
晋潘岳司空郑衮碑曰：陈谟台阶，翼和鼎实，显绩成于台省，清风畅于所莅，故能老安少怀，远至迩亲，凡厥搢绅之士，所以挹酌洪流，含咀英芳者，犹旱苗之仰膏雨，湛露之晞朝阳也，铭曰：于铄元侯，则天垂象，弘操岳峻，宇量深广，允恭克让，宣哲清朗，有始有卒，可大可久，言由忠信，行履孝友，光光金貂，再冠其首，赫赫皇符，仍拆其部，义格皇穹，德冠群后，清风显烈，没而不朽。
晋孙绰庾司空冰碑曰：君喻嵩岩之玄精，挹清濑之洁流，贞质谋于白珪，明操励于南金，虽名器未极，而任尽臣道，正身提衡，钤括百揆，知无不为，谋必鲜过，端委待旦，则有心宣孟，以约训俭，则拟议季文，君平恒无私，己谦寡欲，当世之所难，于君易之矣，于是慨然远览，量己而退，高挹帷幕，投迹藩屏，夫良玉以经焚不渝，故其贞可贵，竹柏以蒙霜保荣，故见殊列树，治而不乱者有矣，未有乱而弥治者也，考终以证始，即事以征心，少长能一其度，贵贱不二其道，文康之雅量，于是乎弘著矣，铭曰：洋洋俊颍，岩岩神嵩，流涤淳气，颇扇祥风，笃生公侯，情灵德充，临川拟洁，仰华思崇，履险思夷，处满思冲，方恢远猷，皇极是赞，繁霜夏被，修梧摧干，人之云徂，朝野咸叹，仪形永戢，光风长焕，梁刘孝绰司空安成康王碑铭曰：昔者重华文命，并胄高阳之苗，丰邑舂陵，俱纂帝尧之绪，而虞夏革运，姚姒之姓已分，高光再兴，大汉之名无改，如我皇家，梁齐代建，异文叔之绍开，起自王族，非伯禹之更姓，公则本枝别干，诞自河岳，五百之期，实膺命世，卜商有问，是谓色难，承志望颜，在公斯易，至如文琰之对食馀，幼权之言爵里，卫子之朗月映山，杜生之凝脂点漆，惟公具美，历驾前修，峨峨焉非岳陵之所至，浩浩焉总江汉而为长，故能击水三千，抟风九万，排天关而俯眡，掩浮云而上征，皇帝甄名挺圣，河洛有征，握衡含枢，奄一时夏，利建藩屏，固叶深根，郕霍酆郇，方周启祚，封公为安成王，食邑二千户，允同卫叔，赐宝器于商郊，殊异应侯，戏桐珪于汾水，乃公为平西将军荆州刺史，楚之对齐，屈完引城池之固，荆之比宋，墨翟陈辇路之殊，品金作贡，不异淮海，珠玑犀象。又无求于晋国，况以云梦九百之宏侈，章华三休之巨丽，公御烦以寡，居高而降，执冲虚之道，无矜满之情，其为政也，庄敬足以范物，慈惠足以庇民，刚毅足以威暴，清贞足以励俗，天鉴十七年薨，春秋四十有五，凡我庶民，窃亲高义，况复祗承帝命，来仕王家，兔园晚春，叨从者之赐，高唐暮天，而奉作赋之私，常惧庆云之惠不酬，而摇落奄至，岂谓经尘之效莫展，而峻极先颓，思所以立言贞石，贻厥长世，铭曰：昔在文韶，五贤二圣，汉藩魏屏，微风不竞，于赫我梁，德符姬姓，康王康叔，异时同盛，爰自妙年，令问不已，一孝一悌，寔光行始，义府文场，词人髦士，波澜莫际，墙仞难窥，用兹先觉，导此后知，德大心小，居高志卑，再握不倦，三吐忘疲，飞龙在天，肇基宛渎，地犹小胏，民同世复，皇情睠正，属难推毂，允矣宗英，移藩改牧，谁谓路永，江汉已浮，彼苍不惠，遽反成周，川回溯舳，涂引归旒。
【墓志】宋谢庄司空何尚之墓志曰：远源长澜，自晋徂韩，潜川韬玉，霍岫腾鸾，处华民瞻，出光帝难，寂寞寿仁，茫昧报施，调于饪归，经难褰寄，晻暎留芳，烟煴作义。
陈徐陵司空章昭达墓志铭曰：周原膴々，佳气葱葱，王业攸兴，帝图斯盛，在昔光武佐命，邻县者邓侯，高祖元臣，同郡者萧相，公台辅之量，便著绮纨，瑚琏之姿，无待雕琢，起家为东宫直前，所奉之君，则梁简文皇帝，既而黑山巨盗，凭陵上国，白水彊胡，虔刘中夏，公倾其产业，慕是骁雄，思报皇储，累歼鲸寇，属幽［本集作豳。］风有象，代邸方降，搜荆楚之英才，资班输之妙略，百楼忽起，登云霄而俯临，万弩俱张，随雷霆而并震，扬兵于九天之上，决胜于千里之中，殪彼群凶，皆无旋踵，陈宝应至怀反叛，客引周迪，资其食力，更事窥窬，公奉诏崇朝，饮冰将力，前茅后劲，步骤奔驰，仍向瓯闽，殄其巢窟，若夫鸣蛇之洞，深谷隐于苍天，飞猿之岭，乔树参于云日，宜越艇而登峤，蒙燕犀而涉江，威武纷纭，震山风海，于是咸俘伪帅，悉据高墉，爰洎沧溟，莫不惩乂，既而齐人无信，将谋郢藩，斗舰戈舡，窥江淹汉，公才闻羽檄，遽禀师期，驰袭荆郧，应时烧荡，方欲宣威陇汧，大讨梁华，属上将之韬光，逢中台之掩曜，大建三年，薨于军幕，尔乃青乌相墓，白鹡标坟，林有逃车，树同华盖，前旍熊轼，后乘龙轜，介士发三河之民，哀铙同驷马之曲，长安传坐，恩礼盛于西京，襄阳堕泪，悲恸喧于南岘。
【诔】后汉张衡司空陈公诔曰：敬仲初育，发繇卜筮，凤飞观国，流光末裔，天祚明德，德茂于公，入孝出友，爰肃爰邕，兼学多识，穷理知机，德音孔昭，翻尔灰飞，赋政二城，还集皇闱，公寔省之，亹亹庶绩，公寔静之，蔼蔼百僚，公寔愍之，乃陟司空，纂禹之迹，导杨徽庸，致训京畿，协和万邦，万邦既协，殊服来同，眇论前绩，莫与比踪。
【行状】梁任昉齐司空曲江公行状曰：公禀灵景宿，擅气中和，一匮初登，东岳之功可监，埏埴在器，瑚琏之姿先表，岂惟荆南有圣童之目，襄城著孔甫之称而已哉，故以羽仪宗家，冠盖后进，路叔之一日千里，北海之称美共治，方斯蔑如也，志学之年，偏治经记，登隆千载，网罗百氏，藻斯赡逸，蔚为词宗，延贾谊而升堂，携相如而入室，加以翰牍精辩，发言有章，持论从容，辞无矜尚，自河洛丘墟，历载二百，俾我逢掖，遂沦左衽，晋宋所以遗恨，祖宗是用顾怀，公自荷方任，志在克复，将欲使功遂之日，身退有所，爰乃卜宇金陵，萦带林壑，用辞聊城之赏，以为疏韩之馆，人谢运往，遂辍远图。
梁沈约齐司空柳世隆行状曰：公禀灵华岳，幼挺珪璋，清襟素履，发乎龆丱，及长风质洞远，仪止祥华，动容合矩，吐言被律，时沈攸之狼据陕西，气陵物上，而太祖登庸作宰，天历在躬，攸之播封豕之情，总令荆之力，兕甲十万，铁马千群，水陆长骛，志窥皇邑，公抗威川涘，勇略纷纭，显晦有方，出没无绪，攸之乃反旆亘围，亲受矢石，增橹乘埤，严冲驾雉，云輣俯阚，地穴斜通，半藏晚餐，负户晨汲，公乃绥众以武，应敌以奇，灵锋电曜，威策云举，事切三版之危，气损九天之就，残寇外老，逆党内离，焚舟委甲，掬指宵遯，公风标秀彻，器范弘润，茂乎辞彩，雅善鼓琴，摛纯蔡之高芬，纂锺稽之妙曲，虽婴拂世务，而素业无改，临姑苏而想八桂，登衡山而望九嶷，七纡邦组，三临荡甸，五职瑞扇，一司百揆，固可以齐衡八凯，方驾五臣。
◇仪同
《东观汉记》曰：邓骘，字昭明，［《太平御览》二百四十三作伯。］延平元年，拜为车骑将军，仪同三司，仪同三司始自骘也。
王隐《晋书》曰：太始七年，以郑襄［《太平御览》二百四十三作袤，下同。］为司空，天子临轩，遣使就第拜授襄，襄推让，上送印绶，至于十数，久之见许，以侯就第，仪同三司，置舍人官骑，赐床帐簟缛。
齐职仪曰：开府仪同三司，秦汉无闻，始建初三年，马防为车骑将军，仪同三司事，魏以黄权为车骑开府，此后甚众，将军开府，依大司马，朱服，光禄大夫开府，依司徒，皂服。
【墓志】简文帝仪同徐勉墓志铭曰：朱弓表瑞，宝剑攸归，长澜斯注，瓜瓞含辉，举直斥伪，校名责实，朝有进贤，野无遗逸，违天即地，归幽去明，空谷传古，哀风送旍。
【章】齐王俭拜仪同三司章曰：臣闻日中则昃，盈虚之定分，器满必倾，往复之恒理，遂乃班同衮章，燮和台曜，外参论道，内总百司，切议惟尘，自识非据。
梁庾肩吾为武陵王拜仪同章曰：臣宅庆紫霄，联休皇极，地均指日，既无迹而成高，仕若乘风，故不行而自远，今者四郊无垒，天下同文，都尉春田，犹居塞外，单于冬猎，不入渔阳，臣坐牧三边，非劳七战，岂能屯兵大夏，封万里之侯，飞箭辽城，受千金之寿，论其才望，有惧茂弘，光佩印校，常羞叔度。
【表】梁王筠为王仪同莹初让表曰：执玉献金，卒先五等，亲冕迎轺，光导百辟，坐阶远大，遂致隆满，自位升朝首，职冠礼阐，辞满之原将际，致仕之请方奏，而思渥恩眦，昭奖必被，宠章爰降，朝野惊瞩，是以安石归禾固请，元规终以致让，况臣才质空疏，器量庸浅，而可以妄参铉席，腼貌槐庭。
梁沈约为始兴王让仪同表曰：徒尘翠渥，方降紫泥，以兹上令，用隔下情，况高拟万石，爰均八命，室等天黄，服加黼黻，出则高陪千乘，入则仰司百揆，陛下道苞九舜，明出十尧，万徽必理，一物兴念，有纡玄镜，𫏐垂止水。
梁王僧孺为南平王让仪同表曰：臣闻石瓠难剖，用谢瓶罍，瘣木云庇，事乖丹雘，逢圣徼天，一朝赏至，非能声均河楚，誉埒梁陈，故以神梦紫霄，心飞丹掖，品同仪比，媿铉莫殊。
陈沈蜅为周仪同失律后复官让表曰：日者骖惊郑马，害在晋军，狱囚悲其夜数，缧人切其晓奏，危光似烛，察命如丝，云谁之尤，自贻其咎，假令诛以妻子，戮及坟墓，汉非负德，陵实孤恩，况伏锧俯眉，遂受淮阴之问，吞声饮恨，不与臧洪共死，陛下怜而宥之，伊臣岂不独愧，丧其子弟，六谢父兄，百万之师，千夫有长，问臣安在，谁曰董司，魂游奉高，不知何对。
隋江总太保萧公谢仪同表曰：陂泉野战，曾无汗马之劳，代邸运筹。又阙前歌之勇，薄伐专征，早游边外，执玉奉酎，文亏朝则，王人降止，朝册远临，奉述敕书，曲停表奏，沧波阻敻，既杜敬仲之辞，关路攸长，致绝赵襄之让，心驰紫路，登文石而莫由，目送白云，拜承明而未日。
◇特进
汉杂事曰：诸侯功德优盛，朝廷所敬异者，赐位特进，在三公下。
百官表注曰：特进，官品第二，汉制，皇后之父，率为此官。
傅咸集曰：特进，执皮帛，坐侍臣之下，门下属，汉武特进执璧，已有旧制，今特进宜执璧。
齐职仪曰：特进，以功德特进见也。
沈约《宋书》曰：特进，魏世骠骑将军刘放卫将军孙资等逊位，以侯就第，盖位特进，其诸官加特进者，从本官供给，特进但为班位而已，不别有吏卒车服也。
【墓志】梁孝元帝特进萧琛墓志铭曰：山东流水，关西城市，义府辞锋，风飞云起，游楚宦梁，桂馥兰芳，莲花可赋，迷迭成章，学类五行，书倅三箧，已研金匮，兼探玉牒，石词既拟，栾社兹同，桃李成径，松柏为藂，天地长久，永扇高风。
隋江总特进光禄大夫徐陵墓志铭曰：耕耘书囿，弋猎文场，藻思绮合，尺牍绣扬，辞奔太史，笔利干将，心缄武库，口定雌黄，奉使巡采，绝域遐深，市朝迁贸，陵谷相侵，形寄王绩，多宣攀附，高排阊阖，郁转云路，年逾致仕，齿及悬车，夜漏方尽，驰光复斜，平原出宿，庠序为家，陇愁宿雾，松悲闲鸟，地迥云低，山重树小，九原孤月，三泉送旐，畴曩行役，共上河梁，余因病免，君事远将，痛心期之徂谢，悯时代之销亡，冀镌石于玄冢，留清风于故乡。
