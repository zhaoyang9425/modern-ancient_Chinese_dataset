◇乌
《尔雅》鸢乌丑，其飞也翔。
又曰：鸀，［浊。］山乌。
又曰：燕白脰乌。
《春秋运斗枢》曰：摇星散为乌。
《广志》曰：乌有白颈乌。
《毛诗》曰：具曰予圣，谁知乌之雌雄，［时若臣贤愚，适同如乌也。］
又曰：瞻乌爰止，于谁之屋，［集富人之屋也。］
又曰：弁彼鸒斯，归飞提提，［雅乌，一曰鹎居。］
《左传》曰：楚子元以车六百乘伐郑，诸侯救郑，楚师夜遁，郑人将奔桐丘，谍告曰：楚幕有乌，乃止。
又曰：晋侯伐齐，齐师夜遁，师旷告晋侯曰：乌鸟之声乐，齐师其遁，［鸟乌得空营，故乐。］
叔向告晋侯曰：城上有乌，齐师其遁。
《春秋元命苞》曰：火流为乌，乌孝鸟，何知孝鸟，阳［阳上疑有脱文。］精，阳天之意，乌在日中，从天，以昭孝也。
太公《六韬》曰：武王登夏台，以临殷民，周公旦曰：臣闻之，爱其人者，爱其屋上乌，憎其人者，憎其馀胥。
《燕丹子》曰：燕太子丹质于秦，秦王遇之无礼，不得意，欲归，秦王不听，谬言曰：令乌白头，马生角，乃可，丹仰天叹，乌即白头，马为生角，秦王不得已而遣之。
《淮南子》曰：尧时十日并出，尧命羿仰射十日，中其九乌。
谢承《汉书》曰：广汉儒叔林，为东郡太守，乌巢于厅事屋梁，兔产于床下。
王隐《晋书》曰：虞溥为鄱阳内史，劝励学业，虽威不猛，宽裕简素，白乌集郡庭，止枣树，就执不动。
《抱朴子》曰：荧惑火精，生朱乌。
《古今注》：所谓赤乌者，朱鸟也，其所居高远，日中三足乌之精，降而生三足乌，何以三足，阳数奇也，是以有虞至孝，三足集其庭，曾参锄瓜，三足萃其冠。
徐整《三五历》曰：天地之初，有三白乌，主生众鸟。
《述征记》曰：长安灵台，有相风铜乌。
《豫章旧志》曰：太守李仪，临郡二年，白乌见南昌。
蜀李雄书曰：武皇帝雄，泰成三年，白乌赤足来翔，帝以问范贤，贤曰：乌有反哺之义，必有远人怀惠而来，果关中流民请降。
师觉授《孝子传》曰：吴叔和，犍为人，母没，负土成坟，有赤乌巢门，甘露降户。
王韶《孝子传》曰：李陶，交阯人，母终，陶居于墓侧，躬自治墓，不受邻人助，群乌衔块，助成坟。
《异苑》曰：东阳颜乌，以纯孝著闻，后有群乌衔鼓，集颜所居之村，乌口皆伤，一境以为颜至孝，故慈乌来萃，衔鼓之兴，欲令聋者远闻，即于鼓处立县，而名为乌伤，王莽改为乌孝，以彰其行迹云。
南越记曰：乌贼鱼，常自浮水上，乌见以为死，便往啄之，乃卷取乌，故谓乌贼，今雅乌化为之。
【诗】梁元帝晚栖乌诗曰：日暮连翩翼，俱向上林栖，风多前鸟驶，云暗后群迷，路远声难彻，飞斜行未齐，应从故乡返，几过入兰闺，借问倡楼妾，何如荡子啼。
梁刘孝威乌生八九子篇曰：城上乌，一年生九雏，氄毛不自暖，张翼强相呼，羽成翮备各西东，丁年赋命有穷通，不见高飞帝辇侧，远讬日轮中，尚逢王吉箭，犹婴唐羿弓，岂如变采救燕质，入梦祚昭公，流声表师退，集幕示营空，灵台已铸像，流苏时候风。
梁朱超城上乌诗曰：朝飞集帝城，犹带夜啼声，近收毛虽暖，闻弦心尚惊。
隋虞世基晚飞乌诗曰：向日晚飞低，飞飞未得栖，当为归林远，恒长侵夜啼。
【赋】梁何逊穷乌赋曰：嗟穷乌之小鸟，意局促而驯逝，声遇物而知哀，翮排空而不矫，望绝侣于霞夕，听翔群于月晓，既灭志疃制霄，遂甘夷于园沼。
【序】晋成公绥乌赋序曰：有孝鸟集余之庐，乃喟尔而叹曰：余无仁惠之德，祥禽曷为而至哉，夫乌之为瑞久矣，以其反哺识养，故为吉乌，是以周书神其流变，诗人寻其所集，望富者瞻其爰止，爱屋者及其增叹，兹盖古人所以为称，若乃三足德灵，国有道则见，国无道则隐，斯乃凤鸟之德，何以加焉，服恶鸟而贾生惧之，乌善禽而吾嘉焉，惧恶而作歌，嘉善而赋之，不亦可乎。
◇鹊
《尔雅》曰：鹊鵙丑，其飞也〈羽夋〉，［竦翅上下。］
《说文》曰：鹊知太岁之所在。
《广雅》曰：鳱鹊鹊。
《礼记》曰：季冬之月，鹊始巢。
《毛诗》曰：鹊巢，夫人之德也。
《庄子》曰：鹊上高城，危而巢于高枝之巅，城坏巢折，凌风而起，故君子之居世也，得时则义行，失时则鹊起。
又曰：庄周游于雕陵之樊，［樊，蕃也，游于栗园。］睹一异鹊，自南方来，翼七尺，目大运寸，［可回一寸。］感周之颡，而集于栗林。
《孙卿子》曰：古之王者，其政好生恶杀，乌鹊之巢，可俯而窥。
《淮南子》曰：鹊巢知风之所起。
又曰：干鹊知来而不知往，此修短之分也。
《盐铁论》曰：中国所鲜，外国贱之，昆山之旁，以玉璞抵乌鹊。
【诗】魏太祖武帝歌诗曰：月明星稀，乌鹊南飞，绕树三匝，何枝可依，山不厌高，海不厌深，周公吐哺，天下归心。
魏曹植魏德论讴曰：鹊之彊彊，诗人取喻，今存圣世，呈质见素，饥食苕华，渴饮清露，异于畴匹，众鸟是慕。
◇雀
《春秋运斗枢》曰：瑶光星散为雀。
《礼记》曰：季秋，雀入大水，化为蛤。
《晏子》曰：齐景公探雀鷇，鷇弱，故反之，晏子再拜贺曰：吾君有圣人之道矣，道长幼也，曾禽兽之加焉，而况人乎。
《庄子》曰：一雀过羿，羿必得之，或曰：以天下为之笼，则雀无所逃，是故殷汤以庖人笼伊尹，秦穆以五羊之皮笼百里奚。
《吕氏春秋》曰：燕雀处一屋之下，子母相哺，呴呴然其相乐也，自以为安矣，灶突决，火上，栋宇将焚，燕雀颜色不变，不知祸将及也，为人臣免燕雀之智者寡矣。
《战国策》曰：庄辛谓楚王曰：夫雀俯啄白粮，仰栖茂树，鼓翅奋翼，自以为无患与人无争也，不知夫王孙公子，左挟弹，右持摄丸，以加其颈，昼迁乎茂树，夕调酸咸矣。
《史记》曰：赵武灵王号主父，废长子章，而传国于公子何，主父游沙丘，公子章作乱，与何战败，章走趋主父，主父开受之，何遂围主父，主父饥，探雀鷇而食之，三月馀，遂饿死沙丘。
《韩诗外传》曰：夫凤皇之初起也，遥遥千里，蕃篱之雀，喔咿而笑之，及其升少阳，一屈一信，辗转云间，蕃篱之雀，超然自知不及远矣。
《太玄经》曰：明珠弹雀，费不当也。
《孔丛子》曰：邯郸民，以正月旦献雀于赵王，而缀以五采，王大悦，申叔告子从，子从曰：非先王之法，且又不令，申叔曰：何谓不令，曰：夫爵者宜受之于上，不宜取之于下，民非所得制爵也，昔虢公祈神，神赐之土田，是失国而受田之祥也，今以一国之王，受民之爵，何悦乎。
《汉武内传》曰：西王母曰：仙次药，有昆丘神雀。
《陈留耆旧传》曰：圉人魏尚，高帝时为太史，有罪系诏狱，有万头雀，集狱棘树上，拊翼而鸣，尚占曰：雀者爵命之祥，其鸣即复也，我其复官也，有顷，诏还故官。
《益部耆旧传》曰：扬宣为河内太守，行县，有群雀鸣桑树上，宣谓吏曰：前有覆车粟，此雀相随，欲往食之，行数里，果如其言。
张显折言曰：万雀不及一凤皇，众星不如一月明。
沙洲记曰：寒岭去大阳川三十里，有雀鼠同穴，雀亦如家雀，色小白，鼠亦如家鼠，色如黄虺，无尾。
《异苑》曰：任城魏肇之，初生，有雀飞入其手，占者以为封爵之祥。
《南越志》曰：曾城县多白雀，大如鸠，素质疑映。
罗含传曰：含在家时，有百雀集堂宇，此德行幽感所致。
《说苑》曰：吴王欲伐荆，有谏者死，舍人少孺子，怀丸操弹于后园，露霑衣，如是三旦，王曰：子来何霑衣如此，对曰：园有榆，上有蝉，蝉高居，悲鸣饮露，不知螳螂在其后，螳螂之知捕蝉鸣，不知黄雀在其后，臣执弹丸，欲取黄雀，不觉露霑衣。
袁山松《后汉书》曰：陈弇学尚书，躬自耕种，常有黄雀飞来，随弇翱翔。
续齐谐记曰：弘农扬宝，尝见一黄雀，为鸱枭所搏，坠于树下。又为蝼蚁所困，宝愍之，取置巾箱中养之，唯食黄花，百馀日，毛羽成，放之，朝去暮还，后忽与群雀俱来，哀鸣绕室，数日乃去，尔夕三更，宝读书未卧，有黄衣童子，向宝再拜曰：我王母使臣，为鸱枭所搏，蒙君拯济，今当使南海，不得复往，极以悲伤以白环四枚与宝曰：令君子孙絜白，位登三事，于此遂绝，宝生震，震生秉，秉生赐，赐生彪，四世为三公。
萧广济《孝子传》曰：王祥后母病，欲得黄雀炙，祥自念卒难致，须臾，忽有数千黄雀，飞入其幕。
《风土记》曰：六月东南长风，海鱼化为黄雀。
《广志》曰：安息大雀，举头高八九尺，张翅丈馀，食大麦，卵如瓮。
《东观汉记》曰：永元十三年，安息王献条支大雀。
【诗】晋傅玄诗曰：鹊巢丘城侧，雀乳空井中，居不附龙凤，常畏蛇与虫，依贤义不恐，近暴自当穷，宋鲍昭空城雀操曰：雀乳四鷇，空城之阿，朝拾野粟，夕饮清河，高飞畏鸱鸢，下飞畏网罗，诚不及青雀，远食玉山禾，犹胜吴宫燕，无罪得焚窠，赋命有厚薄，长叹欲如何。
梁沈趋咏雀诗曰：肌溥少滋腴，色浅非丹翠，不惧越王羞，宁怀秦后珥，傍檐葺寒草，循场啄馀穗，且欣大厦成，焉须鸿鹄志。
【赋】后汉曹大家大雀赋曰：大家同产兄西域都护定远侯班超，献大雀，诏令大家作赋曰：嘉大雀之所集，生昆仑之灵丘，同小名而大异，乃凤皇之匹畴，怀有德而归义，故翔万里而来游，集帝庭而止息，乐和气而优游，上下协而相亲，听雅颂之雍雍，自东西与南北，咸思服而来同。
◇燕
《尔雅》曰：燕燕乙也。
《春秋运斗枢》曰：瑶光星散为燕。
《说文》曰：燕布翅枝尾，作巢，避戊己。
《广雅》曰：玄鸟燕也。
《礼》曰：仲春之月，玄鸟至，至之日，以太牢祠于高禖。
《毛诗》曰：燕燕，卫庄姜送归妾也，燕燕于飞，差池其羽，下上其音。
又曰：天命玄鸟，降而生商，宅殷土茫茫，［大雅。］
《左传》曰：郯子云，少皞时，玄鸟氏司分者也。
又曰：吴公子札，自卫如晋，将宿于戚，［戚孙文子邑。］闻锺声曰：异哉，夫子获罪于君以在此，［文子时以戚叛。］惧有不足，而又何乐，夫子之在此也，犹燕之巢于幕上也，［言至危。］
《史记》曰：秦之先，颛顼之苗孙曰女修，女修织，玄鸟陨卵，女修吞之，生大业。
又曰：临江闵王荣，坐侵庙壖为宫，上征荣，荣诣中尉府，中尉郅都责讯王，王恐，自杀，葬蓝田，燕数万，衔土置冢上，百姓怜之。
《汉书》曰：王莽开哀帝母丁姬冢，有燕数千，衔土投其窟中。
《淮南子》曰：大厦成而燕雀相贺。
《列仙传》曰：简狄，帝喾次妃，有娀之女也，姊妹浴于玄丘之水，有玄鸟衔卵而坠，五色甚好，相与竞取，简狄得而吞之，而生，［事具符命部。］玄中记曰：千岁之燕，户北向。
《九章筭术》曰：五雀六燕，飞集衡，衡适平，［原讹卒，据冯校本改。］一雀一燕，飞而易处，则雀重而燕轻。
《茅君传》曰：句曲山上有神芝五种，第三名燕胎芝，其色紫，形如葵叶，上有燕象，如欲飞状，光明洞彻，食一株，拜为太清仙君，正一郎中。
《晋中兴书》曰：中原丧乱，乡人遂共推郄鉴为主，与千馀家俱避难于鲁国峄山，山有重险，百姓饥馑，野无生草，时或掘野鼠蛰燕而食之。
《湘中记》曰：零陵有石燕，形似燕，得雷风则飞，颉颃如真燕。
《宣城记》曰：侍中纪昌睦初生，有白燕一双出屋，既表素质，宦途亦通。
段龟龙《凉州记》曰：吕光大安三年，白燕游酒泉郡，黑燕列从。
【诗】古诗曰：思为双飞燕，衔泥巢君屋。
又曰：翩翩堂前燕，冬藏夏来见，兄弟两三人，流宕在他县。
魏明帝短歌行曰：翩翩春燕，端集余堂，阴匿阳显，节运自常，厥貌淑美，玄衣素裳，归仁服德，雌雄颉颃，执志精专，絜行驯良，衔土缮巢，有式宫房，不规自圆，无矩而方。
宋鲍昭咏双燕诗曰：双燕戏云崖，羽翮始差池，出入南闺里，经过北堂陲，意欲巢君幕，层楹不可窥，沉吟芳岁晚，徘徊韶景移，悲歌辞旧爱，衔泪觅所知，梁简文帝双燕诗曰：双燕有雌雄，照日羽差池，衔花落北户，逐蝶上南枝，桂栋本曾宿，虹梁早自窥，原得长如此，无令双燕离。
又咏新燕诗曰：新禽应节归，俱向吹楼飞，入帘惊钏响，来窗碍舞衣。
梁吴筠咏燕曰：一燕海上来，一燕高堂息，一朝相逢遇，依然旧相识，问余来何迟，山川几纡直，答言海路长，风驶飞无力。
梁庾肩吾咏檐燕曰：双燕集兰闺，双飞高复低，向户疑新箔，登巢识故泥，依朓本相贺，近幕原同栖。
又和晋安王咏燕曰：可怜幕上燕，差池弄羽衣，夜夜同巢宿，朝朝相背飞，衔泥赡乐善，相贺奉英徽，秋蝉行寂寞，恋此未辞归。
陈萧诠咏衔泥双燕诗曰：衔泥金屋外，表瑞玉筐中，学飞疑汉妾，巢幕惮吴宫，爪截还犹短，窠成新尚空，讵并零陵石，飞舞逐春风。
隋江总咏燕燕于飞应诏诗曰：二月春晖晖，双燕理毛衣，衔花弄靃靡，拂叶隐芳菲，或在堂间戏，多从幕上飞，若作仙人履，应往日南归。
隋虞世基《赋得戏燕俱宿》诗：大厦初构与云齐，归燕双入正衔泥，欲绕歌梁自舞阁，偶为仙履往兰闺，千里争飞会难并，聊向吴宫比翼栖。
【赋】晋傅咸燕赋曰：有言燕今年巢在此，明岁故复来者，其将逝，翦爪识之，其后果至焉，燕燕于飞，差池其羽，何诗人之是兴，信进止之有序，秋背阴以龙潜，春晞阳而凤举，随时宜以行藏，似君子之出处，恶焚巢之凶丑，患林野之多阻，谅鸟兽之难群，非斯人而谁与，惟里仁［原作人，据冯校本改。］之为美，讬君子之堂寓，逮来春而复旋，意眷眷而怀旧，一委身乃无口，岂改适而更赴。
晋卢谌燕赋曰：爰集崇宇，依于其荣，布窠巢之列列，孕子鷇之嘤嘤，铨先后而均哺，迈尸鸠之能平，于是族类偕长，雄雌俱逝，颉颃水湄，下上云际，嘲哳间关，倏忽漂潎，来如隼击，去若凫跇，斗建午而子指，日在戍而后憩。
晋夏侯湛玄鸟赋曰：观羽族之群类，美玄鸟之翔集，顺阴阳以出处，随寒暑而游蛰，擢翾翾之丽容，挥连翩之玄翼，挺参差之羞尾，发缁素之鲜色，及至大火西景，商风授衣，遂匿形于深穴，敛六翮而不飞，含静泊以充肌，吸至和之精粹，澹恬心以去欲，故保生而不匮，虞众物之为害，独弃林而凭人，不惊畏以自疏，永归驯而附亲，有受祥而皇祇，故遗卵而生殷，惟帝皇之嘉美，置高禖以表神，类鸾皇之知德，象君子之安仁，尔乃衔泥构巢，营居傅桷，积一喙而不已，终累泥而成屋，拾柔草以自藉，采懦毛以为蓐，吐清惠之冷音，永吟鸣而自足。
【赞】晋郭璞燕赞曰：燕燕于飞，瑞娥以卵，玄玉爰发，圣敬日远，商人是颂，咏之弦管。
【颂】晋傅统妻辛女燕颂曰：翩翩玄鸟，载飞载扬，颉颃庭宇，遂集我堂，衔泥啄草，造作室房，避彼湫隘，处此高凉，孕育五子，靡夭靡伤，羽翼既就，纵心翱翔，顾影逸豫，其乐难忘。
◇鸠
《礼记》曰：仲春之月，鹰化为鸠。
《方言》曰：鸠自关而东，周郑之郊，韩魏之都，谓之郎睾，其大者谓之鳻鸠。
《列子》曰：邯郸之人，以正月之旦，献鸠于简子，简子大愧，［列子说符作悦。］厚赏之。
《说苑》曰：枭逢鸠，鸠曰：子将安之，枭曰：我将东徙，鸠曰：子改鸣则可，不能改鸣，东徙犹恶子之声也。
《续汉礼仪志》曰：仲秋之月，县道皆案户比民，年始七十者，授之以玉杖，𫗦之糜粥，八十九十，礼有加赐，玉杖长九尺，端以鸠为饰，鸠者不噎之鸟也，欲老人不噎，所以爱民也。
《风俗通》曰：俗说高祖与项羽战，败于京索，遁丛薄中，羽追求之，时鸠正鸣其上，追者以鸟在无人，遂得脱，及即位，异此鸟，故作鸠杖，以赐老者。
按，少皞五鸠，鸠者聚，聚民也，周礼罗氏，献鸠养老，汉无罗氏，故作鸠杖以扶老。
《琴操》曰：舜耕于历山，思慕父母，见鸠与母俱飞鸣相哺食，益以感思，乃作歌。
《会稽典录》曰：皮延，字叔然，会稽山阴人，养母至孝，居丧，有白鸠巢庐侧，遂以丧终。
又曰：郑弘迁临淮太守，郡人徐宪，在丧致哀，白鸠巢户侧，弘举为孝廉，朝庭称为白鸠郎。
《广州先贤传》曰：顿琦，苍梧人，至孝，母丧，琦独身立坟，历年乃成，居丧逾制，感物通灵，白鸠栖息庐侧，见人辄去，见琦而留。
《搜神记》曰：京兆长安有张氏，独处室，有鸠自外入，止于床，张氏祝曰：鸠来，为我祸也，飞上承尘，为我福耶，来入我怀，鸠飞入怀，以手探之，则不知鸠之所在，而得一金带钩，是后子孙过盛，有为必偶，赀财万倍，蜀客贾至长安中，闻之，乃厚赂婢，婢窃钩以与蜀客，张氏既失钩，渐渐衰耗，而蜀客亦数罹穷厄，不为己利，或告之曰：天命也，不可以力求，于是赍钩以反张氏，张氏复昌，故关西称张氏传钩云。
又曰：沛国戴文谌，居阳城山，有神降焉，其妻疑是妖魅，神已知之，便去，遂视作一五色鸟，白鸠数十只后，有云覆之，遂不见。
【诗】魏王粲诗曰：鸷鸟化为鸠，远窜江汉边，遭遇风云会，讬身鸾凤间，天姿既否戾，受性又不闲，邂逅见逼迫，俯仰不得言。
【赋】晋傅咸班鸠赋曰：集茂树之荫蔚，登弱枝以容与，体郁郁以敷文，音邕邕而有序，情钦乐而是悦，遂笼之于前宇，尔乃饮以神泉，食之稻粱，朝憩椒涂，夕宿兰房，时连翩于庭阿，见飞燕之颉颃，慨感物而哀鸣，声楚切以怀伤，仰华林而矫翼，纷憎逝而高翔。
【讴】魏陈王曹植魏德论讴曰：班班者鸠，爰素其质，昔翔殷邦，今为魏出，朱目丹趾，灵姿诡类，载飞载鸣，彰我皇懿。
【论】魏陈王曹植令禽恶鸟论曰：昔荆之枭，将徙巢于吴，鸠遇之曰：子将安之，枭曰：将巢于吴，鸠曰：何去荆而巢吴乎，枭曰：荆人恶予之声，鸠曰：子能革子之声，则无为去荆而巢吴也，如不能革子之声，则吴楚之民，不异情也，为子计者，莫若宛颈戢翼，终身勿复鸣也。
【序】晋阮籍鸠赋序曰：嘉平中，得两鸠子，常食以黍稷，后卒为狗所杀，故作赋。
◇鸱
《春秋运斗枢》曰：玉衡星散为鸱。
《尔雅》曰：鸢乌丑，其飞也翔。
《礼记》曰：前有尘埃，则载鸣鸢，［鸢鸣则将风。］
《庄子·内篇》：鸱鸦嗜鼠，{即虫}蛆甘䗖。
《盐铁论》曰：泰山之鸱，啄腐鼠于穷泽，非有害人也，今有司盗主财而食之，焉得若泰山之鸱乎。
《列仙传》曰：季仲甫夜卧床上，或为鸱鸟，后至沓县巨山上，候北风，当飞度南海，山上有罗鹰者，罗得鸱，视之仲甫也，后留更三年，自云往昆仑山。
《东观汉记》曰：马援击交趾，下潦上雾，毒气上蒸，仰视乌鸢，跕跕堕水中。
《博物志》曰：汉旧事，綦国送鸢卵，给太官。
【诗】魏刘桢射鸢诗曰：鸣鸢弄双翼，飘飘薄青云，我后横怒起，意气陵神仙，发机如惊焱，三发两鸢连，流血洒墙屋，飞毛从风旋，庶士同声赞，君射一何妍。
◇反舌
《礼记》曰：仲夏之月，反舌无声。
《左传》曰：郯子云，少皞祝鸠氏，司徒也。
《易纬通卦》［《太平御览》九百二十三卦下有验字。］曰：百舌者，反舌鸟也，能反复其口，随百鸟之音。
《风土记》曰：祝鸠反舌也。
春秋保干［《太平御览》九百二十三干下有图字。］曰：江充之害，其萌反舌鸟入殿。
【诗】梁沈约侍宴咏反舌诗曰：假客不足观，遗音犹可荐，幸蒙乔树恩，得以闻高殿。
梁刘孝绰咏百舌诗曰：山人惜春暮，旭旦坐花林，复值怀春鸟，枝间弄好音，迁乔声迥出，赴谷响幽深，下听长而短，时闻绝复寻，孤鸣若无对，百啭似群吟，昔闻屡懽昔，今听忽悲今，听闻非殊异，迟暮独伤心。
梁徐悱妻刘氏听百舌诗曰：庭树旦新晴，临镜出雕楹，风吹桃李气，过传春鸟声，净写山阳笛，全作洛滨笙，注意欢留听，误令妆不成。
陈〈身甹〉使韦鼎在长安听百舌诗曰：万里风烟异，一鸟忽相惊，那能对远客，还作故乡声。
【赋】梁沈约反舌赋曰：咨玄造之大德，播含灵于无小，有反舌之微禽，亦班名于庶鸟，乏嘉容之可玩，因繁声以自表，其声也，惊诡遒囋，萦纡离乱，骈浮回合，嵒危琐散，或发曲无渐，或收音云半，既含意于将晓，亦流妍于始旦，杂沓逶迤，噭跳参差，攒娇动叶，促啭萦枝，分宫析征，万矩千规，因风起哢，曳响生奇，对芳辰于此月，属今余之遒暮，倦城守之喧疲，爱田郊之闲素，眷春物而怀之，闻好音于庭树。
梁萧子晖反舌赋曰：彼陶嘉之盛月，气依迟于池沼，眷霏霏之花落，爱翘翘之令鸟，无荣辱之可固，弄枢机而自表，尔其声也，嘹唳罥结，郁抑萦咽，繁音琐碎，众响攒〈山截〉，或急啭赴机，或缓引趋节，或洪纤共起，或长短俱折，意疑续而更断，谓当举而忽垂，声冯林而逾厉，响因风而益危。
◇仓庚
《说文》曰：离黄，仓庚也，鸣即蚕生。
《礼记》曰：仲春之月，仓庚鸣。
《毛诗》曰：春日载阳，有鸣仓庚。
又曰：仓庚于飞，熠燿其羽。
又曰：黄鸟于飞，集于灌木。
又，绵蛮黄鸟，止于丘阿。
又曰：𪾢睆黄鸟，载好其音。
又曰：黄鸟，哀三良也，交交黄鸟，止于棘，谁从穆公，子车奄息。
《诗义疏》曰：黄鸟，鹂鹠也，或谓黄栗留，幽州谓之黄鸯，或谓之黄鸟，一名仓庚，一名商庚，一名鹂黄，一名楚雀，齐人谓之抟黍，关西谓之黄鸟，常椹熟时，来在桑树间，皆应节趣时之鸟，或谓之黄袍。
【赋】魏文帝莺赋曰：堂前有笼莺，晨夜哀鸣，凄若有怀，怜而赋之曰：怨罗人之我困，痛密网而在身，顾穷悲而无告，知时命之将泯，升华堂而进御，奉明后之威神，唯今日之侥幸，得去死而就生，讬幽笼以栖息，厉清风而哀鸣。
魏王粲莺赋曰：览堂隅之笼鸟，独高悬而背时，虽物微而命轻，心凄怆而愍之，日掩蔼以西迈，忽逍遥而既冥，就隅角而敛翼，眷独宿而宛颈，历长夜以向晨，闻仓庚之群鸣，春鸣翔于南甍，戴纴集乎东荣，既同时而异忧，实感类而伤情。
晋王恽妻锺夫人莺赋曰：嘉京都之莺鸟，冠群类之殊形，擢末躯于紫闼，超显御乎天庭，惟节运之不停，惧龙角之西颓，慕同时之逸豫，怨商风之我催。
◇鹪鹩
《尔雅》曰：桃虫鹪，其雌鴱，俗名巧妇。
又曰：鹪鹩剖苇，［好剖苇皮，食其虫，因名云，江东呼为芦虎，似雀，青班长尾鹪。］又曰：鸱鸮𫛢窸。
《毛诗》曰：鸱鸮，周公救乱也，鸱鸮鸱鸮，既取我子，无毁我室。
《诗义疏》曰：鸱鸮似黄雀而小，啄刺如锥，取茅为窠，以麻紩之，刺紩靴悬著树枝，幽州为之𫛢窸，或曰巧妇，或曰女匠，关西谓之蔑雀。
《毛诗》曰：肇允彼桃虫，［今鹪鹩是也，见诗义疏。］故《尔雅》曰：桃虫鹪也，微小黄雀，其雏化为蜩，故俗语曰：鹪鹩生蜩，焦贡《易林》，亦谓桃虫生蜩，或云布谷生子，鹪鹩养之。
《庄子》曰：鹪鹩巢林，不过一枝。
《说苑》曰：孟尝君寄客于齐王，三年不见用，客反见孟尝君曰：不知臣罪耶，君之过也，孟尝君曰：缕因针而入，不因针而急，夫子之才必薄矣，客曰：不然，臣见鹪鹩巢于苇之苕，鸿毛著之，已建之安，工女不能为，可谓完坚矣，大风至则苕折卵破者，其所讬者使然也。
【赋】晋张华鹪鹩赋曰：何造化之多端，播群形于万类，惟鹪鹩之微禽，亦摄生而受气，飞不飘飏，翔不翕习，巢林不过一枝，每食不过数粒。
◇啄木
《临海异物志》曰：啄木大如雀，啄足皆青，毛色正青，翠鸟类也，凡与啄木异种，舌长五寸，杪有刺针。
【诗】排谐集，左氏诗曰：南山有鸟，自名啄木，饥则啄树，暮则巢宿，无干于人，唯志所欲，性清者荣，性浊者辱。
晋傅玄诗曰：啄木高翔鸣喈喈，飘摇林薄著桑槐，犭便猭树间喙如锥，嘤喔嘤喔声正悲，专为万物作倡俳，当此之时，乐不可回。
◇鸳鸯
《归藏》曰：有凫鸳鸯，有雁鹔鹴。
《毛诗》曰：鸳鸯，刺幽王也，思古明王，交于万物有道，自奉养有节，鸳鸯于飞，毕之罗之，君子万年，福禄宜之。
《魏志》：文帝问周宣曰：吾梦殿屋两瓦坠地，化为鸳鸯，何也，宣对曰：后宫当有暴死者，帝曰：吾诈卿耳，宣曰：夫梦者意耳，苟以形言，便占吉凶，言未卒，黄门令奏宫人相杀。
郑氏婚礼谒文赞曰：鸳鸯鸟，雄雌相类，飞止相匹。
《列异传》曰：宋康王埋韩冯夫妻，宿夕文梓生，有鸳鸯雌雄各一，恒栖树上，晨夕交颈，音声感人。
【诗】古歌辞曰：入门时左顾，但见双鸳鸯，鸳鸯七十二，罗列自成行，音声何噰々，鹤鸣东西厢。
晋嵇叔夜诗曰：鸳鸯于飞，肃肃其羽，嗈嗈和鸣，顾眄俦侣。
又曰：婉彼鸳鸯，戢翼而游，俯吮绿藻，讬身洪流，朝翔素濑，夕栖灵洲。
【赋】梁简文帝鸳鸯赋曰：朝飞绿岸，夕归丹屿，顾落日而俱吟，追清风而双举，时排荇蒂，乍拂菱华，始临涯而作影，遂蹙水而生花，亦有佳丽自如神，宜羞宜笑复宜嚬，既是金闺新入宠，复是兰房得意人，见兹禽之栖宿，想君意之相亲。
梁元帝鸳鸯赋曰：青田之鹤，昼夜俱飞，日南之雁，从来共归，双飞兮不息，自怜兮何极，一别兮经年，相去兮几千，雄飞入玄兔，雌去往朱鸢，岂如鸳鸯相逐，俱栖俱宿，胜林鸟之同心，迈池鱼之比目，朝浮兮浪华，夜集兮江沙，萍随流而博岸，网因风而缀花，见虹梁之春色，复相鸣而戢翼，兰渚兮相依，同盛兮同衰，魂上相思之树，文生新市之机，金鸡玉鹊不成群，紫鹤红雉一生分，原学鸳鸯鸟，连翩恒逐君。
周庾信鸳鸯赋曰：卢姬小来事魏王，自有歌声足绕梁，何曾织锦，未肯挑桑，终归薄命，著罢空床，见鸳鸯之相学，还欹眠而泪落，南阳渍粉不复看，京兆新眉遂嬾约，况复双心并翼，驯狎池笼，浮波弄影，刷羽看风，共飞詹几，全开魏宫，俱栖梓树，堪是韩冯，若乃韩寿欲婚，温峤原妇，玉台不送，胡香未有，必见此之双飞，觉空床之难守。
陈徐陵鸳鸯赋曰：飞飞兮海滨，去去兮迎春，炎皇之季女，织素之佳人，未若宋王之小史，含情而死，忆少妇之生离，恨新婚之无子，既交颈于千年，亦相随于万里，山鸡映水那相得，孤鸾照镜不成双，天下真成长合会，无胜比翼两鸳鸯，观其哢吭浮沉，轻躯瀺灂，拂荇戏而波散，排荷翻而水落，特讶鸳鸯鸟，长情真可念，许处胜人多，何时肯相厌，闻道鸳鸯一鸟名，教人如有逐春情，不见临邛卓家女，祗为琴中作许声。
◇䴔䴖
《尔雅》曰：𫛚，䴔䴖。
《说文》曰：䴔䴖，𫛚也，一曰䴔鸬，［似凫，脚高毛冠，江东人家养之，以厌火灾。］
《异物志》曰：䴔䴖巢于高树，生子在窟中，未能飞，皆衔其翼飞也。
【赋】晋挚虞䴔䴖赋曰：有南州之奇鸟，谅殊美而可嘉，生九皋之旷泽，游江淮之洪波，既翦翼以就养，遂婉娈乎邦家，䴔䴖呈仪，若刻若画，鸾颈龟背，戴玄珥白，班毛赪膺，駮羽朱掖，青不专绀，𫄸不擅赤，因宛点注，希稠有适，其在水也，则巧态多姿，调节柔骨，一低一仰，乍浮乍没，或游或舞，缤翻倏忽，若乃阳故多阴，殊方相求，见水则喜，睹火而忧。
梁简文帝䴔䴖赋曰：饮三芝之淳露，食六草之英芳，似金沙之符采，同锦质之报章，红毛覆臆，翠鬛垂心，浴波泳渚，浮广戏深，临高舞翮，映浅弄音，逐馀晖而顾景，乘清吹而微吟。
◇㶉𫛶
《临海异物志》曰：㶉𫛶水鸟，毛有五色，食短狐，其在溪中，无毒气。
【诗】齐谢朓咏㶉𫛶诗曰：蕙草含初芳，瑶池暧晚色，得厕鸿鸾影，晞光弄羽翼。
梁简文帝咏飞来㶉𫛶诗曰：飞从何处来，似出上林隈，口衔长生叶，翅染昆明苔。
【赋】宋谢惠连㶉𫛶赋曰：览水禽之万类，信莫丽乎㶉𫛶，服昭晰之鲜姿，糅玄黄之美色，命俦旅以翱游，憩川湄而偃息，超神王以字得，不意虞人之在侧，网罗幕而云布，摧羽翮于翩翻，乖沉浮之谐豫，宛羁畜于笼樊。
◇白鹭
《尔雅》曰：鹭舂锄。
《毛诗》：周颂曰：振鹭于飞，于彼西雝。
《诗义疏》曰：鹭，水鸟也，好而絜白，谓之白鸟，齐鲁谓之舂锄，辽东乐浪吴杨谓之白鹭，楚成王时，有朱鹭，合沓飞翔，复有赤色者，旧鼓吹音乐朱鹭曲是也。
【赋】宋谢惠连白鹭赋曰：有提樊而见献，寔振鹭之鲜禽，表弗缁之素质，挺乐水之奇心。
【诗】陈苏子卿鼓吹曲朱鹭诗曰：玉山一朱鹭，容与入王畿，欲向天池饮，过绕上林飞，金隄丽羽翮，丹水浴毛衣，非贪葭下食，怀恩自远归。
◇䴙鹈
《方言》曰：野凫甚小，好没水中，南楚之人，谓之䴙鹈，大者谓之鹘蹄。
《尔雅》曰：鹈𫛦鸅。
【赋】晋张望䴙鹈赋曰：余睹䴙鹈之为鸟也，形濬丛蔑，尾翮燋陋，乐水以游。随波沦跃，泛然任性，而无患也，惟䴙鹈之小鸟，讬川湖以繁育，翩舒翮以和鸣。匪窘惕于笼畜，瀺灂池沼，容与河洲，翔而不淹，集而不留，值污则止，遇泽则游，沦潭里以衔鱼，跃浪表而相求，萃不择渠，娱不择川，随风腾起，与涛回旋，沉窜则足拨圆波，浮泳则臆排微涟，率性命以闲放，独遨逸而获全。
◇鸥
《说文》曰：鸥，水鸮也。
仓颉解诂曰：鹥，鸥也。
《山海经》曰：玄股国，其人食鸥。
《列子》曰：海上之人好鸥者，每旦之海上，从鸥鸟游，鸥鸟之至者，百数而不止，其父曰：吾闻鸥鸟皆从汝好，取来吾玩之，明日之海，鸥鸟舞而不下。
《南越志》曰：江鸥，一名海鸥，在涨海中，随潮上下，常以三月风至，乃还洲屿，颇知风云，若群飞至岸，渡海者以此为候。
【诗】梁何逊咏白鸥诗曰：可怜双白鸥，朝夕水上游，何言异栖鸟，雌住雄不留，孤飞出浦溆，独宿下沧洲，东西从此去，影响绝无由。
◇鹏
《庄子》曰：北溟有鱼，其名曰鲲，化而为鹏，鹏之背不知几千里也，怒而飞，其翼若垂天之云，是鸟也，海运将徙于南溟，南溟者，天池也，水击三千里，抟扶摇而上者九万里。
《幽明录》曰：楚文王好猎，有人献一鹰，王见爪距殊常，故为猎于云梦，毛群羽族争噬搏，此鹰瞪目远瞻云际，俄有一物，凝翔鲜白，不辨其形，鹰便竦翮而升，矗若飞电，须臾，羽堕如雪，血下如雨，有大鸟堕地，度其两翅，广数十里，时有博物君子曰：此大鹏雏也，文王乃厚赏之。
《异类传》曰：汉武帝时，西域献黑鹰，得鹏雏，东方朔识之。
【赋】晋贾彪鹏赋曰：余览张茂先鹪鹩赋，以其质微处艺，而偏于受害，愚以为未若大鹏，栖形遐远，自育之全也，此固祸福之机，聊赋之云，叹大钧之播物，启块化于天壤，嘉有鹏之巨鸟，摄元气之夸象，揭宇内之逼隘，遵四荒以泛荡。
【赞】晋阮修大鹏赞曰：跄跄大鹏，诞自北溟，假精灵鳞，神化以生，如云之翼，如山之形，海运水击，扶摇上征。
◇精卫
《山海经》曰：炎帝之女，名曰女娃，游于东海，溺而不反，是为精卫，常取西山之木石，以填东海。
【赞】晋郭璞精卫赞曰：炎帝之女，化为精卫，沉形东海，灵爽西迈，乃衔木石，以填攸害。
◇翡翠
《尔雅》曰：翠，鹬也。
仓颉解诂曰：鹬，翠别名也。
《说文》曰：翡，赤雀，翠，青雀也。
《周书》曰：成王时，苍梧献翡翠。
《孝经援神契》曰：神灵滋液，则翠羽曜。
《离骚》曰：翾飞兮翠曾，［曾举。］
又曰：翡帷翠帱。
《汉书》曰：尉佗献文帝翠鸟千。
又曰：燕刺王旦，郎中侍从，貂羽黄金附蝉，［翠羽饰冠。］
《广志》曰：翡色赤，翠色绀，皆出交州兴古县。
吴录，薛综上疏曰：日南远致翡翠，充备宝玩。
徐广车服注曰：天子辂金根车翠羽盖，皇后首饰步摇，八雀九华，加翡翠。
杨孝元［原讹先，据本书九十一卷孔雀篇改。］交趾《异物志》曰：翠鸟先高作巢，及生子，爱之，恐堕，稍下作巢，子生毛羽，复益爱之。又更下巢也。
【诗】后汉蔡邕翠鸟诗曰：庭陬有若留，绿叶含丹荣，翠鸟时来集，振翼修容形，回顾生碧色，动摇扬缥青。
【赋】梁江淹翡翠赋曰：彼一鸟之奇丽，生金洲与炎山，映铜陵之素气，灌碧磴之红泉，敛慧性及驯心，骞赪翼与青羽，终绝命于虞人，充南𫎩于内府，备宝帐之光仪，登美女之丽饰，杂白玉而成文，糅紫金而为色，专妙采于五都，擅精华于八极。
【赞】晋郭璞翠赞曰：翠雀麇鸟，越在南海，羽不供用，肉不足宰，怀璧其罪，贾害以采。
◇服鸟
盛弘之《荆州记》曰：巫县有鸟，如雌鸡，其名为鸮，楚人谓之服。
【赋】汉贾谊服鸟赋曰：谊为长沙王傅三年，有服飞入谊舍，止于坐隅，服似鸮，不祥鸟也，谊既以适居长沙，长沙卑湿，谊自伤悼，以为寿不得长，而为赋以自广，其辞曰：单阏之岁，孟夏庚子，𫛳集于舍，止于坐隅，貌甚闲暇，异物来萃，私怪其故，发书占之，谶言其度，曰：野鸟入室，主人将去，请问于𫛳，余去何之，𫛳乃叹息，口不能言，请对以臆，曰：万物变化，固无休息，斡流而迁，或推而还，沕穆无穷，胡可胜言，斯游遂成，卒被五［原讹正，据冯校本改。］刑，傅说胥靡，乃相武丁，夫祸之与福，何以纠缠，命不可说，孰知其极，云蒸雨降，纠错相纷，大钧播物，坱圠无垠，且夫天地为炉，造化为工，阴阳为炭，万物为铜，合散消息，安有常则。
汉孔臧鸮赋曰：季夏庚子，思遁静居，爰有飞鸮，集我屋隅，异物之来，吉凶之符，观之欢然，览考经书，在德为祥，弃常为妖，寻气而应，天道不逾，昔在贾生，有识之士，忌兹服鸟，卒用丧己，咨我令考，信道执真，变怪生家，谓之天神，祸福无门，唯人所求，听天任命，慎厥所修，栖迟养志，老氏之畴，时去不索，时来不逆，庶几中庸，仁义之宅，何思何虑，自令勒剧。
