琴
周官，孤竹之管，云和之琴瑟，冬日至，于地上圆丘奏之，孤竹之管，空桑之琴瑟，夏日至，于泽中方丘奏之，阴竹之管，龙门之琴瑟，于宗庙奏之。
《毛诗》曰：窈窕淑女，琴瑟友之。
《礼记》曰：舜作五弦之琴，以歌南风之诗，而天下治。
又曰：丝声哀，哀以廉，廉以立志，君子听琴瑟之声，则思志义之臣。
《左传》曰：晋侯观于军府，见锺仪，问其族，曰：伶人也，与之琴，操南音，公曰：君子也，言称先职，不背本也，乐操土风，不忘旧也。
又曰：初卫侯有嬖妾，使师曹诲之琴，师曹鞭之，公怒，鞭师曹三百。
《列子》曰：瓠巴鼓琴，而鸟舞鱼跃。
又曰：孔子游太山，见荣启期，鹿裘带索鼓琴瑟，孔子问曰：先生为乐何也，对曰：天生万物，唯人为贵，吾既为人，一乐也，男贵女贱，今既为男，二乐也，今有不见日月，不免襁褓，吾行年九十有五矣，三乐也，贫者士之常，死者生之终，居常以待终，何忧哉。
《吕氏春秋》曰：宓子贱治单父，弹琴，身不下堂而治。
又曰：伯牙鼓琴，锺子期善听之，方鼓琴，志在太山，锺子期曰：善哉乎鼓琴，巍巍乎如太山，志在流水，锺子期曰：善哉乎鼓琴，洋洋乎若流水，锺子期死，伯牙擗琴绝弦，终身不复鼓琴，以为世无足鼓琴以也。
《庄子》曰：孔子游乎缁帷之林，坐杏坛之上，弟子读书，孔子弦歌鼓琴，奏曲未半，有渔父者，下舡而来，孔子推琴而起曰：其圣人欤，［事具居处部坛篇。］《孙卿子》曰：伯牙鼓琴，六马仰秣。
《史记》曰：万石君奋，年十五，为小吏，侍高祖，高祖与语，爱其恭敬，问曰：若何有，对曰：独有母，不幸失明，有姊，能鼓琴，高祖乃召其姊为美人，以奋为中涓，徙其家长安中戚里。
又曰：驺忌以鼓琴见齐威王，威王舍之右室。
又曰：司马相如素与临邛令王吉相善，临邛富人卓王孙，有女文君，新寡，好音，故相如缪与令相重，而以琴心挑之，文君窃从户窥之，心悦，既罢，相如乃使人重赐文君侍者，通殷勤，文君夜亡奔相如。
桓谭《新论》曰：神农氏继而王天下，于是始削桐为琴，绳丝为弦，以通神明之德，合天人之和焉，《广雅》曰：神农氏琴，长三尺六寸六分，上有五弦，曰宫商角徵羽，文王增二弦，曰少宫少商。
《风俗通》曰：琴者乐之统，与八音并行，君臣以相御也，和乐作者，其曲曰畅，言其道畅美也，忧愁作者，其曲曰操，言心失其操也。
《说苑》曰：雍门周以琴见孟尝君，孟尝君曰：先生鼓琴，亦能令文悲乎，周曰：臣独焉能令足下悲哉，所能令悲者，先贵而后贱，先富而后贫，不若身才高妙，适遭暴乱，不若处势隐绝，不及四邻，诎折摈厌，舞［《太平御览》五百七十九舞字无。］无所告愬，臣一为之征操援琴，则涕零矣，今若足下，千乘之君，广夏邃房，下罗帷，来清风，斗象旗，［说苑善说篇作棋。］舞郑妾，丽色淫目，流声娱耳，水游则连方舟，戴羽旗，野游则驰弋猎乎平原广囿，入则撞锺击鼓乎深宫之中，虽有善鼓琴者，固未能使足下悲也，然臣所为足下悲者一也，千秋万世之后，宗庙必不血食，高台既已坏，曲池既已渐，坟墓既已下，婴儿竖子樵采者，踯躅其足而歌其上曰：夫以孟尝君尊贵，乃若是乎，于是孟尝泫焉承脸，周引琴而鼓之，徐动宫征，拂羽角，孟尝涕泣增哀，下而就之曰：先生之鼓琴，令文若破国亡邑之人。
《韩诗外传》曰：孔子南游适楚，至于阿谷之隧，有处女佩瑱而浣，孔子曰：彼妇人可与言矣，抽琴去其轸，以授子贡曰：善为之辞，子贡曰：于此有琴而无轸，借子以调其音，妇人对曰：吾野鄙之人，五音不知，安能调琴。
《江表传》曰：顾雍从蔡邕学琴，雍异之，曰：卿必成，故以名与卿。
华峤《汉书》曰：初蔡邕在陈留，邻人有以酒食召雍［按雍邕通。］者，比往而酒以酣，客有弹琴于屏，邕至门，潜听之，曰：以乐召我，而有杀心，何也，遂反，将命者告主人，以蔡君至门而去，邕素为邦乡所宗，主人遂自追问其故，邕且以告，莫不怃然，弹琴者曰：我向见螳螂方向鸣蝉，蝉将去而未飞，螳螂为之一前一却，吾心耸然，唯恐螳螂之失蝉也，此岂为杀心而形于声者乎，邕笑曰：此足以当之矣，［事具鸟部蝉篇。］
《列仙传》曰：稷丘公，华山道士，汉武封禅，公乃冠章甫，拥琴来迎。
刘向别录曰：雅琴之意事，皆出龙德诸琴杂事中，赵氏者，渤海人赵定也，宣帝时，元康神爵间，丞相奏能鼓琴者渤海赵定梁国龙德，皆召，入见温室，使鼓琴待诏，定为人尚清静，少言语，善鼓琴，时间燕为散操，多为之涕泣者。
《东观汉记》曰：上尝问宋弘通儒之士，弘荐桓谭，谭善鼓琴，憙郑声，上数听悦之，闻，坐府上，遣吏召谭，责问之，谭叩头良久乃遣，后上令谭鼓琴，谭为之失次，上问之，弘言其故，其后不复令谭给事中。
孙登别传曰：孙登，字公和，汲郡人，清静无为，好读易弹琴，颓然自得，观其风神，若游六合之外者，当魏末，居北山中，以石窟为宇，编草自覆，阮嗣宗见登，被发端坐岩下，遥见鼓琴，嗣宗自下趍进，莫得与言，嗣宗乃长啸，与琴音谐和，登因啸和之，妙响动林壑。
《语林》曰：嵇中散夜灯火下弹琴，有一人，面甚小，斯须转大，遂长丈馀，黑单衣草［《太平御览》五百七十七，八百七十作革。］带，嵇视之既熟，乃吹火灭，曰：耻与魑魅争光。
阮籍乐论曰：汉桓帝闻楚琴扆而悲，慷慨长息曰：善哉，为声如此而足矣，昔季流子向风而鼓琴，听之者泪下。
蔡琰别传曰：琰，字文姬，蔡邕之女，年六岁，夜鼓琴，弦断，琰曰：第二弦，邕故断一弦，而问之，琰曰：第四弦，邕曰：偶得之矣，琰曰：吴札观化，知兴亡之国，师旷吹律，识南风之不竞，由此观之，何足不知。
马明生别传曰：明生随神女入石室，金床玉几，弹琴有一弦，五音并奏。
《搜神记》曰：吴人有烧桐以爨者，蔡邕闻其爆声曰：此良桐也，因请之，削以为琴，而烧不尽，因名燋尾琴，有殊声焉。
《晋中兴书》曰：戴逵，字安道，少有文艺，善鼓琴，太宰武陵王晞，闻其能琴，使人召焉，逵对使者前，打破琴曰：戴安道不能为王侯伶人。
《世说》曰：会稽有防风鬼，屡见城邑，常跂雷门上，脚乘至地，晋横阳令贺韬善鼓琴，防风闻琴声，在贺中庭舞。
沈约《宋书》曰：萧思话领左卫将军，尝从太祖登锺山北岭，中道有盘石清泉，上使于石上弹琴，因赐以银锺酒，谓曰：相赏有松石间之高意也。
【诗】梁丘迟题琴朴奉柳吴兴诗曰：边山此嘉树，摇影出云垂，清心有素体，直干无曲枝，凡耳非所别，君子特见知，不辞去根本，造膝仰光仪。
陈沈蜅为我弹鸣琴诗曰：为我弹鸣琴，琴鸣伤我衿，半死无人觉，入灶始知音，空为贞女引，谁达楚妃心，雍门何假说，落泪自淫淫。
陈贺澈为我弹鸣琴诗曰：薄暮高堂上，调琴召美人，伯喈声未尽，相如曲复新，点徽还转弄，乱爪更留宾，聊持一弦响，杂起艳歌尘。
隋江总赋咏待琴诗曰：可怜峄阳木，雕为绿绮琴，田文承睫泪，卓女弄弦心，戏鹤来应舞，游鱼听不沉，楚妃幸勿叹，此异丘中音。
【赋】后汉傅毅琴赋曰：历嵩岑而将降，睹鸿梧于幽阻，高百仞而不枉，对修条以持处，蹈通涯而将图，游兹梧之所宜，盖雅琴之丽朴，乃升伐其孙枝，命离娄使布绳，施公输之剞劂，遂雕琢而成器，揆神农之初制，尽声变之奥妙，抒心志之郁滞。
后汉马融琴赋曰：惟梧桐之所生，在衡山之峻陂，于是遨间公子，中道失志，孤茕特行，怀闵抱思，昔师旷三奏，而神物下降，玄鹤二八，轩舞于庭，何琴德之深哉。
后汉蔡邕琴赋曰：尔乃言求茂木，周流四垂，观彼椅桐，层山之陂，丹华炜烨，绿叶参差，甘露润其末，凉风扇其枝，鸾凤翔其巅，玄鹤巢其岐，考之诗人，琴瑟是宜，尔乃清声发兮五音举，发宫商兮动角羽，曲引兴兮繁弦抚，然后哀声既发，秘弄乃开，左手抑扬，右手徘徊，指掌反复，抑案藏摧，于是繁弦既抑，雅韵乃扬，仲尼思归，鹿鸣三章，梁甫悲吟，周公越裳，青雀西飞，别鹤东翔，饮马长城，楚曲明光，楚姬遗叹，鸡鸣高桑，走兽率舞，飞鸟下翔，感激兹歌，一低一昂。
晋嵇康琴赋曰：椅桐之所生，讬峻岳之崇冈，含天地之醇和，吸日月之休光，郁纷纭以独茂，飞英蕤于旻苍，其山川形势，则盘纡隐嶙，蛇崔嵬岑嵒，丹崖崄巇，青壁万寻，若乃春兰被其东，沙棠植其西，涓子宅其阳，玉醴涌其前，玄云荫其上，翔鸾集其巅，乃斫孙枝，准量所任，至人摅思，制为雅琴，错以犀象，借以翠绿，弦以园客之丝，徽以锺山之玉，爰有龙凤之象，古人之形，伯牙挥手，锺期听声，华容灼烁，发采扬明，伶伦比律，田连操张，进御君子，新声嘹亮，及其初调，则角羽俱起，宫征相证，参发并趣，上下累应，若乃高轩飞观，广厦闲房，冬夜肃清，朗月垂光，新衣翠粲，缨徽流芳，于是器洽弦调，心闲手敏，触〈媲"女改扌"〉如志，唯意所拟，初涉渌水，中奏清征，拊弦安歌，新声代起，曲引向阑，众音将歇，改韵易调，奇弄乃发，或徘徊顾慕，拥郁抑按，盘桓毓养，从容秘玩，牢落凌厉，布濩半散，英声发越，采采粲粲，穆温柔以怡怿，婉顺叙而委蛇，或乘险投会，邀隙趍危，嘤若离鹍鸣清池，翼若游鸿翔增崖，或楼〈媲"女改木"〉栎捋，漂缭潎洌。远而听之，若鸾凤和鸣戏云中，迫而察之，若众葩敷荣曜春风，若次其曲引所宜，则广陵止息，东武太山，飞龙鹿鸣，鹍鸡游弦，更唱迭奏，声若自然，下逮谣俗，蔡氏五曲，王昭楚妃，千里别鹤，论其体势，详其风声，器和故响逸，张急故声清，间辽故音埤，弦长故徽鸣，性絜静以端理，含至德之和平，诚可以感荡心志，而发泄幽情矣。
晋成公绥琴赋曰：伯牙弹而驷马仰秣，子野挥而玄鹤鸣，清角发而阳气亢，白云奏而风雨零。
【赞】晋殷仲堪琴赞曰：五声不彰，孰表太音，至人善寄，畅之雅琴，声由动发，趣以虚深。
晋王珣琴赞曰：穆穆和琴，至至愔愔，如彼清风，泠焉经林。
宋谢惠连琴赞曰：峄阳孤桐，裁为鸣琴，体兼九丝，声备五音，重华载挥，以养民心，孙登是玩，取乐山林。
【铭】后汉李尤琴铭曰：琴之在音，荡涤邪心，虽有正性，其感亦深，存雅却郑，浮侈是禁，条畅和正，乐而不淫。
◇筝
《释名》曰：筝，施弦高，筝筝然。
《史记》曰：秦逐客李斯上书曰：夫击瓮［《太平御览》五百七十六，瓮下有缶字。］叩瓶，弹琴［御览作筝。］搏髀，而歌呼呜鸣快耳者，真秦之声。
《风俗通》曰：谨案礼乐记，筝五弦筑身也，今并凉二州筝，形如瑟，不知谁改也。
《英雄记》曰：吕布诣袁绍，绍患布，欲杀之，遣三十六兵被铠迎布，使著帐边卧，布知之，使于帐中鼓筝，诸兵卧，布出帐去，兵不觉也。
傅子曰：郝素善弹筝，虽伯牙妙手，吴姬奇声，何以加之。
又曰：筝者，上圆象天，下平象地，中空准六合，弦柱十二，拟十二月，乃仁智之器也。
《语林》曰：桓野王善解音，晋孝武祖宴西堂，乐阕酒阑，将诏桓野王筝歌，野王辞以须笛，于是诏其常吹奴硕，赐姓曰张，加四品将军，引使上殿，张硕意气激扬，吹破三笛，末取暏脚［按世说轻诋篇，蔡伯喈睹睐笛条，注引伏滔长笛赋序(亦见本卷笛篇)桓子野有故长笛，云蔡邕之所作云云，疑当作睹睐笛。］笛，然后乃理调成曲。
《俗说》曰：谢仁祖为豫州主簿，在桓温合下，桓闻其善弹筝，便呼之，既至，取筝令弹，谢即理弦抚筝，因歌秋风，意气殊遒，桓大以此知之。
【诗】梁王台卿咏筝曰：依歌时转韵，按曲动花钿，促调移轻柱，乱手度繁弦，唯有高秋月，秦声独可怜。
梁孝元帝和弹筝人诗曰：琼柱动金丝，奏声发赵曲，流徵含阳春，美手过如玉。
梁沈约咏筝诗曰：秦筝吐绝调，玉柱扬清曲，弦依高张断，声随妙指续，徒闻音绕梁，宁知颜如玉。
【赋】后汉侯瑾筝赋曰：于是急弦促柱，变调改曲，卑杀纤妙，微声繁缛，散清商而流转兮，若将绝而复续，纷旷荡以繁奏，邈遗世而越俗，若乃察其风采，练其声音，美武荡乎，乐而不淫，虽怀思而不怨，似豳风之遗音，于是雅曲既阕，郑卫仍修，新声顺变，妙弄优游，微风漂裔，冷气轻浮，感悲音而增叹，怆嚬悴而怀愁，若乃上感天地，下动鬼神，享祀祖宗，酬酢嘉宾，移风易俗，混同人伦，莫有尚于筝者矣，魏阮瑀筝赋曰：惟夫筝之奇妙，极五音之幽微，苞群声以作主，冠众乐而为师，禀清和于律吕，笼丝木以成资，身长六尺，应律数也，故能清者感天，浊者合地，五声并用，动静简易，大兴小附，重发轻随，折而复扶，循复逆开，浮沉抑扬，升降绮靡，殊声妙巧，不识其为，平调足均，不疾不徐，迟速合度，君子之衢也，慷慨磊落，卓砾盘纡，壮士之节也，曲高和寡，妙妓难工，伯牙能琴，于兹为朦，皦怿翕纯，庶配其踪，延年新声，岂此能同，陈惠李文，曷能是逢。
晋陶融妻陈氏筝赋曰：伊夫筝之为体，惟高亮而殊特，应六律之修和，与七始乎消息，括八音之精要，超众器之表式，后夔创制，子野考成，列柱成陈，既和且平，牙氏攘袂而奋手，锺期倾耳以静听，奏清角之要妙，咏驺虞以鹿鸣，兽连轩而率舞，凤踉跄而集庭，泛滥浮沉，逸响发挥，翕然若绝，皎如复回，尔乃秘艳曲，卓砾殊异，周旋去留，千变万态。
晋贾彬筝赋曰：温颜既授，和志向悦，宾主交欢，声铎品列，锺子授筝，伯牙同节，唱葛天之高韵，赞幽兰与白雪，其始奏也，蹇澄疏雅，若将畅而未越，其渐成也，抑按铿锵，犹沉郁之舒彻，何以尽美，请征其喻，剖状同形，两象著也，设弦十二，太蔟数也，列柱参差，招摇布也，分位允谐，六龙御也。
晋顾恺之筝赋曰：其器也，则端方修直，天隆地平，华文素质，烂蔚波成，君子嘉其斌丽，知音伟其含清，罄虚中以扬德，正律度而仪形，良工加妙，轻缛璘彬，玄漆缄响，庆云被身。
梁简文帝筝赋曰：听鸣筝之弄响，闻兹弦之一弹，足使客游恋国，壮士冲冠，若夫楚王怡荡，杨生娱志，小国寡民，督邮无事，乃有燕馀丽妾，方桃譬李，本住南城，经居东里，度玲珑之曲合，出翡翠之香帷，腕凝纱薄，珮重行迟，尔乃促筵命友，衔觞置酒，耳热眼花之娱，千金万年之寿，白日蹉跎，时淹乐久，玩飞花之度窗，看春风之入柳，命丽人于玉席，陈宝器于纨罗，抚鸣筝而动曲，譬轻薄之经过，若夫钧竿复发，蛱蝶初挥，动玉匣之馀怨，鸣阳乌之始飞，逐东趍于郑女，和西舞于荆妃，使长廊之瓦虚坠，梁上之尘染衣。
◇箜篌
《释名》曰：箜篌，师延所作，靡靡之乐，后出桑间濮上之地，师涓为晋平公鼓焉，郑卫分其地而有之，遂号郑卫之音为淫乐。
桓谭《新论》曰：鄙人谓狐为狸，以瑟为箜篌，此非徒不知狐与瑟，乃不知狸与箜篌也。
司马相如凡将篇曰：锺磬竽笙筑坎侯。
《续汉书》曰：灵帝好胡服，作胡箜篌。
甄异传曰：永和中，吴郡陈绪家，平旦，忽有叩门自通，云陈都尉寄住，绪有妾姓奚，能弹箜篌，神意欢悦，既令妾弦歌，歌声焦细，历三年乃别去。
班彪上事曰：汉宣帝赐呼韩耶单于竽瑟箜篌。
《琴操》曰：箜篌引者，朝鲜津卒霍子高所作也，子高晨刺舡而濯，有一狂夫，被发提壶而渡，其妻追止之，不及，堕河而死，乃号天嘘唏，鼓箜篌而歌，曲终投河而死，子高援琴，作其歌声，故曰箜篌引。
《搜神记》曰：晋永嘉中，有神见兖州，自号樊道基，有妪号成夫人，夫人好音乐，能弹箜篌，闻人歌弦，辄起舞。
《风俗通》曰：箜篌一名坎侯，谨按，武帝祀太山太一后土，令乐人侯调，依琴作坎侯，言其坎坎应节也，侯以姓冠章也。
【诗】梁简文帝赋得箜篌诗曰：捩迟初挑吹，弄急时催舞，钏响逐弦鸣，衫回半鄣柱，欲知心不平，君看黛眉聚。
【赋】晋钮滔母孙氏箜篌赋曰：考兹器之所起，实侯氏之所营，远不假于琴瑟，顾无取乎竽笙，尔乃陟九峻之增岩，晞承温之朝日，剖峄阳之孤桐，代楚宫之椅漆，征班输之造器，命伶伦而调律，浮音穆以遐畅，沉响幽而若绝，乐操则寒条反荣，哀曼则晨华朝灭，邈渐离之清角，超子野之白雪，然思超梁甫，原登华岳，路崄悲秦，道难怨蜀，遗逸悼行迈之离，秋风哀年时之速，陵危柱以颉颃，凭哀弦以踯躅，于是数转难测，声变无方，或冉弱以飘沉，或顿壮以抑扬，或散角以放羽，或摅征以骋商。
晋曹毗箜篌赋曰：峄阳之桐，殖颖岩摽，清泉润根，女萝被条，尔乃楚班制器，穷妙极巧，龙身凤形，连翩窈窕，缨以金采，络以翠藻，其弦则乌号之丝，用应所任，体劲质朗，虚置自吟，于是召倡人，命妙姿，御新肴，酌金罍，发愁吟，引吴妃，湖上飒沓以平雅，前溪藏摧而怀归。
宋临川王刘义庆箜篌赋曰：侯牵化而始造，鲁幸奇而后珍，名启端于雅引，器荷重于吴君，等齐歌以无譬，似秦筝而非群。
◇琵琶
《释名》曰：琵琶本于胡中，马上所鼓也，推手前曰琵，引却曰琶，因以为名。
《风俗通》曰：谨按，琵琶近世乐家所作，不知谁作也，长三尺五寸，法天地人与五行也。又四弦象四时也。
《三辅决录》曰：游楚表乞宿卫，拜驸马都尉，楚不学问，性好游遨音乐及畜歌者，琵琶筝笛，每行来，将以自随。
傅子曰：朱生善弹琵琶，虽伯牙之妙，舞［《太平御览》五百八十三无舞字。］无以加之。
《语林》曰：谢镇西着紫罗襦，据胡床，在大市佛图门楼上，弹琵琶，作大道曲。
《竹林七贤论》曰：阮咸善弹琵琶。
《异苑》曰：南平国岳，［《太平御览》五百八十三作兵。］在姑孰，有鬼附之，每占吉凶，辄先索琵琶，随弹而言事有验，或云是老鼠所作，名曰灵侯。
《幽明录》曰：晋司空桓豁，在荆州，有参军剪五月五日鸲鹆舌，教令学语，遂无所不名，与人相阌顾，参军善弹琵琶，鸲鹆每听移时。
《世说》曰：桓大司马曰：谢仁祖，企脚在北牖下弹琵琶，故自有天际意。
【诗】齐王融咏琵琶诗曰：抱月［原作目，据冯校本改。］如可明，怀风殊复清，丝中传意绪，花里寄春情，掩抑有奇态，凄锵多好声，芳袖幸时拂，龙门空自生。
【赋】晋孙谚［《初学记》十六作该，此讹。］琵琶赋曰：惟嘉桐之奇生，于丹泽之北垠，下修条而迥回，上纠纷而干云，开锺黄以挺干，表素质于仓春，然后讬乎公班，妙意横施，四分六合，广袤应规，回风临乐，刻饰流离，弦则岱谷檿丝，篚贡天府，伯奇执轭，杞妻抽绪，大不过宫，细不过羽，清朗紧劲，绝而不茹，伶人鼓焉，景响丰蛇良，操畅骆驿，游乎风扬，抑按捻［北堂书钞一百一十作𢬍，𢬍下有摄字，此脱。］拰搦摧藏，尔乃叩少宫，骋明光，发下柱，展上按，仪蔡氏之繁弦，放庄公之倍簧，于是酒酣日晚，改为秦声，壮谅抗忾，土风所生，延年度曲，六弹俱成，绌耶在正，疏密有程，离而不散，满而不盈，沉而不重，浮而不轻，绵驹遗呕，岱宗梁父，淮南广陵，郢都激楚，每至曲终歌阕，乱以众契，王［明本及《初学记》十六王字无。］上下奔鹜，鹿奋猛厉，波腾雨注，飘飞电逝。
晋成公绥琵琶赋曰：八音之用，诵于典艺，箫韶九奏，物有容制，惟此琵琶，兴自末世，尔乃讬巧班尔，妙意横施，因形造美，洪杀得宜，柄如翠虬之仰首，盘似灵龟之觜{唯角}，临乐则齐州之丹木，柱则梁山之象犀，〈媲"女改扌"〉以玳瑁，格以瑶枝，若夫盘图合灵，太极形也，三材片合，两仪生也，分柱列位，岁数成也，回窗华表，日月星也。
◇笋虡
《释名》曰：所以悬锺者，横曰笋，笋，峻也，在上高峻也，纵［原作踪，据冯校本改。］曰虡，虡，举也，在傍举笋也。
《毛诗》曰：设业设虡，崇牙树羽。
《礼记》曰：夏后氏之龙笋虡，殷之崇牙，周之壁翣。
鬻子曰：大禹为铭于笋虡，铭言曰：教寡人以道者击鼓，教以义者击锺，教以事者振铎，语以忧者击磬，语以讼狱者挥鼗。
《说苑》曰：秦博士对始皇，阶下撞千石之锺，万石之虡。
《淮南子》曰：阖闾伐楚，破九龙之锺虡。
《东观汉记》曰：东海王彊，殿［东观汉记七殿下有设字。］锺虡之悬。
《庄子》曰：梓庆削木为鐻，见者惊犹鬼神，鲁侯问其术，对曰：臣将为鐻，未尝敢以耗气，斋七日，忘吾四支，然后入山林，观天性区别，见成鐻，然后加手，［鐻似夹锺也。］
《离骚》曰：箫锺兮瑶虡。
【赋】汉贾谊虡赋曰：牧太平以深志，象巨兽之屈奇，妙雕文以刻镂，舒循尾之采垂，举其锯牙，以左右相指，负大锺而欲飞。
【铭】后汉李尤锺虡铭曰：周因殷礼，损益可知，汉因于周，犹若重规，人因秦器，事有可施，鸿锺怒虡，物得其宜，声扬远闻，文耀委迤。
◇箫
《释名》曰：箫，肃也，其声肃肃而清也。
《风俗通》曰：按舜作，其形参差，象凤翼，十管，长三尺。
《尔雅》曰：大箫谓之言，小者谓之筊。
《三礼图》曰：雅箫长尺四寸，二十四彄，颂箫尺二寸，十六彄。
《尚书》曰：箫韶九成，凤皇来仪。
又曰：既备乃奏，箫管备举，喤々厥声，肃雍和鸣。
《礼记》曰：仲夏之月，命乐师，均管箫。
《庄子》曰：南郭子綦谓颜成子游曰：汝闻人籁而未闻地籁，汝闻地籁而未闻天籁，［郭象曰：籁，箫也。］
《吕氏春秋》曰：客有以吹籁见越王者，上下宫商和，而越王不喜也，或为之野音，而王反悦之，亦有如此者，要在听之而已。
《列仙传》曰：箫史者，秦穆公时人，善吹箫，能致孔雀白鹤，穆公女弄玉好之，公妻焉，一旦随凤飞去，故秦楼作凤女祠，雍宫世有箫声云，［事具神仙部。］
《汉书》曰：元帝多材艺，吹洞箫，自度曲，被歌声。
又曰：元帝为太子，体不安，善忘不乐，诏使王褒等之太子宫，读诵奇文，太子善褒洞箫颂，令后宫读诵之。
《史记》曰：周勃常为人吹箫，给丧事。
蔡邕《月令章句》曰：箫长则浊，短则清，以臈密实其底，而增减之，则和管而成音，定无所复调，当与琴瑟相参。
傅子曰：马先生能使木人吹箫，比妙般输墨翟，曰不劣古矣。
段龟龙《凉州记》曰：吕纂咸宁三年，胡人发张骏冢，得玉箫。
《丹阳记》曰：江宁县南四十里，慈母山，积石临江，生箫管竹，王褒洞箫赋所称，即此也，其竹圆致，异于众处，自伶伦采竹嶰谷，其后唯此簳见珍，故历代常给乐府，而俗呼曰鼓吹山。
浔阳记曰：庐山西南有康王谷。又北岭城，天欲雨，辄闻鼓角箫笳之声。
【诗】梁刘孝仪咏箫诗曰：危声合鼓吹，绝弄混笙篪，管饶知气促，叙动觉唇移，仙史安为贵，能令秦女随。
【赋】汉王褒洞箫赋曰：原夫箫干之所生，出于江南之丘墟，洞条畅以罕节。摽敷纷以扶疏，徒观其傍山仄，则岖嵚〈山虚〉崎，戏阨绮靡，诚可悲乎其不安也，弥望傥莽，连延旷荡。又足乐乎其敞闲也，讬身躯于厚土，经万世而不迁，翔凤萧萧经其末，回江流水溉其山，朝露清泠而陨其侧，玉液浸润而承其根，孤雌寡鹄，娱优乎其下，春禽群嬉，翱翔乎其巅，秋蜩不食，抱朴而长吟，玄猿悲啸，搜索乎其间，于是般匠施巧，夔襄准法，带以象牙，掍其会合，其妙声则清静厌翳，［音翳。］顺叙卑迖，［他戾。］若孝子之事父也，科条譬类，诚应义理，澎濞沆瀣，一何壮士，优柔温润。又似君子，或留而不行，或行而不留，愺恅烂漫，亡耦失俦，故知音者悲而乐之，不知音者怪而伟之，故其为悲声，则莫不怆然累欷，撇涕抆泪，其奏懽娱，则莫不惮漫衎凯，阿那｛疒畏}痿者已，以是蟋蟀尺蠖，跂行喘息，鱼瞰鸡睨，垂喙宛转，瞪瞢忘食，况乎感阴阳之和，而见风俗之伦哉。
◇笙
《释名》曰：笙，生也，象物贯地而生，以匏为之，故曰匏竽，亦是也，其中空以受簧也。
《世本》曰：隋作笙也，《尔雅》曰：大笙谓之巢，小者谓之和。
《说文》曰：舜祠之下，得笙白玉管，笙十三簧，象凤之身。
《尚书》曰：笙镛以间，鸟兽跄跄。
《毛诗》曰：笙磬同音。
《周官》曰：笙师掌教吹笙。
《礼记》曰：女娲之笙簧。
《穆天子传》曰：西王母吟曰：吹笙鼓簧，中心翔翔。
《尸子》曰：商容观舞，墨子吹笙，墨子非乐，而于乐有是也。
《汉武内传》曰：西王母命侍女董双成，吹云和之笙。
《列仙传》曰：王子乔者，周灵王太子晋也，好吹笙作凤鸣，游伊雒间，道士浮丘公接以上嵩山，［事具神仙部。］
《魏志》曰：文帝令杜夔，于宾客中吹笙鼓琴，夔有难色，遂黜免。
【诗】梁陆罩咏笙诗曰：管清罗袖拂，响合绛唇吹，含情应节转，逸态逐声移，所美周王子，弄羽一参差。
【赋】晋潘岳笙赋曰：河汾之宝，有曲沃之悬匏焉，邹鲁之珍，有汶阳之孤筱焉，若乃绵蔓纷敷之丽，浸润灵液之滋，固众作者之所详，余可得而略之，徒观其制器也，则审洪纤，面短长，戾刂生簳，裁熟簧，设宫分羽，经征列商，基黄锺以举韵，望仪凤以擢形，写皇翼以插羽，摹鸾音以厉声，于是乃有始泰终约，前荣后瘁，激愤于今贱，永怀乎故贵，众满堂而饮酒，独向隅而掩泪，援鸣笙而将吹，先嗢哕以理气，或案衍夷靡，或竦踊剽急，或既往而不返，或已出而复入，徘徊布护，涣衍葺袭，舞既蹈而中辍，节将抚而弗及，辍张女之哀弹，流广陵之名散，咏园桃之夭夭，歌枣下之纂纂，歌曰：枣下纂纂，朱实离离，宛其落矣，化为枯枝，人生不能行乐，何以虚谥为，尔乃引飞龙，鸣鹍鸡，双鸿翔，白鹄飞，子乔轻举，明君怀归，荆王喟其长吟，楚妃叹而增悲，新声变曲，奇韵横逸，萦缠歌鼓，网罗锺律，烂熠燿以放艳，郁蓬勃以气出，秋风咏于燕路，天光重乎朝日，大不逾宫，细不过羽，唱发章夏，导扬韶武，协和陈宋，混一齐楚，延不逼而远无携，声成文而节有叙。
晋王廙笙赋曰：其制器也，则取不周之竹，曾城之匏，生悬崖之绝岭，邈隆峰以崇高，延修颈以亢首，厌瑶口之陆离，舞灵蛟之素鳞，衔明珠于带垂，弱舌纸薄，铅锤内藏，合松臈以密际，糅彤丹以发光。
晋夏侯淳［《初学记》作湛。］笙赋曰：嗟万物之殊观，莫比美乎音声，总众异以合体，匪求一以取成，虽琴瑟之既丽，犹靡尚于清笙，尔乃采桐竹，翦朱密，摘长松之流肥，咸昆仑之所出，抑扬嘘吸，或〈口劦〉或吹，厌枯［《初学记》作拈。］挹按，同覆互移，初进飞龙，重继鹍鸡，振引合和，如溃如离，若夫缠绵约杀，足使放达者循察，通豫平旷，足使廉规者弃节，冲灵冷澹，足使贪荣者退世，开明爽亮，足使慢惰者进竭，岂众乐之能伦，邈奇特而殊绝。
◇笛
《风俗通》曰：笛，武帝时丘仲所作也，笛，涤也，所以涤邪秽，纳之雅正也，长尺四寸，七孔，后有羌笛，见马融赋。
傅子曰：列和善吹笛，吴姬之声，无以加也。
伏滔蔡邕长笛赋序曰：余同僚桓子野，有故长笛赋，［世说轻诋篇注，北堂书钞一百十一赋字无。］传之耆艾，云蔡邕之所作也，初邕避难江南，宿于柯亭，柯亭之馆，以竹为椽，仰而眄之曰：良竹也，取以为笛，奇声独绝，历代传之。
《广雅》曰：籥谓之笛，有七孔。
《魏略》曰：游楚好音乐，畜笛者，每待［前琵琶篇引三辅决录作将。］以自随。
《世说》曰：王子猷闻桓子野善笛而不识，遇桓于岸上过，舡中客有识之者，云此是桓野王，使令人与相问，闻君善吹，试为我一奏，桓尔时已贵显，素闻王名，即便回，下车，踞胡床，为作三调，弄毕便去，客主竟不交言。
《俗说》曰：宋祎是石崇妓绿珠弟子，有国色，善吹笛，后在晋明帝宫，帝疾患危笃，群臣进谏，请出宋祎，时朝贤悉见，帝曰：卿诸人谁欲得者，众人无言，阮遥集时为吏部尚书，对曰：原以赐臣，即与之。
又曰：谢仁祖妾阿妃，有国色，甚善吹笛，谢死，阿妃誓不嫁，郗昙时为北中郎，设权计，遂得阿妃为妾，阿妃终身不与昙言。
段龟龙《凉州记》曰：吕纂时，胡人发张骏冢，得玉笛。
《续搜神记》曰：合肥口有一大白舡，覆在水中，云是曹公白舡，尝有渔人夜宿，以舡系之，闻筝笛弦节之音，渔人梦人驱遣，云勿近官妓，此人惊，即移去，相传云，曹公载妓舡覆于此，犹存焉。
《幽明录》曰：永嘉中，太山民巢氏，先为相县令，居在晋陵，家婢采薪，忽有一人追随婢还家，不使人见，与婢宴饮，辄吹笛而歌，歌云，闲夜寂已清，长笛亮且鸣，若欲知我者，姓郭字长生。
【赋】楚宋玉笛赋曰：余尝观于衡山之阳，见奇筱异干，罕节简枝之丛生也，其处旁塘千仞，绝谿陵阜，隆崛万丈，磐石双起，丹水涌其左，醴泉流其右，师旷将为阳春北郑白雪之曲，取其雄焉，宋意将送荆卿于易水之上，得其雌焉，于是天旋少阴，白日西靡，命严春，使午子，延长鵄，奋玉手，摛朱唇，曜皓齿，赪颜臻，玉貌起，吟清商，起流徵。
后汉马融长笛赋曰：融既博览典雅，精该术数。又性好音律，能鼓琴吹笛，为督邮，无留事，独卧郿县平阳邬中，有雒客舍逆旅，吹笛，融去京师逾年，暂闻甚悲乐之，作长笛赋，其辞曰：惟籦笼之奇生兮，于终南之阴崖，讬九成之孤岑，临万仞之石溪，是以间介无蹊，人迹罕到，猿蜼昼吟，鼯鼠夜叫，于是放臣逐子，弃妾离友，攒乎下风，收精注耳，夔襄比律，子野协吕，十二毕具，黄锺为主，详观夫曲胤之繁会丛杂，何其富也，纷葩烂熳，诚可喜也，波散广衍，实可异也，律吕既和，哀声五降，曲终阕尽，馀弦更兴，繁手累发，密擳叠董，［文选十八作重。］上拟法于韶箾南籥，中取度于白雪渌水，下采制于延露巴人，于时也，绵驹吞声，伯牙毁弦，瓠巴聑［下挟反。］柱，磬襄弛悬，近世双笛从羌起，羌人伐竹未及已，龙鸣水中不见已，截竹吹之声相似，易京君明识音律，故本四孔加以一，君明所加孔后出，是谓商声五音毕。
◇笳
蔡琰别传曰：琰，字文姬，先适河东卫仲道，夫亡无子，归宁于家，汉末大乱，为胡骑所获，在左贤王部伍中，春月登胡殿，感笳之音，作诗言志曰：胡笳动兮边马鸣，孤雁归兮声嘤嘤。
曹嘉之《晋书》曰：刘畴曾避乱坞壁，贾胡百数，欲害之，畴无惧色，援笳而吹之，为出塞之声，动其游客之思，于是群胡皆倚泣而去。
《世说》曰：刘越石为胡骑所围数重，城中窘迫无计，刘始夕乘月，登楼清啸，胡贼闻之，皆凄然长叹，中夜次奏胡笳，贼皆流涕，人有怀土之切，向晓又吹，贼并起围奔走，或云是刘道真。
【赋】魏杜挚笳赋曰：唯葭芦之为物，谅絜劲之自然，讬妙体于阿泽，历百代而不迁，于是秋节既至，百物具成，严霜告杀，草木殒零，宾鸟鼓翼，蟋蟀悲鸣，羁旅之士，感时用情，乃命狄人，操笳扬清，吹东角，动南征，清羽发，浊商起，刚柔待用，五音迭进，倏尔却转，忽焉前引，或缊缊以和怿，或凄凄以燋杀，或漂淫以轻浮，或迟重以沉滞。
西晋孙楚笳赋曰：衔长葭以泛吹，噭啾啾之哀声，奏胡马之悲思，咏北狄之遐征，顺谷风以抚节，飘响乎天庭，徐疾从宜，音引代起，叩角动商，鸣羽发征，若夫广陵散吟，三节白纻，太山长曲，哀及梁父，似鸿雁之将雏，乃群翔于河渚。
晋夏侯湛夜听笳赋曰：越鸟恋乎南枝，胡马怀夫朔风，惟人情之有思，乃否滞而发中，南闾兮拊掌，北阎兮鸣笳，鸣笳兮协节，分唱兮相和，相和兮哀谐，惨激畅兮清哀，奏烽燧之初惊，展从繇之叹乖，伸弃兮更缠，迁调兮故韵，披凉州之妙参，扌制飞龙之奇引，垂幽兰之游响，来楚妃之绝叹，放鹍鸡之弄音，散白雪之清变。
