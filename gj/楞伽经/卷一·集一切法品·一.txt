尔时，大慧菩萨摩诃萨与摩帝菩萨，俱游一切诸佛国土，承佛神力，从座而起，偏袒右肩，右膝著地，向佛合掌，曲躬恭敬，而说颂言：
“世间离生灭， 譬如虚空华，
智不得有无， 而兴大悲心。
一切法如幻， 远离于心识，
智不得有无， 而兴大悲心。
世间恒如梦， 远离于断常，
智不得有无， 而兴大悲心。
知人法无我， 烦恼及尔焰，
常清净无相， 而兴大悲心。
佛不住涅槃， 涅槃不住佛，
远离觉不觉， 若有若非有。
法身如幻梦， 云何可称赞？
知无性无生， 乃名称赞佛。
佛无根境相， 不见名见佛，
云何于牟尼， 而能有赞毁？
若见于牟尼， 寂静远离生，
是人今后世， 离著无所见。”
尔时，大慧菩萨摩诃萨，偈赞佛已，自说姓名：
“我名为大慧， 通达于大乘，
今以百八义， 仰咨尊中上。”
时，世间解闻是语已，普观众会而说是言：
“汝等诸佛子， 今皆恣所问，
我当为汝说， 自证之境界。”
尔时，大慧菩萨摩诃萨，蒙佛许已，顶礼佛足，以颂问曰：
“云何起计度？ 云何净计度？
云何起迷惑？ 云何净迷惑？
云何名佛子？ 及无影次第？
云何刹土化， 相及诸外道？
解脱至何所？ 谁缚谁能解？
云何禅境界？ 何故有三乘？
彼以何缘生？ 何作何能作？
谁说二俱异？ 云何诸有起？
云何无色定， 及与灭尽定？
云何为想灭？ 云何从定觉？
云何所作生， 进去及持身？
云何见诸物？ 云何入诸地？
云何有佛子？ 谁能破三有？
何处身云何？ 生复住何处？
云何得神通， 自在及三昧？
三昧心何相？ 愿佛为我说。
云何名藏识？ 云何名意识？
云何起诸见？ 云何退诸见？
云何姓非姓？ 云何唯是心？
何因建立相？ 云何成无我？
云何无众生？ 云何随俗说？
云何得不起， 常见及断见？
云何佛外道， 其相不相违？
何故当来世， 种种诸异部？
云何为性空？ 云何刹那灭？
胎藏云何起？ 云何世不动？
云何诸世间， 如幻亦如梦，
干城及阳焰， 乃至水中月？
云何菩提分？ 觉分从何起？
云何国土乱？ 何故见诸有？
云何知世法？ 云何离文字？
云何如空华， 不生亦不灭？
真如有几种？ 诸度心有几？
云何如虚空？ 云何离分别？
云何地次第？ 云何得无影？
何者二无我？ 云何所知净？
圣智有几种， 戒众生亦然？
摩尼等诸宝， 斯并云何出？
谁起于语言， 众生及诸物？
明处与伎术， 谁之所显示？
伽他有几种， 长行句亦然？
道理几不同？ 解释几差别？
饮食是谁作？ 爱欲云何起？
云何转轮王， 及以诸小王？
云何王守护？ 天众几种别？
地日月星宿， 斯等并是何？
解脱有几种？ 修行师复几？
云何阿阇梨？ 弟子几差别？
如来有几种， 本生事亦然？
众魔及异学， 如是各有几？
自性几种异？ 心有几种别？
云何唯假设？ 愿佛为开演。
云何为风云？ 念智何因有？
藤树等行列， 此并谁能作？
云何象马兽？ 何因而捕取？
云何卑陋人？ 此并谁能作？
云何六时摄？ 云何一阐提？
女男及不男， 此并云何生？
云何修行进？ 云何修行退？
瑜伽师有几， 令人住其中？
众生生诸趣， 何形何色相？
富饶大自在， 此复何因得？
云何释迦种？ 云何甘蔗种？
仙人长苦行， 是谁之教授？
何因佛世尊， 一切刹中现，
异名诸色类， 佛子众围绕？
何因不食肉？ 何因令断肉？
食肉诸众生， 以何因故食？
何故诸国土， 犹如日月形，
须弥及莲华， 卍字师子像？
何故诸国土， 如因陀罗网，
复住或侧住， 一切宝所成？
何故诸国土， 无垢日月光，
或如华果形， 箜篌细腰鼓？
云何变化佛？ 云何为报佛？
真如智慧佛， 愿皆为我说。
云何于欲界， 不成等正觉？
何故色究竟， 离染得菩提？
如来灭度后， 谁当持正法？
世尊住久如？ 正法几时住？
悉檀有几种？ 诸见复有几？
何故立毗尼， 及以诸比丘，
一切诸佛子， 独觉及声闻？
云何转所依？ 云何得无相？
云何得世通？ 云何得出世？
复以何因缘， 心住七地中？
僧伽有几种？ 云何成破僧？
云何为众生， 广说医方论？
何故大牟尼， 唱说如是言，
迦叶拘留孙， 拘那含是我？
何故说断常， 及与我无我？
何不恒说实， 一切唯是心？
云何男女林， 诃梨庵摩罗，
鸡罗娑轮围， 及以金刚山，
如是处中间， 无量宝庄严，
仙人干闼婆， 一切皆充满，
此皆何因缘？ 愿尊为我说。”
尔时，世尊闻其所请大乘微妙诸佛之心最上法门，即告之言：“善哉！大慧，谛听！谛听！如汝所问，当次第说。”即说颂言：
“若生若不生， 涅槃及空相，
流转无自性， 波罗蜜佛子，
声闻辟支佛， 外道无色行。
须弥巨海山， 洲渚刹土地，
星宿与日月， 天众阿修罗。
解脱自在通， 力禅诸三昧，
灭及如意足， 菩提分及道，
禅定与无量， 诸蕴及往来，
乃至灭尽定， 心生起言说。
心意识无我， 五法及自性，
分别所分别， 能所二种见。
诸乘种性处， 金摩尼真珠，
一阐提大种， 荒乱及一佛。
智所智教得， 众生有无有？
象马兽何因？ 云何而捕取？
云何因譬喻， 相应成悉檀？
所作及能作， 众林与迷惑。
如是真实理， 唯心无境界，
诸地无次第， 无相转所依。
医方工巧论， 伎术诸明处，
须弥诸山地， 巨海日月量。
上中下众生， 身各几微尘？
一一刹几尘？ 一一弓几肘？
几弓俱庐舍？ 半由旬由旬，
兔毫与隙游， 虮羊毛䵃麦，
半升与一升， 是各几䵃麦？
一斛及十斛， 十万暨千亿，
乃至频婆罗， 是等各几数？
几尘成芥子？ 几芥成草子？
复以几草子， 而成于一豆？
几豆成一铢？ 几铢成一两？
几两成一斤？ 几斤成须弥？
此等所应请， 何因问余事？
声闻辟支佛， 诸佛及佛子，
如是等身量， 各有几微尘？
火风各几尘？ 一一根有几？
眉及诸毛孔， 复各几尘成？
如是等诸事， 云何不问我？
云何得财富？ 云何转轮王？
云何王守护？ 云何得解脱？
云何长行句， 淫欲及饮食？
云何男女林， 金刚等诸山？
幻梦渴爱譬， 诸云从何起？
时节云何有？ 何因种种味？
女男及不男？ 佛菩萨严饰？
云何诸妙山， 仙闼婆庄严？
解脱至何所？ 谁缚谁解脱？
云何禅境界， 变化及外道？
云何无因作？ 云何有因作？
云何转诸见？ 云何起计度？
云何净计度？ 所作云何起？
云何而转去？ 云何断诸想？
云何起三昧？ 破三有者谁？
何处身云何？ 云何无有我？
云何随俗说？ 汝问相云何，
及所问非我？ 云何为胎藏，
及以余支分？ 云何断常见？
云何心一境？ 云何言说智？
戒种性佛子， 云何称理释？
云何师弟子， 众生种性别
饮食及虚空， 聪明魔施设？
云何树行布？ 是汝之所问。
何因一切刹， 种种相不同？
或有如箜篌， 腰鼓及众华；
或有离光明， 仙人长苦行；
或有好族姓， 令众生尊重；
或有体卑陋， 为人所轻贱。
云何欲界中， 修行不成佛，
而于色究竟， 乃升等正觉？
云何世间人， 而能获神通？
何因称比丘？ 何故名僧伽？
云何化及报， 真如智慧佛？
云何使其心， 得住七地中？
此及于余义， 汝今咸问我。
“如先佛所说， 一百八种句，
一一相相应， 远离诸见过，
亦离于世俗， 言语所成法。
我当为汝说， 佛子应听受。”
尔时，大慧菩萨摩诃萨白佛言：“世尊，何者是一百八句？”
佛言大慧：“所谓生句非生句，常句非常句，相句非相句，住异句非住异句，刹那句非刹那句，自性句非自性句，空句非空句，断句非断句，心句非心句，中句非中句，缘句非缘句，因句非因句，烦恼句非烦恼句，爱句非爱句，方便句非方便句，善巧句非善巧句，清净句非清净句，相应句非相应句，譬喻句非譬喻句，弟子句非弟子句，师句非师句，种性句非种性句，三乘句非三乘句，无影像句非无影像句，愿句非愿句，三轮句非三轮句，摽相句非摽相句，有句非有句，无句非无句，俱句非俱句，自证圣智句非自证圣智句，现法乐句非现法乐句，刹句非刹句，尘句非尘句，水句非水句，弓句非弓句，大种句非大种句，算数句非算数句，神通句非神通句，虚空句非虚空句，云句非云句，巧明句非巧明句，伎术句非伎术句，风句非风句，地句非地句，心句非心句，假立句非假立句，体性句非体性句，蕴句非蕴句，众生句非众生句，觉句非觉句，涅槃句非涅槃句，所知句非所知句，外道句非外道句，荒乱句非荒乱句，幻句非幻句，梦句非梦句，阳焰句非阳焰句，影像句非影像句，火轮句非火轮句，干闼婆句非干闼婆句，天句非天句，饮食句非饮食句，淫欲句非淫欲句，见句非见句，波罗蜜句非波罗蜜句，戒句非戒句，日月星宿句非日月星宿句，谛句非谛句，果句非果句，灭句非灭句，灭起句非灭起句，医方句非医方句，相句非相句，支分句非支分句，禅句非禅句，迷句非迷句，现句非现句，护句非护句，种族句非种族句，仙句非仙句，王句非王句，摄受句非摄受句，宝句非宝句，记句非记句，一阐提句非一阐提句，女男不男句非女男不男句，味句非味句，作句非作句，身句非身句，计度句非计度句，动句非动句，根句非根句，有为句非有为句，因果句非因果句，色究竟句非色究竟句，时节句非时节句，树藤句非树藤句，种种句非种种句，演说句非演说句，决定句非决定句，毗尼句非毗尼句，比丘句非比丘句，住持句非住持句，文字句非文字句。
“大慧，此百八句，皆是过去诸佛所说。”
尔时，大慧菩萨摩诃萨，复白佛言：“世尊，诸识有几种生、住、灭？”
佛言：“大慧，诸识有二种生、住、灭，非臆度者之所能知，所谓相续生及相生，相续住及相住，相续灭及相灭。诸识有三相，谓转相、业相、真相。
“大慧，识广说有八；略则唯二，谓现识及分别事识。大慧，如明镜中现诸色像，现识亦尔。大慧，现识与分别事识，此二识无异，相互为因。大慧，现识，以不思议熏变为因；分别事识，以分别境界及无始戏论习气为因。
“大慧，阿赖耶识虚妄分别种种习气灭，即一切根识灭，是名相灭。大慧，相续灭者，谓所依因灭及所缘灭，即相续灭。所依因者，谓无始戏论虚妄习气；所缘者，谓自心所见分别境界。
“大慧，譬如泥团与微尘，非异、非不异；金与庄严具亦如是。大慧，若泥团与微尘异者，应非彼成，而实彼成，是故不异；若不异者，泥团、微尘应无分别。大慧，转识、藏识若异者，藏识非彼因；若不异者，转识灭，藏识亦应灭，然彼真相不灭。大慧，识真相不灭，但业相灭。若真相灭者，藏识应灭；若藏识灭者，即不异外道断灭论。
“大慧，彼诸外道作如是说，取境界相续识灭，即无始相续识灭。大慧，彼诸外道说，相续识从作者生，不说眼识依色、光明和合而生，唯说作者为生因故。作者是何？彼计胜性、丈夫、自在、时及微尘，为能作者。
“复次，大慧，有七种自性，所谓集自性、性自性、相自性、大种自性、因自性、缘自性、成自性。
“复次，大慧，有七种第一义，所谓心所行、智所行、二见所行、超二见所行、超子地所行、如来所行、如来自证圣智所行。
“大慧，此是过去、未来、现在一切如来应正等觉，法自性第一义心。以此心成就如来世间、出世间最上法。以圣慧眼，入自共相种种安立；其所安立，不与外道恶见共。大慧，云何为外道恶见？谓不知境界自分别现，于自性第一义，见有、见无而起言说。
“大慧，我今当说，若了境如幻，自心所现，则灭妄想三有苦及无知、爱、业缘。大慧，有诸沙门、婆罗门，妄计非有及有，于因果外显现诸物依时而住，或计蕴界处依缘生住，有已即灭。大慧，彼于若相续、若作用、若生、若灭、若诸有、若涅槃、若道、若业、若果、若谛，是破坏断灭论。何以故？不得现法故，不见根本故。
“大慧，譬如瓶破不作瓶事，又如燋种不能生芽，此亦如是。若蕴界处法已现当灭，应知此则无相续生，以无因故，但是自心虚妄所见。复次，大慧，若本无、有、识，三缘合生，龟应生毛，沙应出油；汝宗则坏，违决定义，所作事业悉空无益。大慧，三合为缘，是因果性，可说为有过、现、未来，从无生有；此依住觉想地者，所有理教及自恶见熏习余气，作如是说。大慧，愚痴凡夫恶见所噬，邪见迷醉无智，妄称一切智说。
“大慧，复有沙门、婆罗门，观一切法皆无自性，如空中云，如旋火轮，如干闼婆城，如幻，如焰，如水中月，如梦所见，不离自心，由无始来虚妄见故取以为外；作是观已，断分别缘，亦离妄心所取名义，知身及物并所住处一切皆是藏识境界，无能所取及生住灭，如是思惟恒住不舍。大慧，此菩萨摩诃萨不久当得生死、涅槃二种平等，大悲方便，无功用行。观众生如幻如影从缘而起，知一切境界离心无得，行无相道，渐升诸地住三昧境，了达三界皆唯自心，得如幻定绝众影像，成就智慧证无生法，入金刚喻三昧，当得佛身恒住如如，起诸变化力通自在。大慧，方便以为严饰，游众佛国，离诸外道及心意识，转依次第成如来身。
“大慧，菩萨摩诃萨欲得佛身，应当远离蕴界处心、因缘所作、生住灭法戏论分别；但住心量，观察三有，无始时来妄习所起；思惟佛地无相无生，自证圣法；得心自在，无功用行，如如意宝随宜现身，令达唯心，渐入诸地。是故，大慧，菩萨摩诃萨，于自悉檀，应善修学。”
