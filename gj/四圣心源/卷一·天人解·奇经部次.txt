奇经八脉，督、任、冲、带、阳𫏋、阴𫏋、阳维、阴维。督脉行于身后，起于下极之俞，并入脊里，上至风府，入属于脑，诸阳之纲也。任脉行于身前，起于中极之下，循腹里，上关元，入目，络舌，诸阴之领也。冲脉起于气冲，并足少阴，挟脐上行，至胸中而散，诸经之海也。带脉起于季胁，回身一周，环腰如带，诸经之约也。阳𫏋起于跟中，循外踝上行，入于风池，主左右之阳也。阴𫏋起于跟中，循内踝上行，交贯冲脉，主左右之阴也。阳维起于诸阳会，维络于身，主一身之表也。阴维起于诸阴交，维络于身，主一身之里也。阳𫏋、阳维者，足太阳之别，阴𫏋、阴维者，足少阴之别。
凡此八脉者，经脉之络也。经脉隆盛，入于络脉，络脉满溢，不拘于经，内溉脏腑，外濡腠理，别道自行，谓之奇经也。
