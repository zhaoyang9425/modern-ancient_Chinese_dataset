特牲馈食之礼。不诹日。及筮日，主人冠端玄，即位于门外，西面。子姓兄弟如主人之服，立于主人之南，西面北上。有司群执事，如兄弟服，东面北上。席于门中，𫔶西阈外。筮人取筮于西塾，执之，东面受命主人。宰自主人之左赞命，命曰：「孝孙某，筮来日某，诹此某事，适其皇祖某子。尚飨！」筮者许诺，还，即席，西面坐。卦者在左。卒筮，写卦。筮者执以示主人。主人受视，反之，筮者还，东面。长占，卒，告于主人：「占曰迹攥则筮远日，如初仪。宗人告事毕。
前期三日之朝，筮尸，如求日之仪。命筮曰：「孝孙某，诹此某事，适其皇祖某子，筮某之某为尸。尚飨！」
乃宿尸。主人立于尸外门外。子姓兄弟立主人之后，北面东上。尸如主人服，出门左，西面。主人辟，皆东面，北上。主人再拜。尸答拜。宗人摈辞如初，卒曰：「筮子为某尸，占曰吉，敢宿！」祝许诺，致命。尸许诺，主人再拜稽首。尸入主人退。
宿宾。宾如主人服，出门左，西面再拜。主人东面，答再拜。宗人摈，曰：「某荐岁事，吾子将莅之，敢宿！」宾曰：「某敢不敬从！」主人再拜，宾答拜，主人退，宾拜送。
厥明夕，陈鼎于门外，北面北上，有鼏。棜在其南，南顺实兽于其上，东首。牲在其西，北首，东足。设洗于降阶东南，壶、禁在东序，豆、笾、铏在东房，南上。几、席、两敦在西堂。主人及子姓兄弟即位于门东，如初。宾及众宾即位于门西，东面北上。宗人、祝立于宾西北，东面南上。主人再拜，宾答再拜。三拜众宾，众宾答再拜。主人揖入，兄弟从，宾及众宾从，即位于堂下，如外位。宗人升自西阶，视壶濯及豆笾，反降，东北面告濯、具。宾出，主人出，皆复外位。宗人视牲，告充。雍正作豕。宗人举兽尾，告备；举鼎鼏。请期，曰「羹饪」。告事毕，宾出，主人拜送。
夙兴，主人服如初，立于门外东方，南面，视侧杀。主妇视饎爨于西堂下。亨于门外东方，西面北上。羹饪，实鼎，陈于门外，如初。尊于户东，玄酒在西。实豆、笾、铏，陈于房中，如初。执事之俎，陈于阶间，二列，北上。盛两敦，陈于西堂，藉用萑，几席陈于西堂，如初。尸盥匜水，实于槃中，箪巾，在门内之右。祝筵几于室中，东面。主妇𫄥笄，宵衣，立于房中，南面。主人及宾、兄弟、群执事，即位于门外，如初。宗人告有司具。主人拜宾如初，揖入，即位，如初，佐食北面立于中庭。
主人及祝升，祝先入，主人从，西面于户内。主妇盥于房中，荐两豆，葵菹、蜗醢，醢在北。宗人遣佐食及执事盥，出。主人降，及宾盥，出。主人在右，及佐食举牲鼎。宾长在右，及执事举鱼腊鼎。除鼏。宗人执毕先入，当作阶，南面。鼎西面错，右人抽扃，委于鼎北。赞者错俎，加匕，乃朼。佐食升肵俎，鼏之，设于阼阶西。卒载，加匕于鼎。主人升，入复位。俎入，设于豆东。鱼次，腊特于俎北。主妇设两敦黍稷于俎南，西上，及两铏芼设于豆南，南陈。祝洗，酌奠，奠于铏南，遂命佐食启会，佐食启会，却于敦南，出，立于户西，南面。主人再拜稽首。祝在左，卒祝，主人再拜稽首。
祝迎尸于门外。主人降，立于阼阶东。尸入门左，北面盥。宗人授巾。尸至于阶，祝延尸。尸升，入，祝先，主人从。尸即席坐，主人拜妥尸。尸答拜，执奠；祝飨，主人拜如初。祝命挼祭。尸左执觯，右取菹手耎于醢，祭于豆间。佐食取黍、稷、肺祭，授尸。尸祭之，祭酒，啐酒，告旨。主人拜，尸奠觯，答拜。祭铏，尝之，告旨。主人拜，尸答拜，祝命尔敦。佐食尔黍稷于席上，设大羹湆于醢北，举肺脊以授尸。尸受，振祭，哜之，左执之，乃食，食举。主人羞肵俎于腊北。尸三饭，告饱。祝侑，主人拜。佐食举干，尸受，振祭，哜之。佐食受，加于肵俎。举兽干、鱼一，亦如之。尸实举于菹豆。佐食羞庶羞四豆，设于左，南上有醢。尸又三饭，告饱。祝侑之，如初，举骼及兽、鱼，如初，尸又三饭，告饱。祝侑之如初，举肩及兽、鱼如初。佐食盛肵俎，俎释三个，举肺脊加于肵俎反黍稷于其所。
主人洗角，升酌，酳尸。尸拜受，主人拜送。尸祭酒，啐酒，宾长以肝从。尸左执角右取肝手耎于盐，振祭，哜之，加于菹豆，卒角。祝受尸角，曰：「送爵！皇尸卒爵。」主人拜，尸答拜。祝酌授尸，尸以醋主人。主人拜受角，尸拜送。主人退，佐食授挼祭。主人坐，左执角，受祭祭之，祭酒，啐酒，进听嘏。佐食抟黍授祝，祝授尸。尸受以菹豆，执以亲嘏主人。主人左执角，再拜稽首受，复位，诗怀之，实于左袂，挂于季指，卒角，拜。尸答拜。主人出，写啬于房，祝以笾受。筵祝，南面。主人酌献祝，祝拜受角，主人拜送。设菹醢、俎。祝左执角，祭豆，兴取肺，坐祭，哜之，兴加于俎，坐祭酒，啐酒，以肝从。祝左执角，右取肝手耎于盐，振祭，哜之，加于俎，卒角，拜。主人答拜，受角，酌献佐食。佐食北面拜受角，主人拜送。佐食坐祭，卒角，拜。主人答拜，受角，降，反于篚，升，入复位。
主妇洗爵于房，酌，亚献尸。尸拜受，主妇北面拜送。宗妇执两笾，户外坐。主妇受，设于敦南。祝赞笾祭。尸受，祭之，祭酒，啐酒。兄弟长以燔从。尸受，振祭，哜之，反之。羞燔者受，加于肵，出。尸卒爵，祝受爵，命送如初。酢，如主人仪。主妇适房，南面。佐食挼祭。主妇左执爵，右抚祭，祭酒，啐酒，入，卒爵，如主人仪。献祝，笾燔从，如初仪。及佐食，如初。卒，以爵入于房。
宾三献，如初。燔从如初。爵止。席于户内。主妇洗爵，酌，致爵于主人。主人拜受爵，主妇拜送爵。宗妇赞豆如初，主妇受，设两豆两笾。俎入设。主人左执爵，祭荐，宗人赞祭。奠爵，兴取肺，坐绝祭，哜之，兴加于俎，坐兑手，祭酒，啐酒，肝从。左执爵，取肝手耎于盐，坐振祭，哜之。宗人受，加于俎。燔亦如之。兴，席末坐卒爵，拜。主妇答拜，受爵，酌醋，左执爵，拜，主人答拜。坐祭，立饮，卒爵，拜，主人答拜。主妇出，反于房。主人降，洗，酌，致爵于主妇，席于房中，南面。主妇拜受爵，主人西面答拜。宗妇荐豆、俎，从献皆如主人。主人更爵酌醋，卒爵，降，实爵于篚，入复位。三献作止爵。尸卒爵，酢。酌献祝及佐食。洗爵，酌致于主人、主妇、燔从皆如初。更爵，酢于主人，卒，复位。
主人降阼阶，西面拜宾，如初。洗，宾辞洗。卒洗，揖让升，酌，西阶上献宾。宾北面拜受爵。主人在右，答拜。荐脯醢。设折俎。宾左执爵，祭豆，奠爵，兴，取肺，坐绝祭，哜之，兴，加于俎，坐兑手，祭酒，卒爵，拜。主人答拜，受爵，酌酢，奠爵，拜。宾答拜。主人坐祭，卒爵，拜。宾答拜，揖，执祭以降，西面奠于其位；位如初。荐、俎从设。众宾升，拜受爵，坐祭，立饮。荐、俎设于其位，辩。主人备答拜焉，降，实爵于篚。尊两壶阼阶东，加勺，南枋，西方亦如之。主人洗觯，酌于西方之尊，西阶前北面酬宾，宾在左。主人奠觯拜，宾答拜。主人坐祭，卒觯，拜。宾答拜。主人洗觯，宾辞，主人对。卒洗，酌，西面。宾北面拜。主人奠觯于荐北。宾坐取觯，还，东面，拜。主人答拜。宾奠觯于荐南。揖复位。主人洗爵，献长兄弟于阼阶上。如宾仪。洗，献众兄弟，如众宾仪。洗，献内兄弟于房中，如献众兄弟之仪。主人西面答拜，更爵酢，卒爵，降，实爵于篚，入复位。
长兄弟洗觚为加爵，如初仪，不及佐食，洗致如初，无从。
众宾长为加爵，如初，爵止。
嗣举奠，盥入，北面再拜稽首。尸执奠，进受，复位，祭酒，啐洒。尸举肝。举奠左执觯，再拜稽首，进受肝，复位，坐食肝，卒觯，拜。尸备答拜焉。举奠洗酌入，尸拜受，举奠答拜。尸祭酒，啐酒，奠之。举奠出，复位。
兄弟弟子洗酌于东方之尊，阼阶前北面，举觯于长兄弟，如主人酬宾仪。宗人告祭脀，乃羞。宾坐取觯，阼阶前北面酬长兄弟；长兄弟在右。宾奠觯拜，长兄弟答拜。宾立卒觯，酌于其尊，东面立。长兄弟拜受觯。宾北面答拜，揖，复位。长兄弟西阶前北面，众宾长自左受旅，如初，长兄弟卒觯，酌于其尊，西面立。受旅者拜受。长兄弟北面答拜，揖，复位。众宾及众兄弟交错以辩。皆如初仪。为加爵者作止爵，如长兄弟之仪。长兄弟酬宾，如宾酬史弟之仪，以辩。卒者实觯于篚。宾弟子及兄弟弟子洗，各酌于其尊，中庭北面西上，举觯于其长，奠觯拜，长皆答拜。举觯者祭，卒觯，拜，长皆答拜。举觯者洗，各酌于其尊，复初位。长皆拜。举觯者皆奠觯于荐右。长皆执以兴，举觯者皆复位答拜。长皆奠觯于其所，皆揖其弟子，弟子皆复其位。爵皆无算。
利洗散，献于尸，酢，及祝，如初仪。降，实散于篚。
主人出，立于户外，西南面。祝东面告利成。尸谡，祝前，主人降。祝反，及主人入，复位。命佐食彻尸俎，俎出于庙门。彻庶羞，设于西序下。
筵对席，佐食分簋铏。宗人遣举奠及长兄弟盥，立于西阶下，东面北上。祝命尝食。馂者，举奠许诺，升，入，东面。长兄弟对之，皆坐。佐食授举，各一肤。主人西面再拜，祝曰：「馂，有以也。」两馂奠举于俎，许诺，皆答拜。若是者三。皆取举，祭食，祭举乃食，祭铏，食举。卒食。主人降洗爵，宰赞一爵。主人升酌，酳上馂，上馂拜受爵，主人答拜；酳下馂，亦如之。主人拜，祝曰：「酳，有与也。」如初仪。两馂执爵拜，祭酒，卒爵，拜。主人答拜。两馂皆降，实爵于篚，上馂洗爵，升酌，酢主人，主人拜受爵。上馂即位，坐答拜。主人答拜。主人坐祭，卒爵，拜。上馂答拜，受爵，降，实于篚。主人出，立于户外，西面。
祝命彻阼俎、豆、笾，设于东序下。祝执其俎以出，东面于户西。宗妇彻祝豆、笾入于房，彻主妇荐、俎。佐食彻尸荐、俎、敦，设于西北隅，几在南，厞用筵，纳一尊。佐食阖牖户，降。祝告利成，降，出。主人降，即位。宗人告事毕。宾出，主人送于门外，再拜。佐食彻阼俎。堂下俎毕出。
记。特牲馈食，其服皆朝服，玄冠、缁带、缁□。唯尸、祝、佐食玄端，玄裳、黄裳、杂裳可也，皆爵□。设洗，南北以堂深，东西当东荣。水在洗东。篚在洗西，南顺，实二爵、二觚、四觯、一角、一散。壶、棜禁，馔于东序，南顺。覆两壶焉，盖在南；明日卒奠，幂用谷；即位而彻之，加勺。笾，巾以谷也，𫄸里，枣〓，栗择。铏芼，用苦，若薇，皆有滑，夏葵，冬荁。棘心匕，刻。牲爨在庙门外东南，鱼腊爨在其南，皆西面，饎爨在西壁。肵俎心舌皆去本末，午割之，实于牲鼎，载心立、舌缩俎。宾与长兄弟之荐，自东房，其馀在东堂。沃尸盥者一人，奉槃者东面，执匜者西面淳沃，执巾者在匜北。宗人东面取巾，振之三，南面授尸；卒，执巾者受。尸入，主人及宾皆辟位，出亦如之。嗣举奠，佐食设豆盐。佐食当事，则户外南面，无事，则中庭北面。凡祝呼，佐食许诺。宗人，献与旅齿于从宾。佐食，于旅齿于兄弟。尊两壶于房中西墉下，南上。内宾立于其北，东面南上。宗妇北堂东面，北上。主妇及内宾、宗妇亦旅，西面。宗妇赞荐者，执以坐于户外，授主妇。尸卒食，而祭饎爨、雍爨。宾从尸，俎出庙门，乃反位。尸俎，左肩、臂、臑、肫、胳，正脊二骨，横脊，长胁二骨，短胁。肤三，离肺一，刌肺三，鱼十有五。腊如牲骨。祝俎，髀、脡脊二骨，胁二骨。肤一，离肺一。阼俎：臂，正脊二骨，横脊，长胁二骨，短胁。肤一，离肺一。主妇俎，觳折，其馀如阼俎。佐食俎，觳折，脊，胁。肤一，离肺一。宾，骼。长兄弟及宗人，折：其馀如佐食俎。众宾及众兄弟、内宾、宗妇，若有公有司、私臣，皆殽脀，肤一，离肺一。公有司门西，北面东上，献次众宾。私臣门东，北面西上，献次兄弟。升受，降饮。
