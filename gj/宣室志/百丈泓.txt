唐河东群东南百余里有积水，谓之“百丈泓”。清澈，纤毫必鉴。在驿路之左，槐柳环拥，烟影如束，途出于此者，乃为憩驾之所。大和五年夏，有徐生自洛阳抵河东，至此水，困殆既甚，因而暂息，且吟且望。将午，忽闻水中有细声若蝇蚋之噪，俄而纤光发，其音稍响，𫐒若击毂，其光如索而曳焉。生始异之，声久益繁，遂有雷自波间声，震光为电，接云气。至旅次遽话其事，答曰：“此百丈泓也。岁旱未尝不指期而雨。今旱且甚，吾师命属官祷焉，巫者曰：‘某日当有甚雨。’果是日矣。”
