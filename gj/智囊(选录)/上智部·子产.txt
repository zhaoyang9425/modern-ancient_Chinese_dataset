【原文】
郑良霄既诛，国人相惊，或梦伯有［良霄字］介而行，曰：“壬子余将杀带，明年壬寅余又将杀段！”驷带及公孙段果如期卒，国人益大惧。子产立公孙泄［泄，子孔子，孔前见诛］及良止［良霄子］以抚之，乃止。子太叔问其故，子产曰：“鬼有所归，乃不为厉。吾为之归也。”太叔曰：“公孙何为？”子产曰：“说也。”［以厉故立后，非正，故并立泄，比于继绝之义，以解说于民。］
［冯述评］
不但通于人鬼之故，尤妙在立泄一着。鬼道而人行之，真能务民义而不惑于鬼神者矣！
