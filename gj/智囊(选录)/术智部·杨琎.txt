【原文】
杨琎授丹徒知县。会中使如浙，所至缚守令置舟中，得赂始释。将至丹徒，琎选善泅水者二人，令著耆老衣冠，先驰以迎。（边批：奇策奇想。）中使怒曰：“令安在，汝敢来谒我耶？”令左右执之，二人即跃入江中，潜遁去。琎徐至，绐曰：“闻公驱二人溺死江中，方今圣明之世，法令森严，如人命何？”中使惧，礼谢而去。虽历他所，亦不复放恣云。
