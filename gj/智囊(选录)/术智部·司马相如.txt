【原文】
卓文君既奔相如，相如与驰归成都，家居徒四壁立。卓王孙大怒，不分一钱。相如与文君谋，乃复如临邛，尽卖其车骑，置一酒舍酤酒，而令文君当缶卢，身自穿犊鼻裈，与庸保杂作，涤器市中。王孙闻而耻之，不得已，分予文君僮百人、钱百万，乃复还成都为富人。
〔评〕卓王孙始非能客相如也，但看临邛令面耳；终非能婿相如也，但恐辱富家门面耳。文君为之女，真可谓犁牛骍角矣!王吉始则重客相如，及其持节喻蜀，又为之负弩前驱，而当缶卢涤器时，不闻下车慰劳，如信陵之于毛公、薛公也，其眼珠亦在文君下哉。
