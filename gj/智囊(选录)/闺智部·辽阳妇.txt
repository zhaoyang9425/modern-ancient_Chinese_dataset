【原文】
辽阳东山虏，剽掠至一家，男子俱不在，在者唯三四妇人耳。虏不知虚实，不敢入其室，于院中以弓矢恐之。室中两妇引绳，一妇安矢于绳，自窗绷而射之。数矢后，贼犹不退，矢竭矣，乃大声诡呼曰：“取箭来。”自绷上以麻秸一束掷之地，作矢声，贼惊曰：“彼矢多如是，不易制也。”遂退去。
〔评〕妇引绳发矢，犹能退贼。始知贼未尝不畏人，人自过怯，让贼得利耳。
