【原文】
诸马既得罪，窦氏益贵盛，皇后兄宪、弟笃喜交通宾客。第五伦上疏曰：“宪椒房之亲，典司禁兵，出入省闼，骄佚所自生也。议者以贵戚废锢，当复以贵戚浣濯之，犹解酲当以酒也，愿陛下防其未萌，令宪永保福禄。”宪果以骄纵败。
魏相因平恩侯许伯奏封事，言：“《春秋》讥世卿，恶宋三世无大夫，及鲁季孙之专权，皆危乱国家。自后元以来，禄去王室，政由冢宰。今霍光死，子复为大将军，兄子秉枢机，昆弟、诸婿据权势、任兵官，光夫人显及诸女皆通籍长信宫，或夜诏门出入，骄奢放纵，恐浸不制，宜有以损夺其权，破散阴谋，固万世之基，全功臣之世。”
又故事，诸上书者皆为二封，署其一曰“副封”。领尚书者先发副封，所言不善，屏去不奏。
魏相复因许伯白去副封，以防壅蔽。宣帝善之，诏相给事中，皆从其议。霍氏杀许后之谋始得上闻。乃罢其三侯，令就第，亲属皆出补吏。
〔评〕永元初，何敞上封事，亦言及此。但在夺沁水公主田园及杀都乡侯畅之后，跋扈已著，未若伦疏之先见也。
茂陵徐福“曲突徙薪”之谋，魏相已用之早矣。
《隽不疑传》云：大将军光欲以女妻之，不疑固辞，不肯当，久之病免。《刘德传》云：大将军欲以女妻之，德不敢取。畏盛满也。后免为庶人，屏居田间。霍光皆欲以女归二公而二公不受，当炙手炎炎之际，乃能避远权势，甘心摈弃，非有高识，孰能及此？观范明友之祸，益信二公之见为不可及。
