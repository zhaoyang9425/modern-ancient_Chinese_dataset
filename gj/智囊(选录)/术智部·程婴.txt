【原文】
屠岸贾攻赵氏于下宫，杀赵朔、赵同、赵括、赵婴齐，皆灭其族。赵朔妻，成公姊也，有遗腹，走公宫匿，赵朔客曰公孙杵臼。杵臼谓朔友人程婴曰：“胡不死？”程婴曰：“朔之妇有遗腹。若幸而生男，吾奉之；即女也。吾徐死耳。”居无何，而朔妇娩身生男，屠岸贾闻之，索于宫中，夫人置儿裤中，祝曰：“赵宗灭乎，若号；即不灭，若无声。”及索儿，竟无声，已脱。程婴谓公孙杵臼曰：“今一索不得，后必且复索之，奈何？”公孙杵臼曰：“立孤与死孰难？”（边批：只一问，便定了局。）程婴曰：“死易，立孤难耳。”公孙杵臼曰：“赵氏先君遇子厚，子强为其难者。吾为其易者，请先死。”乃谋取他人婴儿负之，衣以文葆，匿山中。（边批：妙计。）程婴出，谬谓诸将军曰：“婴不肖，不能立赵孤，谁能与我千金，我告赵氏孤处。”（边批：更妙。）诸将军皆喜，许之。发师随程婴攻公孙杵臼，杵臼谬曰：“小人哉程婴!昔下宫之难不能死，与我谋匿赵氏孤儿，今又卖我，纵不能立，而忍卖之乎？”抱儿呼曰：“天乎!天乎!赵氏孤儿何罪？请活之，独杀杵臼可也!”诸将不许，遂杀杵臼与孤儿。诸将以为赵氏孤儿良已死，皆喜。然赵氏真孤乃反在，程婴卒与俱匿山中。居十五年，晋景公疾，卜之：“大业之后不遂者为祟。”（边批：安知非赂卜者使为此言。）景公问韩厥，厥知赵孤在，（边批：妙人。）乃以赵氏对，景公问：“赵尚有后子孙乎？”厥具以实告。于是景公乃与韩厥谋立赵孤儿，召而匿之宫中。诸将入问疾，景公因韩厥之众以胁诸将而见赵孤，赵孤名曰武。诸将不得已，皆委罪于屠岸贾，于是武、婴遍拜诸将，相与攻岸贾，灭其族。复与赵武田邑如故。及武既冠成人，婴曰：“吾将下报公孙杵臼。”遂自杀。
〔评〕赵氏知人，能得死士力，所以蹶而复起，卒有晋国。后世缙绅门下，不以利投，则以谀合，一旦有事，孰为婴、杵？
鲁武公与其二子括与戏朝周，宣王爱戏，立为鲁世子。武公薨，戏立，是为懿公。时公子称最少，其保母臧寡妇与其子俱入宫养公子称。括死，而其子伯御与鲁人作乱，攻杀懿公而自立，求公子称，将杀之。臧闻之，乃衣其子以称之衣，卧于称处，伯御杀之。臧遂抱称以出，遂与称舅同匿之。十一年，鲁大夫知称在，于是请于周而杀伯御，立称，是为孝公。时呼臧为“孝义保”。事在婴、杵前，婴、杵盖袭其智也。然婴之首孤，杵之责婴，假装酷似，不唯仇人不疑，而举国皆不知，其术更神矣，其心更苦矣!
