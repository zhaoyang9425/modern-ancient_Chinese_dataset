【原文】
真卿为平原太守，禄山逆节颇著，真卿托以霖雨，修城浚壕，阴料丁壮，实储廪，佯命文士饮酒赋诗。禄山密侦之，以为书生不足虞，未几禄山反，河朔尽陷，唯平原有备。
〔评〕小寇以声驱之，大寇以实备之。或无备而示之有备者，杜其谋也；或有备而示之无备者，消其忌也。必有深沉之思，然后有通变之略。微乎!微乎!岂易言哉？
