【原文】
唐高宗幸东都时，关中饥馑。上虑道路多草窃，命监察御史魏元忠检校车驾前后。元忠受诏，即阅视赤县狱，得盗一人，神采语言异于众。［边批：具眼。］命释桎梏，袭冠带乘驿以从，与人共食宿，托以诘盗。其人笑而许之，比及东都，士马万数，不亡一钱。
［冯述评］
因材任能，盗皆作使。俗儒以“鸡鸣狗盗之雄”笑田文，不知尔时舍鸡鸣狗盗都用不着也。
