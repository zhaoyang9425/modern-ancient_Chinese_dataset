【原文】
西鄙用兵，大将刘平战死。议者以朝廷委宦者监军，主帅节制有不得专者，故平失利。诏诛监军黄德和，或请罢诸帅监军。仁宗以问吕夷简，夷简对曰：“不必罢。但择谨厚者为之。”仁宗委夷简择之。对曰：“臣待罪宰相，不当与中贵私交，何由知其贤否？愿诏都知、押班，但举有不称者，与同罪。”仁宗从之。翼日，都知叩头乞罢诸监军宦官。士大夫嘉夷简有谋。
李迪与夷简同相，迪尝有所规画，吕觉其胜，或告曰：“李子柬之虑事，过于其父。”夷简因语迪曰：“公子柬之才可大用。”（边批：奸!）即奏除两浙提刑，迪父子皆喜。迪既失柬，事多遗忘，因免去。方知为吕所卖。
〔评〕杀一监军，他监军故在也；自我罢之，异日有失事，彼借为口实，不若使自请罢之为便。文穆称其有宰相才，良然。惜其有才而无度，如忌富弼，忌李迪，皆中之以小人之智，方之古大臣，邈矣!
