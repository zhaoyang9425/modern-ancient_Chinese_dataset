【原文】
王安石罢相，吕惠卿参知政事。富郑公见康节，有忧色。康节曰：“岂以惠卿凶暴过安石耶？”曰：“然。”康节曰：“勿忧。安石、惠卿本以势利相合，今势利相敌，将自为仇矣，不暇害他人也。”未几，惠卿果叛安石。
熙宁初，王宣徽之子名正甫，字茂直，监西京粮料院。一日约邵康节同吴处厚、王平甫食饭，康节辞以疾。明日，茂直来问康节辞会之故，康节曰：“处厚好议论，每讥刺执政新法；平甫者，介甫之弟，虽不甚主其兄，若人面骂之，则亦不堪矣。此某所以辞也。”茂直叹曰：“先生料事之审如此。昨处厚席间毁介甫，平甫作色，欲列其事于府。某解之甚苦，乃已。”呜呼，康节以道德尊一代，平居出处，一饭食之间，其慎如此。
〔评〕按荆公行新法，任用新进。温公贻以书曰：“忠信之士，于公当路时虽龃龉可憎，后必得其力；谄谀之人，于今诚有顺适之快，一旦失势，必有卖公以自售者。”盖指吕惠卿也。
