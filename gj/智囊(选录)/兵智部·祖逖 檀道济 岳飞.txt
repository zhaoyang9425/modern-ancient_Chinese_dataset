【原文】
祖逖将韩潜与后赵将桃豹分据陈川故城，相守四旬。逖以布囊盛土，使千余人运以馈。潜又使数人担米息于道，豹兵逐之，即弃而走，豹兵久饥，以为逖士众丰饱，大惧，宵遁。
宋檀道济伐魏，累胜。至历城，魏以轻骑邀其前后，焚烧谷草。道济军食尽，引还。有卒亡降魏，具告之。魏人追之，众汹惧将溃。道济夜唱筹量沙，以所余少米覆其上。及旦，魏兵见之，谓道济资粮有余，以降者为妄而斩之，道济全军以归。
岳飞奉诏招抚岭表贼曹成，不从，乃上奏：“群盗力强则肆横，力屈则就招，不加剿而遽议招，未易也。”遂率兵入。会得成谍者，缚之帐下。飞出帐，调兵食。吏白曰：“粮尽矣，奈何？”边批：飞使之。飞阳曰：“且反茶陵。”已而顾谍作失意状，顿足而入。阴令逸之，计谍归告，成必来追。即下令蓐食，潜趣绕岭。未明，已逼贼垒。出不意，惊呼曰：“岳家军至矣!”飞乘之，遂大溃。自是连夺其险隘。贼穷，飞乃曰：“招今可行矣。”
〔评〕孙膑强而示之弱，虞诩弱而示之强，祖逖、檀道济饥而示之饱，岳忠武饱而示之饥。
