【原文】
建武中，诸王皆在京师，竞修名誉，招游士。马援谓吕种曰：“国家诸子并壮，而旧防未立，若多通宾客，则大狱起矣。卿曹戒慎之。”后果有告诸王宾客生乱，帝诏捕宾客，更相牵引，死者以数千。种亦与祸，叹曰：“马将军神人也。”
援又尝谓梁松、窦固曰：“凡人为贵，当可使贱，如卿等当不可复贱。居高坚自持，勉思鄙言。”松后果以贵满致灾，固亦几不免。
