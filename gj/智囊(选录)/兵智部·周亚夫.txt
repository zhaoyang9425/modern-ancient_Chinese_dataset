【原文】
吴、楚反，景帝拜周亚夫太尉击之。既发，至霸上，赵涉遮说之曰：“吴王怀辑死士久矣，此知将军且行，必置人于殽、渑阨陋之间。且兵事尚神密，将军何不从此右去，走蓝田，出武关，抵洛阳，间不过差一二日，直入武库，击鸣鼓，诸侯闻之，以为将军从天而下也。”太尉如其计，至洛阳，使殽、渑间，果得伏兵。
太尉会兵荥阳，坚壁不出。吴方攻梁急，梁请救，太尉守便宜，欲以梁委吴，不肯往。梁王上书自言，帝使使诏救梁，太尉亦不奉诏，而使轻骑兵绝吴、楚后，吴兵求战不得，饿而走。太尉出精兵击破之。
〔评〕吴王之初发也，其大将田禄伯曰：“兵屯聚而西，无他奇道，难以立功，臣愿得五万人，别循江、淮而上，收淮南、长沙，入武关，与大王会，此亦一奇也。”（边批：魏延子午谷之计相似。）吴太子谏曰：“王以反为名，若借人兵，亦且反王。”（边批：何不谏他勿反。）于是吴王不许。少将桓将军说王曰：“吴多步兵，利险；汉多车骑，利平地。愿大王所过城不下，直去疾西，据洛阳武库，食敖仓粟，阻山河之险，以令诸侯，虽无入关，天下固已定矣，大王徐行，留下城邑，汉军车骑至，驰入梁、楚之郊，事败矣。”吴老将皆言：“此少年摧锋可耳，安知大虑。”吴王于是亦不许。假令二计得行，亚夫未遽得志也。
亚夫之功，涉与吴王分半，而后世第功亚夫，竟无理田、桓二将军之言者，悲夫!
李牧、周亚夫，皆不万全不战者，故一战而功成；赵括以轻战而败，夫差以累战而败。君知不可战而不禁之，子玉之败是也；将知不可战而迫使之，杨无敌之败是也。
