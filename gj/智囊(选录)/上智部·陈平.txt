【原文】
燕王卢绾反，高帝使樊哙以相国将兵击之。既行，人有短恶哙者，高帝怒，曰：“哙见吾病，乃几吾死也！”用陈平计，召绛侯周勃受诏床下，曰：“平乘驰传，载勃代哙将。平到军中，即斩哙头！”二人既受诏行，私计曰：“樊哙，帝之故人，功多。又吕后女弟女媭夫，有亲且贵。帝以忿怒故欲斩之，即恐后悔，［边批，精细。］宁囚而致上，令上自诛之。”平至军，为坛，以节召樊哙。哙受诏节，即反接载槛车诣长安，而令周勃代，将兵定燕。平行，闻高帝崩，平恐吕后及吕媭怒，乃驰传先去。逢使者，诏平与灌婴屯于荥阳。平受诏，立复驰至宫，哭殊悲，因奏事丧前。吕太后哀之，曰：“君出休矣。”平因固请，得宿卫中，太后乃以为郎中令，曰：“傅教帝。”是后吕媭谗乃不得行。
［冯述评］
谗祸一也，度近之足以杜其谋，则为陈平；度远之足以消其忌，则又为刘琦。宜近而远，宜远而近，皆速祸之道也。
刘表爱少子琮，琦惧祸，谋于诸葛亮，亮不应。一日相与登楼，去梯，琦曰：“今日出君之口，入吾之耳，尚未可以教琦耶？”亮曰：“子不闻申生在内而危，重耳在外而安乎？”琦悟，自请出守江夏。
