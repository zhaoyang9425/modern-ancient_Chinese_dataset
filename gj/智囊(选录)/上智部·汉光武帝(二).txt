【原文】
光武诛王郎，收文书，得吏人与郎交关谤毁者数千章。光武不省，会诸将烧之，曰：“令反侧子自安！”
［冯述评］
宋桂阳王休范举兵浔阳，萧道成击斩之。而众贼不知，尚破台军而进。宫中传言休范已在新亭，士庶惶惑，诣垒投名者以千数。及到，乃道成也。道成随得辄烧之，登城谓曰：“刘休范父子已戮死，尸在南冈下，我是萧平南，汝等名字，皆已焚烧，勿惧也！”亦是祖光武之智。
