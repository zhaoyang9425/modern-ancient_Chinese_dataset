【原文】
张辽受曹公命屯长社。临发，军中有谋反者，夜惊乱火起，一军尽扰。辽谓左右曰：“勿动！是不一营尽反，必有造变者，欲以动乱人耳。”乃令军中曰：“不反者安坐。”辽将亲兵数十人中阵而立，有顷，即得首谋者，杀之。
［冯述评］
周亚夫将兵讨七国，军中尝夜惊。亚夫坚卧不起，顷之自定。
吴汉为大司马，尝有寇夜攻汉营，军中惊扰，汉坚卧不动，军中闻汉不动，皆还按部，汉乃选精兵夜击，大破之。
此皆以静制动之术，然非纪律素严，虽欲不动，不可得也。
