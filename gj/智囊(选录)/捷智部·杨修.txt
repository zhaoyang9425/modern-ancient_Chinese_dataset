【原文】
杨修为魏武主簿。时作相国门，始构榱桷。魏武自出看，题门作“活”字，便去。杨见，便令坏之，曰：“门中活，‘阔’字，王正嫌门大也。”
人饷魏武一杯酪，魏武啖少许，盖头上题“合”字以示众。众莫能解，次至杨修。修便啖之，曰：“公教人啖一口也，复何疑？”
魏武尝过“曹娥碑”下，杨修从。碑背上见题作“黄绢幼妇外孙苔臼”八字。魏武谓修曰：“解否？”答曰：“解。”魏武曰：“卿未可言，俟我思之。”行三十里，魏武乃曰：“吾已得。”令修别记所知。修曰：“黄绢，色丝，于字为‘绝’；幼妇，少女，于字为‘妙’；外孙，女子，于字为‘好’；苔臼，受五辛之器，于字为‘辞’。所谓‘绝妙好辞’也!”魏武亦记之，与修同，叹曰：“吾才去卿乃三十里。”
操既平汉中，欲讨刘备而不得进，欲守又难为功。护军不知进止，操出教，唯曰：“鸡肋。”外曹莫能晓，杨修曰：“夫鸡肋，食之则无所得，弃之则殊可惜，公归计决矣。”乃私语营中戒装，俄操果班师。
〔评〕德祖聪颖太露，为操所忌，其能免乎？晋、宋人主多与臣下争胜诗、字，故鲍照多累句，僧虔用拙笔，皆以避祸也。
