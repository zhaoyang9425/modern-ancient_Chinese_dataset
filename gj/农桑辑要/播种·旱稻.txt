《齐民要术》：旱稻用下田，白土胜黑土，非言下田胜高原，但夏停水者，不得禾、豆、麦；稻田种，虽涝亦收。所谓彼此俱获，不失地利故也。下田种者，用功多；高原种者，与禾同等也。凡下田停水处，燥则坚垎，胡格反，土干也。湿则污泥，难治而易荒，墝，口交反。埆音谷。而杀种。其春耕者，杀种尤甚。故宜五、六月暵之，以拟大麦。时水涝，不得纳种者，九月中复一转，至春种稻，万不失一。春耕者，十不收五，盖误人耳。
凡种下田，不问秋夏，候水尽地白背时，速耕、杷、劳，杷，白驾反。频烦令熟。过燥则坚，过雨则泥，所以宜速耕也。
二月半种稻为上时，三月为中时，四月初及半为下时。渍种如法，哀令开口，耧耩埯种之；耩，故项反。埯，乌感反。裢种者，省种而生科，又胜掷者。即再遍劳。若岁寒早种，虑时晚，即不渍种，恐芽焦也。其土黑坚强之地，种未生前遇旱者，欲得令牛羊及人践履之；湿则不用一迹人也。
稻既生，犹欲令人践垄背。践者，茂而多实也。苗长三寸，杷、劳而锄之；锄唯欲速。稻苗性弱，不能扇草，故宜数锄之。每经一雨，辄欲杷、劳。苗高尺许则锋。古农器。天雨无所作，宜冒雨薅之。科大，如概者，五六月中霖雨时，拔而栽之。栽法：欲浅；令其根须四散则滋茂。深而直下者，聚而不科。其苗长者，亦可捩去叶端数寸，勿伤其心也。入七月不复任栽。七月百草成；时晚故也。
其高田种者，不求极良，唯须废地⑩。过良，则苗折；废地则无草。亦秋耕，杷、劳令熟。至春，黄场始章反纳种。不宜湿下。余法悉与下田同。
