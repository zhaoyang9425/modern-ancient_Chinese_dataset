［新添］：十月选成熟栀子，取子淘净，晒干。至来春三月，选沙白地，㔉畦。区深一尺，全去旧土，却收地上湿润浮土，筛细，填满区。下种稠密，如种茄法。细土薄糁。上搭箔棚遮日，高可一尺。旱时，一二日用水于棚上频频浇洒，不令土脉坚垎。四十余日，芽方出土。薅治，浇溉。至冬月，厚用蒿草藏护。
次年三月移开，相去一寸一科。锄治、浇溉宜频。冬月，用土深拥根株，其枝梢用草包护。至次年三四月又移，一步半一科，栽成行列。须园内穿井，频浇，频锄。每岁冬，须北面厚夹篱障，以蔽风寒。第四年，开花结实。十月收摘，甑内微蒸过，晒干用。
