《齐民要术》：鸡种，取桑落时生者良。形小、浅毛、脚细短者是也；守窠少声，善育雏子。春夏生者则不佳。形大，毛羽悦泽，脚粗长者是；游荡饶声，产乳易厌。既不守窠，则无缘蕃息也。鸡，春夏雏，二十日内无令出窠，饲以燥饭。出窠早，不免乌鸱；与湿饭，则令脐脓也。
鸡栖，宜据地为笼，笼内著栈。虽鸣声不朗，而安稳易肥，又免狐狸之患。若任之树木，一遇风寒，大者损瘦，小者或死。
燃柳柴，杀鸡雏，小者死，大者盲。此亦“烧黍穰杀瓠”之流，其理难悉。
《家政法》曰：养鸡法：二月，先耕一亩作田，秫粥洒之，刈生茅复上，自生白虫。便买黄雌鸡十只，雄一只，于地上作屋，方广丈五，于屋下悬箦，令鸡宿上。夏月盛昼，鸡当还屋下息。并于园中筑作小屋，覆鸡得养子，乌不得就。
养鸡令速肥，不爬屋、不暴园、不畏乌、鸱、狐狸法：别筑墙匡，开小门，作小厂，令鸡以避雨日。雌雄皆斩去六翮，无令得飞出。常多收秕、稗、胡豆之类以养之，亦作小槽以贮水。荆藩为栖，去地一尺，数扫去屎。凿墙为窠，亦去地一尺。惟冬天著草，不茹则子冻；春夏秋三时则不须，直置土上，任其产伏，留草则蛆虫生。雏出，则著外，以罩笼之。如鹌鹑大还内墙匡中。其供食者，又别作墙匡，蒸小麦饲之，三七日便肥大矣。
取谷产鸡子，供常食法：别取雌鸡，勿令与雄相杂。其墙匡、斩翅、荆栖、土窠，一如前。惟多与谷，令竞冬肥盛，自然谷产矣。一鸡生百余卵，不雏，并食之无咎。
黑鸡白头，食之病人。有六指者，杀人。
《养生论》曰：鸡肉不可令小儿食，食之生蚘虫，又令体消瘦。
