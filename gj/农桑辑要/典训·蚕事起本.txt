《汉·食货志》：“嘉谷、布帛二者，生民之本，兴自神农之世。”
《易·系辞》：神农氏没，黄帝、尧、舜氏作，通其变，使民不倦。垂衣裳而天下治，盖取诸乾坤。疏：黄帝已上，衣鸟兽之皮，其后人多兽少，事或穷乏，故以丝、麻、布、帛而制衣裳，使民得宜也。
《通典》：周制，享先蚕。先蚕，天驷也，蚕与马同气。汉制，祭蚕神，曰苑窳羊主反妇人、寓氏公主。北齐，先蚕，祠黄帝轩辕氏，如先农礼。后周，祭先蚕西陵氏。
