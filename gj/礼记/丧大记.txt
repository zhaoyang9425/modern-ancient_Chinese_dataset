疾病，外内皆扫。君大夫彻县，士去琴瑟。寝东首于北牖下。废床。彻亵衣，加新衣，体一人。男女改服。属纩以俟绝气。男子不死于妇人之手，妇人不死于男子之手。君夫人卒于路寝，大夫世妇卒于适寝，内子未命，则死于下室。迁尸于寝，士士之妻皆死于寝。
复，有林麓，则虞人设阶；无林麓，则狄人设阶。小臣复，复者朝服。君以卷，夫人以屈狄；大夫以玄赪，世妇以襢衣；士以爵弁，士妻以税衣。皆升自东荣，中屋履危，北面三号，衣投于前，司命受之，降自西北荣。其为宾，则公馆复，私馆不复；其在野，则升其乘车之左毂而复。复衣不以衣尸，不以敛。妇人复，不以袡。凡复，男子称名，妇人称字。唯哭先复，复而后行死事。
始卒，主人啼，兄弟哭，妇人哭踊。既正尸，子坐于东方，卿大夫父兄子姓立于东方，有司庶士哭于堂下北面；夫人坐于西方，内命妇姑姊妹子姓立于西方，外命妇率外宗哭于堂上北面。大夫之丧，主人坐于东方，主妇坐于西方，其有命夫命妇则坐，无则皆立。士之丧，主人父兄子姓皆坐于东方，主妇姑姊妹子姓皆坐于西方。凡哭尸于室者，主人二手承衾而哭。
君之丧，未小敛，为寄公国宾出；大夫之丧，未小敛，为君命出；士之丧，于大夫不当敛而出。凡主人之出也，徒跣扱衽拊心，降自西阶。君拜寄公国宾于位；大夫于君命，迎于寝门外，使者升堂致命，主人拜于下；士于大夫亲吊则与之哭；不逆于门外，夫人为寄公夫人出，命妇为夫人之命出，士妻不当敛，则为命妇出。
小敛，主人即位于户内，主妇东面，乃敛。卒敛，主人冯之踊，主妇亦如之。主人袒说髦，括发以麻，妇人髽，带麻于房中。彻帷，男女奉尸夷于堂，降拜：君拜寄公国宾，大夫士拜卿大夫于位，于士旁三拜；夫人亦拜寄公夫人于堂上，大夫内子士妻特拜，命妇泛拜众宾于堂上。主人即位，袭带绖踊─－母之丧，即位而免，乃奠。吊者袭裘，加武带绖，与主人拾踊。君丧，虞人出木角，狄人出壶，雍人出鼎，司马县之，乃官代哭，大夫官代哭不县壶，士代哭不以官。君堂上二烛、下二烛，大夫堂上一烛、下二烛，士堂上一烛、下一烛。宾出彻帷。哭尸于堂上，主人在东方，由外来者在西方，诸妇南乡。妇人迎客送客不下堂，下堂不哭；男子出寝门见人不哭。其无女主，则男主拜女宾于寝门内；其无男主，则女主拜男宾于阼阶下。子幼，则以衰抱之，人为之拜；为后者不在，则有爵者辞，无爵者人为之拜。在竟内则俟之，在竟外则殡葬可也。丧有无后，无无主。
君之丧：三日，子、夫人杖，五日既殡，授大夫世妇杖。子、大夫寝门之外杖，寝门之内辑之；夫人世妇在其次则杖，即位则使人执之。子有王命则去杖，国君之命则辑杖，听卜有事于尸则去杖。大夫于君所则辑杖，于大夫所则杖。大夫之丧：三日之朝既殡，主人主妇室老皆杖。大夫有君命则去杖，大夫之命则辑杖；内子为夫人之命去杖，为世妇之命授人杖。士之丧：二日而殡，三日而朝，主人杖，妇人皆杖。于君命夫人之命如大夫，于大夫世妇之命如大夫。子皆杖，不以即位。大夫士哭殡则杖，哭柩则辑杖。弃杖者，断而弃之于隐者。
始死，迁尸于床，幠用敛衾，去死衣，小臣楔齿用角柶，缀足用燕几，君大夫士一也。
管人汲，不说繘、屈之，尽阶不升堂，授御者；御者入浴：小臣四人抗衾，御者二人浴，浴水用盆，沃水用枓，浴用𫄨巾，挋用浴衣，如它日；小臣爪足，浴余水弃于坎。其母之丧，则内御者抗衾而浴。管人汲，授御者，御者差沐于堂上－─君沐粱，大夫沐稷，士沐粱。甸人为垼于西墙下，陶人出重鬲，管人受沐，乃煮之，甸人取所彻庙之西北厞薪，用爨之。管人授御者沐，乃沐；沐用瓦盘，挋用巾，如它日，小臣爪手翦须，濡濯弃于坎。君设大盘造冰焉，大夫设夷盘造冰焉，士并瓦盘无冰，设床襢笫，有枕。含一床，袭一床迁尸于堂又一床，皆有枕席－─君大夫士一也。
君之丧，子、大夫、公子、众士皆三日不食。子、大夫、公子食粥，纳财，朝一溢米，莫一溢米，食之无算；士疏食水饮，食之无算；夫人世妇诸妻皆疏食水饮，食之无算。大夫之丧，主人室老子姓皆食粥；众士疏食水饮；妻妾疏食水饮。士亦如之。既葬，主人疏食水饮，不食菜果；妇人亦如之。君大夫士一也。练而食菜果，祥而食肉。食粥于盛不盥，食于篹者盥。食菜以酰酱，始食肉者先食干肉，始饮酒者先饮醴酒。期之丧，三不食；食：疏食水饮，不食菜果，三月既葬，食肉饮酒。期终丧，不食肉，不饮酒，父在为母，为妻。九月之丧，食饮犹期之丧也，食肉饮酒，不与人乐之。五月三月之丧，壹不食再不食可也。比葬，食肉饮酒，不与人乐之。叔母、世母、故主、宗子食肉饮酒。不能食粥，羹之以菜可也；有疾，食肉饮酒可也。五十不成丧，七十唯衰麻在身。既葬，若君食之则食之；大夫父之友食之则食之矣。不辟粱肉，若有酒醴则辞。
小敛于户内，大敛于阼。君以簟席，大夫以蒲席，士以苇席。小敛：布绞，缩者一，横者三。君锦衾，大夫缟衾，士缁衾，皆一。衣十有九称，君陈衣于序东；大夫士陈衣于房中；皆西领北上。绞𫄛不在列。大敛：布绞，缩者三，横者五，布𫄛二衾。君大夫士一也。君陈衣于庭，百称，北领西上；大夫陈衣于序东，五十称，西领南上；士陈衣于序东，三十称，西领南上。绞𫄛如朝服，绞一幅为三、不辟，𫄛五幅、无紞。小敛之衣，祭服不倒。君无襚，大夫士毕主人之祭服；亲戚之衣，受之不以即陈。小敛，君大夫士皆用复衣复衾；大敛，君大夫士祭服无算，君褶衣褶衾，大夫士犹小敛也。袍必有表，不禅，衣必有裳，谓之一称。凡陈衣者实之箧，取衣者亦以箧升，降者自西阶。凡陈衣、不诎，非列采不入，𫄨绤纻不入。
凡敛者袒，迁尸者袭。君之丧，大胥是敛，众胥佐之；大夫之丧，大胥侍之，众胥是敛；士之丧，胥为侍，士是敛。小敛大敛，祭服不倒，皆左衽结绞不纽。敛者既敛必哭。士与其执事则敛，敛焉则为之壹不食。凡敛者六人。君锦冒黼杀，缀旁七；大夫玄冒黼杀，缀旁五；士缁冒赪杀，缀旁三。凡冒质长与手齐，杀三尺，自小敛以往用夷衾，夷衾质杀之，裁犹冒也。君将大敛，子弁绖，即位于序端，卿大夫即位于堂廉楹西，北面东上，父兄堂下北面，夫人命妇尸西东面，外宗房中南面。小臣铺席，商祝铺绞𫄛衾衣，士盥于盘，上士举迁尸于敛上。卒敛，宰告，子冯之踊，夫人东面亦如之。大夫之丧，将大敛，既铺绞𫄛衾衣。君至，主人迎，先入门右，巫止于门外，君释菜，祝先入升堂，君即位于序端，卿大夫即位于堂廉楹西，北面东上；主人房外南面，主妇尸西，东面。迁尸，卒敛，宰告，主人降，北面于堂下，君抚之，主人拜稽颡，君降、升主人冯之，命主妇冯之。士之丧，将大敛，君不在，其余礼犹大夫也。铺绞𫄛，踊；铺衾，踊；铺衣，踊；迁尸，踊；敛衣，踊；敛衾，踊；敛绞𫄛，踊。
君抚大夫，抚内命妇；大夫抚室老，抚侄娣。君大夫冯父母、妻、长子，不冯庶子；士冯父母、妻、长子、庶子，庶子有子，则父母不冯其尸。凡冯尸者，父母先，妻子后。君于臣抚之，父母于子执之，子于父母冯之，妇于舅姑奉之，舅姑于妇抚之，妻于夫拘之，夫于妻于昆弟执之。冯尸不当君所。凡冯尸，兴必踊。
父母之丧，居倚庐、不涂，寝苫枕块，非丧事不言。君为庐宫之，大夫士襢之。既葬柱楣，涂庐不于显者。君、大夫、士皆宫之。凡非适子者，自未葬以于隐者为庐。既葬，与人立：君言王事，不言国事；大夫士言公事，不言家事。君既葬，王政入于国，既卒哭而服王事；大夫、士既葬，公政入于家，既卒哭、弁绖带，金革之事无辟也。既练，居垩室，不与人居。君谋国政，大夫、士谋家事。既祥，黝垩。祥而外无哭者；禫而内无哭者，乐作矣故也。禫而从御，吉祭而复寝。
期居庐，终丧不御于内者，父在为母为妻；齐衰期者，大功布衰九月者，皆三月不御于内。妇人不居庐，不寝苫。丧父母，既练而归；期九月者，既葬而归。公之丧，大夫俟练，士卒哭而归。大夫、士父母之葬，既练而归。朔月忌日，则归哭于宗室。诸父兄弟之丧，既卒哭而归。父不次于子，兄不次于弟。
君于大夫、世妇大敛焉；为之赐则小敛焉。于外命妇，既加盖而君至。于士，既殡而往；为之赐，大敛焉。夫人于世妇，大敛焉；为之赐，小敛焉。于诸妻，为之赐，大敛焉。于大夫外命妇，既殡而往。大夫、士既殡而君往焉，使人戒之，主人具殷奠之礼，俟于门外。见马首，先入门右，巫止于门外，祝代之先，君释菜于门内。祝先升自阼阶，负墉南面。君即位于阼。小臣二人执戈立于前，二人立于后。摈者进，主人拜稽颡。君称言，视祝而踊，主人踊。大夫则奠可也。士则出俟于门外，命之反奠，乃反奠。卒奠，主人先俟于门外，君退，主人送于门外，拜稽颡。君于大夫疾，三问之，在殡，三往焉；士疾，壹问之，在殡，壹往焉。君吊则复殡服。夫人吊于大夫、士，主人出迎于门外，见马首，先入门右。夫人入，升堂即位。主妇降自西阶，拜稽颡于下。夫人视世子而踊。奠如君至之礼。夫人退，主妇送于门内，拜稽颡；主人送于大门之外不拜。大夫君不迎于门外。入即位于堂下。主人北面，众主人南面；妇人即位于房中。若有君命，命夫命妇之命，四邻宾客，其君后主人而拜。君吊，见尸柩而后踊。大夫、士若君不戒而往，不具殷奠；君退必奠。
君大棺八寸，属六寸，椑四寸；上大夫大棺八寸，属六寸；下大夫大棺六寸，属四寸，士棺六寸。君里棺用朱绿，用杂金鐕；大夫里棺用玄绿，用牛骨鐕；士不绿。君盖用漆，三衽三束；大夫盖用漆，二衽二束；士盖不用漆，二衽二束。君、大夫鬊爪；实于绿中；士埋之。君殡用輴，攒至于上，毕涂屋；大夫殡以帱，攒置于西序，涂不暨于棺；士殡见衽，涂上帷之。熬，君四种八筐，大夫三种六筐，士二种四筐，加鱼腊焉。饰棺，君龙帷三池，振容。黼荒，火三列，黼三列。素锦褚，加伪荒。𫄸纽六。齐，五采五贝。黼翣二，黻翣二，画翣二，皆戴圭。鱼跃拂池。君𫄸戴六，𫄸披六。大夫画帷二池，不振容。画荒，火三列，黻三列。素锦褚。𫄸纽二，玄纽二。齐，三采三贝。黻翣二，画翣二，皆戴绥。鱼跃拂池。大夫戴前𫄸后玄，披亦如之。士布帷布荒，一池，揄绞。𫄸纽二，缁纽二。齐，三采一贝。画翣二，皆戴绥。士戴前𫄸后缁，二披用𫄸。君葬用辁，四綍二碑，御棺用羽葆。大夫葬用辁，二綍二碑，御棺用茅。士葬用国车。二綍无碑，比出宫，御棺用功布。凡封，用綍去碑负引，君封以衡，大夫士以咸。君命毋哗，以鼓封；大夫命毋哭；士哭者相止也。君松椁，大夫柏椁，士杂木椁。棺椁之间，君容柷，大夫容壶，士容甒。君里椁虞筐，大夫不里椁，士不虞筐。
