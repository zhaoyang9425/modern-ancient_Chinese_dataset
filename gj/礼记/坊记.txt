子言之：「君子之道，辟则坊与，坊民之所不足者也。」大为之坊，民犹逾之。故君子礼以坊德，刑以坊淫，命以坊欲。
子云：「小人贫斯约，富斯骄；约斯盗，骄斯乱。」礼者，因人之情而为之节文，以为民坊者也。故圣人之制富贵也使民富不足以骄，贫不至于约，贵不慊于上，故乱益亡。子云：「贫而好乐，富而好礼，众而以宁者，天下其几矣。《诗》云：『民之贪乱，宁为荼毒。』」故制：国不过千乘，都城不过百雉，家富不过百乘。以此坊民，诸侯犹有畔者。
子云：「夫礼者，所以章疑别微，以为民坊者也。」故贵贱有等，衣服有别，朝廷有位，则民有所让。子云：「天无二日，土无二王，家无二主，尊无二上，示民有君臣之别也。」《春秋》不称楚越之王丧，礼君不称天，大夫不称君，恐民之惑也。《诗》云：「相彼盍旦，尚犹患之。」子云：「君不与同姓同车，与异姓同车不同服，示民不嫌也。」以此坊民，民犹得同姓以弑其君。
子云：「君子辞贵不辞贱，辞富不辞贫，则乱益亡。」故君子与其使食浮于人也，宁使人浮于食。子云：「觞酒豆肉让而受恶，民犹犯齿；衽席之上让而坐下，民犹犯贵；朝廷之位让而就贱，民犹犯君。」《诗》云：「民之无良，相怨一方；受爵不让，至于已斯亡。」子云：「君子贵人而贱己，先人而后己，则民作让。」故称人之君曰君，自称其君曰寡君。子云：「利禄，先死者而后生者，则民不偝；先亡者而后存者，则民可以托。」《诗》云：「先君之思，以畜寡人。」以此坊民，民犹偝死而号无告。
子云：「有国家者，贵人而贱禄，则民兴让；尚技而贱车，则民兴艺。」故君子约言，小人先言。
子云：「上酌民言，则下天上施；上不酌民言，则犯也；下不天上施，则乱也。」故君子信让以莅百姓，则民之报礼重。《诗》云：「先民有言，询于刍荛。」
子云：「善则称人，过则称己，则民不争；善则称人，过则称己，则怨益亡。」《诗》云：「尔卜尔筮，履无咎言。」子云：「善则称人，过则称己，则民让善。」《诗》云：「考卜惟王，度是镐京；惟龟正之，武王成之。」子云：「善则称君，过则称己，则民作忠。」《君陈》曰：「尔有嘉谋嘉猷，入告尔君于内，女乃顺之于外，曰：此谋此猷，惟我君之德。于乎！是惟良显哉。」子云：「善则称亲，过则称己，则民作孝。」《大誓》曰：「予克纣，非予武，惟朕文考无罪；纣克予，非朕文考有罪，惟予小子无良。」
子云：「君子弛其亲之过，而敬其美。」《论语》曰：「三年无改于父之道，可谓孝矣。」高宗云：「三年其惟不言，言乃讙。」子云：「从命不忿，微谏不倦，劳而不怨，可谓孝矣。」《诗》云：「孝子不匮。」子云：「睦于父母之党，可谓孝矣。故君子因睦以合族。」《诗》云：「此令兄弟，绰绰有裕；不令兄弟，交相为愈。」
子云：「于父之执，可以乘其车，不可以衣其衣。君子以广孝也。」子云：「小人皆能养其亲，君子不敬，何以辨？」子云：「父子不同位，以厚敬也。」《书》云：「厥辟不辟，忝厥祖。」子云：「父母在，不称老，言孝不言慈；闺门之内，戏而不叹。」君子以此坊民，民犹薄于孝而厚于慈。子云：「长民者，朝廷敬老，则民作孝。」子云：「祭祀之有尸也，宗庙之主也，示民有事也。修宗庙，敬祀事，教民追孝也。」以此坊民，民犹忘其亲。
子云：「敬则用祭器。故君子不以菲废礼，不以美没礼。」故食礼：主人亲馈，则客祭；主人不亲馈，则客不祭。故君子茍无礼，虽美不食焉。《易》曰：「东邻杀牛，不如西邻之禴祭，实受其福。」《诗》云：「既醉以酒，既饱以德。」以此示民，民犹争利而忘义。
子云：「七日戒，三日齐，承一人焉以为尸，过之者趋走，以教敬也。」醴酒在室，醍酒在堂，澄酒在下，示民不淫也。尸饮三，众宾饮一，示民有上下也。因其酒肉，聚其宗族，以教民睦也。故堂上观乎室，堂下观乎上。《诗》云：「礼仪卒度，笑语卒获。」
子云：「宾礼每进以让，丧礼每加以远。」浴于中溜，饭于牖下，小敛于户内，大敛于阼，殡于客位，祖于庭，葬于墓，所以示远也。殷人吊于圹，周人吊于家，示民不偝也。子云：「死，民之卒事也，吾从周。」以此坊民，诸侯犹有薨而不葬者。子云：「升自客阶，受吊于宾位，教民追孝也。」未没丧不称君，示民不争也。故鲁《春秋》记晋丧曰：「杀其君之子奚齐及其君卓。」以此坊民，子犹有弑其父者。
子云：「孝以事君，弟以事长」，示民不贰也，故君子有君不谋仕，唯卜之日称二君。丧父三年，丧君三年，示民不疑也。父母在，不敢有其身，不敢私其财，示民有上下也。故天子四海之内无客礼，莫敢为主焉。故君适其臣，升自阼阶，即位于堂，示民不敢有其室也。父母在，馈献不及车马，示民不敢专也。以此坊民，民犹忘其亲而贰其君。子云：「礼之先币帛也，欲民之先事而后禄也。」先财而后礼，则民利；无辞而行情，则民争。故君子于有馈者，弗能见则不视其馈。《易》曰：「不耕获，不菑畬，凶。」以此坊民，民犹贵禄而贱行。子云：「君子不尽利以遗民。」《诗》云：「彼有遗秉，此有不敛穧，伊寡妇之利。」故君子仕则不稼，田则不渔；食时不力珍，大夫不坐羊，士不坐犬。《诗》云：「采葑采菲，无以下体，德音莫违，及尔同死。」以此坊民，民犹忘义而争利，以亡其身。
子云：「夫礼，坊民所淫，章民之别，使民无嫌，以为民纪者也。」故男女无媒不交，无币不相见，恐男女之无别也。以此坊民，民犹有自献其身。《诗》云：「伐柯如之何？匪斧不克；取妻如之何？匪媒不得；蓺麻如之何？横从其亩；取妻如之何？必告父母。」子云：「取妻不取同姓，以厚别也。」故买妾不知其姓，则卜之。以此坊民，鲁《春秋》犹去夫人之姓曰吴，其死曰孟子卒。子云：「礼，非祭，男女不交爵。」以此坊民，阳侯犹杀缪侯而窃其夫人。故大飨废夫人之礼。子云：「寡妇之子，不有见焉，则弗友也，君子以辟远也。」故朋友之交，主人不在，不有大故，则不入其门。以此坊民，民犹以色厚于德。子云：「好德如好色。」诸侯不下渔色。故君子远色以为民纪。故男女授受不亲。御妇人则进左手。姑姊妹女子子已嫁而反，男子不与同席而坐。寡妇不夜哭。妇人疾，问之不问其疾。以此坊民，民犹淫泆而乱于族。子云：「婚礼，婿亲迎，见于舅姑，舅姑承子以授婿，恐事之违也。」以此坊民，妇犹有不至者。
