茭对茨，荻对蒿。山麓对江皋。莺簧对蝶板，麦浪对松涛。骐骥足，凤凰毛。美誉对嘉褒。文人窥蠹简，学士书兔毫。马援南征载薏苡，张骞西使进葡萄。辩口悬河，万语千言常亹亹；词源倒峡，连篇累牍自滔滔。
梅对杏，李对桃。棫朴对旌旄。酒仙对诗史，德泽对恩膏。悬一榻，梦三刀。拙逸对贵劳。玉堂花烛绕，金殿月轮高。孤山看鹤盘云下，蜀道闻猿向月号。万事从人，有花有酒应自乐；百年皆客，一丘一壑尽吾豪。
台对省，署对曹。分袂对同胞。鸣琴对击剑，返辙对回艚。良借箸，操捉刀。香茗对醇醪。涓泉归海大，寸壤积山高。石室客来煎雀舌，画堂宾至饮羊羔。被谪贾生，湘水凄凉吟《𫛳鸟》;遭谗屈子，江潭憔悴著离骚。
