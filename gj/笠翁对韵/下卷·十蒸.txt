苹对蓼，芡对菱。雁弋对鱼罾。齐纨对鲁缟，蜀锦对吴绫。星渐没，日初升。九聘对三征。萧何曾作吏，贾岛昔为僧。贤人视履循规矩，大斧挥斤按准绳。野渡春风，人喜乘潮移酒舫；江天暮雨，客愁隔岸对渔灯。
谈对吐，谓对称。冉闵对颜曾。侯嬴对伯嚭，祖逖对孙登。抛白纻，宴红绫。胜友对良朋。争名如逐鹿，谋利似趋蝇。仁杰姨惭周不仕，王陵母识汉方兴。句写穷愁，浣花寄迹传工部；诗吟变乱，凝碧伤心叹右丞。
