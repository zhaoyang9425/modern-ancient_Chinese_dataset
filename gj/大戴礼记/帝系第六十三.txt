少典产轩辕，是为黄帝。
黄帝产元嚣，元嚣产𫊸极，𫊸极产高辛，是为帝喾。
帝喾产放勋，是为帝尧。
黄帝产昌意，昌意产高阳，是为帝颛顼。
颛顼产穷蝉，穷蝉产敬康，敬康产句芒，句芒产𫊸牛，𫊸牛产瞽叟，瞽叟产重华，是为帝舜，及产象，敖。
颛顼产鲧，鲧产文命，是为禹。
黄帝居轩辕之邱，娶于西陵氏之子，谓之嫘祖，氏产青阳及昌意。青阳降居泜水，昌意降居若水。
昌意娶于蜀山氏，蜀山氏之子谓之昌濮，氏产颛顼。
颛顼娶于滕氏，滕氏奔之子谓之女禄，氏产老童。
老童娶于竭水氏，竭水氏之子谓之高緺，氏产重黎及吴回。
吴回氏产陆终。
陆终氏娶于鬼方氏，鬼方氏之妹谓之女隤，氏产六子；孕而不粥，三年，启其左胁，六人出焉。其一曰樊，是为昆吾；其二曰惠连，是为参胡；其三曰篯，是为彭祖；其四曰莱言，是为云郐人；其五曰安，是为曹姓；其六曰季连，是为芈姓。
季连产什祖氏，什祖氏产内熊，九世至于渠，娄鲧出。
自熊渠有子三人，其孟之名为无康，为句亶王；其中之名为红，为鄂王；其季之名为疵，为戚章王。
昆吾者，卫氏也；参胡者，韩氏也；彭祖者，彭氏也；郐人者，郑氏也；曹姓者，邾氏也；季连者，楚氏也。
帝喾卜其四妃之子，而皆有天下。上妃有邰氏之女也，曰姜原，氏产后稷；次妃有娀氏之女也，曰简狄，氏产契；次妃曰陈隆氏，产帝尧；次妃陬訾氏，产帝挚。
帝尧娶于散宜氏之子，谓之女皇氏。
帝舜娶于帝尧之子，谓之女匽氏。
鲧娶于有莘氏之子，谓之女志氏，产文命。
禹娶于涂山氏之子，谓之女憍氏，产启。
