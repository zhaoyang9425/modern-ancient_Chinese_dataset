古者圣王昭义以别贵贱，以序尊卑，以体上下，然后民知尊君敬上，而忠顺之行备矣。
是故古者天子之官有典命官，掌诸侯之仪。大行人，掌诸侯之仪，以等其爵。故贵贱有别，尊卑有序，上下有差也。典命诸侯之五仪，诸臣之五等，以定其爵，故贵贱有别，尊卑有序，上下有差也。
命：上公九命为伯，其国家、宫室、车旌、衣服、礼仪、皆以九为节；诸侯诸伯七命，其国家、宫室、车旌、衣服、礼仪、皆以七为节；子男五命，其国家、宫室、车旌、衣服、礼仪、皆以五为节。
王之三公八命，其卿六命，其大夫四命。及其封也，皆加一等，其国家、宫室、车旌、衣服、礼仪亦如之。
凡诸侯之适子省于天子，摄君，则下其君之礼一等；未省，则以皮帛继子男。
公之孤四命，以皮帛视小国之君，其卿三命，其大夫再命，士一命，其宫室、车旌、衣服、礼仪、各视其命之数；侯伯之卿、大夫、士亦如之；子男之卿再命，其大夫一命，其士不命，其宫室、车旌、衣服、礼仪，各如其命之数。
礼：大行人以九仪别诸侯之命，等诸臣之爵，以同域国之礼而待其宾客。
上公之礼：执桓圭九寸，缫藉九寸，冕服九章，建常九旒，樊缨九就，贰车九乘，介九人，礼九牢，其朝位宾主之间九十步，饕礼九献，食礼九举。
诸侯之礼，执信圭七寸，缫藉七寸，冕服七章，建常七旒，樊缨七就，贰车七乘，介七人，礼七牢，其朝位宾主之间七十步，飨礼七献，食礼七举。诸伯执躬圭，其他皆如诸侯之礼。
诸子执谷璧五寸，缫藉五寸，冕服五章，建常五旒，樊缨五就，贰车五乘，介五人，礼五牢，其朝位宾主之间五十步，飨礼五献，食礼五举。
诸男执蒲璧，其他皆如诸子之礼。
凡大国之孤，执皮帛，以继小国之君。诸侯之卿、礼各下其君二等；以下及大夫、士皆如之。
天子之所以明章著此义者，以朝聘之礼也。是故千里之内，岁一见；千里之外、千五百里之内，二岁一见；千五百里之外、二千里之内，三岁一见；二千里之外、二千五百里之内，四岁一见；二千五百里之外、三千里之内，五岁一见；三千里之外，三千五百里之内，六岁一见。
各执其圭瑞，服其服，乘其辂，建其旌旗，施其樊缨，从其贰车，委积之以其牢礼之数，所以明别义也。
然后天子冕而执镇圭尺有二寸，藻藉尺有二寸，搢大圭，乘大辂，建大常，十有二旒，樊缨十有再就，贰车十有二乘。率诸侯而朝日于东郊，所以教尊尊也。
退而朝诸侯，为坛三成，宫旁一门。天子南乡见诸侯，土揖庶姓，时揖异姓，天揖同姓，所以别亲疏外内也。
公侯伯子男各以其旗就其位：诸公之国，中阶之前，北面东上；诸侯之国，东阶之东，西面北上；诸伯之国，西阶之西，东面北上；诸子之国，门东，北面东上；诸男之国，门西，北面东上。
及其将币也，公于上等，所以别贵贱，序尊卑也。
奠圭，降、拜、升、成拜，明臣礼也。
奉国地所出重物而献之，明臣职也。
内袒入门而右，以听事也。
明臣礼、臣职、臣事，所以教臣也。
率而祀天于南郊，配以先祖，所以教民报德，不忘本也。率而享祀于太庙，所以教孝也。
与之大射，以考其习礼乐而观其德行；与之图事，以观其能；傧而礼之，三飨三食三宴，以与之习立礼乐。
是故一朝而近者三年，远者六年。有德焉，礼乐为之益习，德行为之益修，天子之命为之益行。然后使诸侯世相朝，交岁相问，殷相聘，以习礼、考义、正刑、一德，以崇天子。故曰：朝聘之礼者，所以正君臣之义也。
诸侯相朝之礼，各执其圭瑞，服其服，乘其辂，建其旌旗，施其樊缨，从其贰车，委积之以其牢礼之数，所以别义也。
介绍而相见，君子于其所尊，不敢质，敬之至也。
君使大夫迎于境，卿劳于道，君亲郊劳致馆。
及将币，拜迎于大门外而庙受。北面拜贶，所以致敬也。三让而后升，所以致尊让也。敬让也者，君子之所以相接也。诸侯相接以敬让，则不相侵陵也。此天子之所以养诸侯，兵不用，而诸侯自为正之具也。
君亲致飨既还圭，飨食，致赠，郊送，所以相与习礼乐也。
诸侯相与习礼乐，则德行修而不流也。故天子制之，而诸侯务焉。
聘礼：上公七介，侯伯五介，子男三介，所以明贵贱也。介绍而传命，君子于其所尊，不敢质，敬之至也。三让而后传命，三让而后入庙门，三揖而后至阶，三让而后升，所以致尊让也。
君使士迎于境，大夫郊劳，君亲拜迎大门之内而庙受，北面拜贶，拜君命之辱，所以致敬让也。致敬让者，君子之所以相接也。致诸侯相接以敬让，则不相欺陵也。
卿为上摈，大夫为丞摈。君亲醴宾，宾私面私觌。致饔饩，既还圭璋贿赠，飨食燕，所以明宾主君臣之义也。
故天子之制诸侯，交岁相问，殷相聘，相厉以礼。使者聘而误，主君不亲飨食；所以耻厉之也。诸侯相厉以礼，则外不相侵，内不相陵。此天子所以养诸侯，兵不用，而诸侯自为正之具也。
以圭璋聘，重礼也；已聘而还圭璋，此轻财重礼之义也。诸侯相厉以轻财重礼，则民作让矣。主国待客，出入三积。既客于舍，五牢之具陈于内；米三十车、禾三十车、刍薪倍禾，皆陈于外；乘禽日五双，群介皆饩牢。壹食再飨，宴与时赐无数。所以重礼也。古之用财不能均如此，然而用财如此其厚者，言尽之于礼也；尽之于礼则内君臣不相陵，而外不相侵。故天子制之，而诸侯务焉。
古者，大行人掌大宾之礼，及大客之义，以亲诸侯。春朝诸侯而图天下之事，秋觐以比邦国之功，夏宗以陈天下之谋，冬遇以协诸侯之虑。时会以发四方之禁，殷同以施天下之政，时聘以结诸侯之好，殷眺以成邦国之贰，闲问以谕诸侯之志，归脤以教诸侯之福，贺庆以赞诸侯之喜，致会以补诸侯之灾。
天子之所以抚诸侯者：岁遍在，三岁遍眺，五岁遍省，七岁属象胥喻言语，协辞令，九岁属瞽史谕书名，听音声，十有一岁达瑞节，同度量，成牢礼，同数器，修法则，十有二岁，天子巡狩殷国。
是故诸侯上不敢侵陵，下不敢暴小民。然后诸侯之国札丧，则令赙补之；凶荒，则令赒委之；师役，则令槁禬之；有福事，则令庆贺之；有祸灾，则令哀吊之。凡此五物者，治其事故。
及其万民之利害为一书，其礼俗、政事、教治、刑禁之逆顺为一书，其悖逆暴乱，作慝欲犯令者为一书，其札丧、凶荒、厄贫为一书，其康乐、和亲、安平为一书。凡此五物者，无国别异之，天子以周知天下之政。是故诸侯附于德，服于义，则天下太平。
古者天子为诸侯不行礼义、不修法度、不附于德、不服于义，故使射人以射礼选其德行；职方氏、大行人以其治国，选其能功。诸侯之得失治乱定，然后明九命之赏以劝之，明九伐之法以震威之。尚犹有不附于德，不服于义者，则使掌交说之。故诸侯莫不附于德，服于义者。此天子之所以养诸侯，兵不用，而诸侯自为正之法也。
