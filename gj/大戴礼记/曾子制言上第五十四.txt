曾子曰：“夫行也者，行礼之谓也。夫礼，贵者敬焉，老者孝焉，幼者慈焉，少者友焉，贱者惠焉。此礼也，行之则行也，立之则义也。今之所谓行者，犯其上，危其下，衡道而强立之，天下无道，故若天下有道，则有司之所求也。
故君子不贵兴道之士，而贵有耻之士也；若由富贵兴道者与？贫贱，吾恐其或失也；若由贫贱兴道者与？富贵，吾恐其赢骄也。夫有耻之士，富而不以道则耻之，贫而不以道则耻之。
弟子！无曰不我知也，鄙夫鄙妇相会于𪪞阴，可谓密矣，明日则或扬其言矣；故士执仁与义而明行之，未笃故也，胡为其莫之闻也。杀六畜不当，及亲，吾信之矣；使民不时，失国，吾信之矣。
蓬生麻中，不扶自直，白沙在泥，与之皆黑；是故人之相与也，譬如舟车然，相济达也，己先则援之，彼先则推之；是故，人非人不济，马非马不走，土非土不高，水非水不流。
君子之为弟也，行则为人负，无席则寝其趾，使之为夫人则否。近世无贾，在田无野，行无据旅，苟若此，则夫杖可因笃焉。
富以苟，不如贫以誉；生以辱，不如死以荣。辱可避，避之而已矣；及其不可避也，君子视死若归。父母之雠，不与同生；兄弟之雠，不与聚国，朋友之雠，不与聚乡，族人之雠，不与聚邻；良贾深藏若虚，君子有盛教如无。”
弟子问于曾子曰：“夫士，何如则可以为达矣？”曾子曰：“不能则学，疑则问，欲行则比贤，虽有险道，循行达矣。今之弟子，病下人不知事贤，耻不知而又不问，欲作则其知不足，是以惑暗，惑暗，终其世而已矣，是谓穷民也。”
曾子门弟子或将之晋，曰：“吾无知焉。”曾子曰：“何必然，往矣！有知焉，谓之友；无知焉，谓之主。且夫君子执仁立志，先行后言，千里之外，皆为兄弟，苟是之不为，则虽汝亲，庸孰能亲汝乎？”
