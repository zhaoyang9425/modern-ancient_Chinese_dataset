公曰："今日少闲，我请言情于子。"子愀焉变色，迁席而辞曰："君不可以言情于臣，臣请言情于君，君则不可。"
公曰："师之而不言情焉？其私不同。"子曰："否，臣事君而不言情于君则不臣，君而不言情于臣则不君。有臣而不臣犹可，有君而不君，民无所错手足。"
公曰："君度其上下咸通之，权其轻重居之；准民之色，目既见之；鼓民之声，耳既闻之；动民之德，心既和之；通民之欲，兼而壹之；爱民亲贤而教不能，民庶说乎？"
子曰："说则说矣，可以为家，不可以为国。"公曰："可以为家，胡为不可以为国？国之民、家之民也。"
子曰："国之民诚家之民也；然其名异，不可同也。同名同食曰同等。唯不同等，民以知极。故天子昭有神于天地之间，以示威于天下也；诸侯修礼于封内，以事天子；大夫修官守职，以事其君；士修四卫，执技论力，以听乎大夫；庶人仰视天文，俯视地理，力时使，以听乎父母。此唯不同等，民以可治也。"
公曰："善哉！上与下不同乎？"子曰："将以时同、时不同；上谓之闲，下谓之多疾。君时同于民，布政也；民时同于君，服听也；上下相报，而终于施。大犹已成，发其小者；远犹已成，发其近者；将行重器，先其轻者。先清而后浊者，天地也。天政曰正，地政曰生，人政曰辨。苟本正则华英必得其节以秀孚矣，此官民之道也。"
公曰："善哉！请少复进焉。"子曰："昔尧取人以状，舜取人以色，禹取人以言，汤取人以声，文王取人以度，此四代五王之取人以治天下如此"。
公曰："嘻！善之不同也。"子曰："何谓其不同也？"公曰："同乎？"子曰："同。"公曰："人状可知乎？"子曰："不可知也。"
公曰："五王取人，各有以举之，胡为人之不可知也？"子曰："五王取人，比而视，相而望。五王取人各以己焉，是以同状。"
公曰："以子相人何如？"子曰："否，丘则不能五王取人。丘也传闻之以委于君，丘则否能，亦又不能。"
公曰："我闻子之言始蒙矣。"子曰："由君居之，成于纯，胡为其蒙也？虽古之治天下者，岂生于异州哉？"
昔虞舜以天德嗣尧，布功散德制礼。朔方幽都来服；南抚交趾，出入日月，莫不率俾，西王母来献其白琯。粒食之民昭然明视，民明教，通于四海，海外肃慎北发渠搜氐羌来服。
舜崩，有禹代兴，禹卒受命，乃迁邑姚姓于陈。作物配天，修使来力。民明教，通于四海，海之外，肃慎、北发、渠搜、氐、羌来服。
禹崩，十有七世，乃有末孙桀即位。桀不率先王之明德，乃荒耽于酒，淫泆于乐，德昏政乱，作宫室高台污池，土察，以民为虐，粒食之民惛焉几亡。
乃有商履代兴。商履循礼法，以观天子，天子不说，则嫌于死。成汤卒受天命，不忍天下粒食之民刈戮，不得以疾死，故乃放移夏桀，散亡其佐。乃迁姒姓于杞。发厥明德，顺民天心啬地，作物配天，制典慈民。咸合诸侯，作八政，命于总章。服禹功以修舜绪，为副于天。粒食之民昭然明视，民明教，通于四海，海之外肃慎、北发、渠搜、氐、羌来服。
成汤卒崩，殷德小破，二十有二世，乃有武丁即位。开先祖之府，取其明法，以为君臣上下之节，殷民更服，近者说，远者至，粒食之民昭然明视。
武丁卒崩，殷德大破，九世，乃有末孙纣即位。纣不率先王之明德，乃上祖夏桀行，荒耽于酒，淫泆于乐，德昏政乱，作宫室高台污池，土察，以为民虐，粒食之民忽然几亡。
乃有周昌霸，诸侯佐之。纣不说诸侯之听于周昌，乃退伐崇许魏，以客事天子。文王卒受天命，作物配天，制无用，行三明，亲亲尚贤。民明教，通于四海，海之外肃慎、北发、渠搜、氐、羌来服。
君其志焉，或徯将至也。"
公曰："大哉，子之教我政也；列五王之德，烦烦如繁诸乎！"
子曰："君无誉臣，臣之言未尽，请尽臣之言，君如财之。"曰："于此有功匠焉、有利器焉、有措扶焉，以时令其藏必周密。发如用之，可以知古，可以察今；可以事亲，可以事君；可用于生，又用之死。吉凶并兴，祸福相生，卒反生福，大德配天。"
公愀然其色曰："难立哉！"子曰："臣愿君之立知如以观闻也；时天之气，用地之财，以生杀于民，民之死不可以教。"
公曰："我行之，其可乎？"子曰："唯此在君。君曰足，臣恐其不足；君曰不足，臣则曰足。举其前必举其后，举其左必举其右。君既教矣，安能无善。"
公吁焉其色曰："大哉，子之教我制也。政之丰也，如木之成也。"
子曰："君知未成，言未尽也。凡草木根鞁伤则枝叶必偏枯，偏枯是为不实。谷亦如之，上失政、大及小人畜谷。"
公曰："所谓失政者，若夏商之谓乎？"子曰："否，若夏商者，天夺之魄，不生德焉。"
公曰："然则何以谓失政？"子曰："所谓失政者：疆蒌未亏，人民未变，鬼神未亡，水土未絪；糟者犹糟，实者犹实，玉者犹玉，血者犹血，酒者犹酒。优以继愖，政出自家门，此之谓失政也。非天是反，人自反。臣故曰君无言情于臣，君无假人器，君无假人名。"公曰："善哉！"
