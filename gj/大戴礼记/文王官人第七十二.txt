王曰："太师，慎维深思，内观民务，察度情伪，变官民能，历其才艺，女维敬哉。女何慎乎非伦，伦有七属，属有九用，用有六微：一曰观诚，二曰考志，三曰视中，四曰观色，五曰观隐，六曰揆德。"
王曰："於乎，女因方以观之。富贵者观其礼施也，贫穷者观其有德守也，嬖宠者观其不骄奢也，隐约者观其不慑惧也。
其少观其恭敬好学而能弟也，其壮观其絜廉务行而胜其私也，其老观其意宪慎强其所不足而不逾也。父子之闲观其孝慈也，兄弟之闲观其和友也，君臣之闲观其忠惠也，乡党之闲观其信惮也。
省其居处，观其义方；省其丧哀，观其贞良；省其出入，观其交友；省其交友，观其任廉。考之以观其信，挈之以观其知，示之难以观其勇，烦之以观其治，淹之以利以观其不贪，蓝之以乐以观其不宁，喜之以物以观其不轻，怒之以观其重，醉之以观其不失也，纵之以观其常，远使之以观其不贰，迩之以观其不倦，探取其志以观其情，考其阴阳以观其诚，覆其微言以观其信，曲省其行以观其备成，此之谓'观诚'也。
二曰，方与之言，以观其志。志殷如〈湥中"犬改文"〉，其气宽以柔，其色俭而不谄，其礼先人，其言后人，见其所不足，曰日益者也。
如临人以色，高人以气，贤人以言，防其不足，伐其所能，曰日损者也。其貌直而不侮，其言正而不私，不饰其美，不隐其恶，不防其过，曰有质者也。
其貌固呕，其言工巧，饰其见物，务其小征，以故自说，曰无质者也。
喜怒以物，而色不作；烦乱之，而志不营；深道以利，而心不移；临慑以威，而气不卑，曰平心而固守者也。
喜怒以物而变易知，烦乱之而必不裕，示之以利而易移，临慑以威而易慑，曰鄙心而假气者也。
执之以物而遫决，惊之以卒而度料，不学而性辨，曰有虑者也。
难投以物，难说以言，知一如不可以解也，困而不知其止，无辨而自慎，曰愚赣者也。
营之以物而不虞，犯之以卒而不惧，置义而不可迁，临之以货色而不可营，曰絜廉而果敢者也。
易移以言，存志不能守锢，已诺无断，曰弱志者也。
顺与之弗为喜，非夺之弗为怒，沈静而寡言，多稽而俭貌，曰质静者也。
辨言而不固行，有道而先困，自慎而不让，当如强之，曰始妒诬者也。
征清而能发，度察而能尽，曰治志者也。
华如诬，巧言、令色、足恭一也，皆以无为有者也。此之为考志。
三曰诚在其中，此见于外；以其见占其隐，以其细占其大，以其声处其气。初气主物，物生有声；声有刚有柔，有浊有清，有好有恶。咸发于声也。
心气华诞者，其声流散；心气顺信者，其声顺节；心气鄙戾者，其声斯丑；心气宽柔者，其声温好。信气中易，义气时舒，智气简备，勇气壮直。
听其声，处其气，考其所为，观其所由，察其所安；以其前占其后，以其见占其隐，以其小占其大。此之谓'视中'也。
四曰民有五性：喜、怒、欲、惧、忧也。喜气内畜，虽欲隐之，阳喜必见。怒气内畜，虽欲隐之，阳怒必见。欲气内畜，虽欲隐之，阳欲必见。惧气内畜，虽欲隐之，阳惧必见。忧悲之气内畜，虽欲隐之，阳忧必见。五气诚于中，发形于外，民情不隐也。
喜色由然以生，怒色拂然以侮，欲色呕然以偷，惧色薄然以下，忧悲之色累然而静。
诚智必有难尽之色，诚仁必有可尊之色，诚勇必有难慑之色，诚忠必有可亲之色，诚絜必有难污之色，诚静必有可信之色。
质色皓然固以安，伪色缦然乱以烦；虽欲故之中，色不听也，虽变可知；此之谓观色也。
五曰生民有灵阳，人有多隐其情，饰其伪，以赖于物，以攻其名也。有隐于仁质者，有隐于知理者，有隐于文艺者，有隐于廉勇者，有隐于忠孝者，有隐于交友者。如此者不可不察也。
小施而好大得，小让而好大事，言愿以为质，伪爱以为忠，面宽而貌慈，假节以示人，故其行以攻其名。如此者隐于仁质也。
推前恶，忠府知物焉；首成功，少其所不足；虑诚不及，佯为不言；内诚不足，色示有馀；故知以动人，自顺而不让；错辞而不遂，莫知其情。如是者隐于知理者也。
素动人以言，涉物而不终；问则不对，详为不穷；色示有馀；有道而自顺用之，物穷则为深。如此者隐于文艺者也。
廉言以为气，骄厉以为勇，内恐外悴，无所不至，敬再其说以诈临人。如此者隐于廉勇者也。
自事其亲，好以告人，乞言劳醉，而面于敬爱，饰其见物，故得其名，名扬于外不诚于内，伐名以事其亲戚，以故取利，分白其名，以私其身。如此者隐于忠孝者也。
阴行以取名，比周以相誉，明知贤可以征，与左右不同而交，交必重己。心说之而身不近之，身近之而实不至，而懽忠不尽，懽忠尽见于众而貌克。如此者隐于交友者也。
此之谓'观隐'也。
六曰言行不类，终始相悖，阴阳克易，外内不合，虽有隐节见行，曰非诚质者也。
其言甚忠，其行甚平，其志无私，施不在多，静而寡类，庄而安人，曰有仁心者也。
事变而能治，物善而能说，浚穷而能达，错身立方而能遂，曰广知者也。
少言如行，恭俭以让，有知而不伐，有施而不置，曰慎谦良者也。
微忽之言久而可复，幽闲之行独而不克，行其亡如其存。曰顺信者也。
贵富虽尊，恭俭而能施；众强严威，有礼而不骄，曰有德者也。
隐约而不慑，安乐而不奢，勤劳之不变，喜怒之如度晰，曰守也。
置方而不毁，廉絜而不戾，立强而无私，曰经正者也。
正静以待命，不召不至，不问不言，言不过行，行不过道，曰沈静者也。
忠爱以事其亲，欢欣以敬之，尽力而不面敬以安人，以故名不生焉，曰忠孝者也。
合志如同方，共其忧而任其难，行忠信而不相疑，迷隐远而不相舍。曰至友者也。
心色辞气，其入人甚俞，进退工，故其与人甚巧，其就甚速，其叛人甚易。曰位志者也。
饮食以亲，货贿以交，接利以合，故得望誉征利，而依隐于物，曰贪鄙者也。
质不断，辞不至；少其所不足，谋而不已，曰伪诈者也。
言行亟变，从容谬易，好恶无常，行身不类。曰无诚志者也。
小知而不大决，小能而不大成，顾小物而不知大论，亟变而多私，曰华诞者也。
规谏而不类，道行而不平。曰巧名者也。
故事阻者不夷，畸鬼者不仁，面誉者不忠，饰貌者不情，隐节者不平，多私者不义，扬言者寡信。此之谓'揆德'。"
王曰："太师！女推其往言，以揆其来行；听其来言，以省往行；观其阳，以考其阴；察其内，以揆其外。是隐节者可知，伪饰无情者可辨，质诚居善者可得，忠惠守义者可见也。"
王曰："於乎敬哉！女何慎乎非心？何慎乎非人？人有六征，六征既成，以观九用，九用既立。一曰取平仁而有虑者，二曰取慈惠而有理者，三曰取直愍而忠正者，四曰取顺直而察听者，五曰取临事而絜正者，六曰取慎察而絜廉者，七曰取好谋而知务者，八曰取接给而广中者，九曰取猛毅而独断者，此之谓九用也。
平仁而有虑者，使是治国家而长百姓；慈惠而有理者，使是长乡邑而治父子；直愍而忠正者，使是莅百官而察善否；慎直而察听者，使是长民之狱讼，出纳辞令；临事而絜正者，使是守内藏而治出入；慎察而絜廉者，使是分财临货主赏赐；好谋而知务者，使是治壤地而长百工；接给而广中者，使是治诸侯而待宾客；猛毅而独断者，使是治军事为边境。因方而用之，此之谓官能也。
九用有征，乃任七属：一曰国则任贵，二曰乡则任贞，三曰官则任长，四曰学则任师，五曰族则任宗，六曰家则任主，七曰先则任贤。"
正月王亲命七属之人曰："於乎！慎维深，内观民务，本慎在人。女平心去私，慎用六证，论辨九用，以交一人，予亦不私。女废朕命，乱我法，罪致不赦。"三戒然后及论，王亲受而考之，然后论成。
