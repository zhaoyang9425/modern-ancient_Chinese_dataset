正月：启蛰。言始发蛰也。
雁北乡。
先言雁而后言乡者，何也？见雁而后数其乡也。乡者，何也？乡其居也，雁以北方为居。何以谓之居？生且长焉尔。“九月遰鸿雁”，先言遰而后言鸿雁，何也？见遰而后数之，则鸿雁也。何不谓南乡也？曰：非其居也，故不谓南乡。记鸿雁之遰也，如不记其乡，何也？曰：鸿不必当小正之遰者也。
雉震呴。
震也者，鸣也。呴也者，鼓其翼也。正月必雷，雷不必闻，惟雉为必闻。何以谓之雷？则雉震呴，相识以雷。
鱼陟负冰。
陟，升也。负冰云者，言解蛰也。
农纬厥耒。
纬，束也。束其耒云尔者，用是见君之亦有耒也。
初岁祭耒始用𥮾。
初岁祭耒，始用𥮾也。𥮾也者，终岁之用祭也。其曰"初"云尔者，言是月始用之也。初者，始也。或曰：祭韭也。
囿有见韭。
囿也者，园之燕者也。
时有俊风。
俊者，大也。大风，南风也。何大于南风也？曰：合冰必于南风，解冰必于南风；生必于南风，收必于南风；故大之也。
寒日涤冻涂。
涤也者，变也，变而暖也。冻涂也者，冻下而泽上多也。
田鼠出。
田鼠者，嗛鼠也，记时也。
农率均田。
率者，循也。均田者，始除田也，言农夫急除田也。
獭献鱼。
獭祭鱼，其必与之献，何也？曰：非其类也。祭也者，得多也，善其祭而后食之。"十月豺祭兽"，谓之"祭"；"獭祭鱼"，谓之"献"；何也？豺祭其类，獭祭非其类，故谓之"献"，大之也。
鹰则为鸠。
鹰也者，其杀之时也。鸠也者，非其杀之时也。善变而之仁也，故其言之也，曰"则"，尽其辞也。
农及雪泽。
言雪泽之无高下也。
初服于公田。
古有公田焉者。古者先服公田，而后服其田也。
采芸。
为庙采也。
鞠则见。
鞠者何？星名也。鞠则见者，岁再见尔。
初昏参中。
盖记时也云。
斗柄县在下。
言斗柄者，所以著参之中也。
柳稊。
稊也者，发孚也。
梅、杏、杝桃则华。
杝桃，山桃也。
缇缟。
缟也者，莎随也。缇也者，其实也。先言缇而后言缟，何也？缇先见者也。何以谓之？小正以著名也。
鸡桴粥。
粥也者，相粥之时也。或曰：桴，妪伏也。粥，养也。
二月：往耰黍，禅。
禅，单也。
初俊羔助厥母粥。
俊也者，大也。粥也者，养也。言大羔能食草木，而不食其母也。羊盖非其子而后养之，善养而记之也。或曰：夏有煮祭，祭者用羔。是时也，不足喜乐，善羔之为生也而祭之，与羔羊腹时也。
绥多女士。
绥，安也。冠子取妇之时也。
丁亥万用入学。
丁亥者，吉日也。万也者，干戚舞也。入学也者，大学也。谓今时大舍采也。
祭鲔。
祭不必鲔，记鲔何也？鲔之至有时，美物也。鲔者，鱼之先至者也，而其至有时，谨记其时。
荣堇、采蘩。
堇，菜也。蘩，由胡；由胡者，蘩母也；蘩母者，旁勃也。皆豆实也，故记之。
昆小虫抵蚳。
昆者，众也，由魂魂也。由魂魂也者，动也，小虫动也。其先言动而后言虫者。何也？万物至是，动而后著。抵，犹推也。蚳。螘卵也，为祭醢也。取之则必推之，推之不必取之，取必推而不言取。
来降燕。
乃睇燕乙也。降者，下也。言来者何也？莫能见其始出也，故曰‘来降’。言‘乃睇’何也？睇者，眄也。眄者，视可为室者也。百鸟皆曰巢，{穴犮}穴取与之室，何也？操泥而就家，人人内也。
剥鱓。以为鼓也。
有鸣仓庚。
仓庚者，商庚也。商庚者，长股也。
荣芸，时有见稊，始收。
有见稊而后始收，是小正序也。小正之序时也，皆若是也。稊者，所为豆实。
三月：参则伏。
伏者，非亡之辞也。星无时而不见，我有不见之时，故曰伏云。
摄桑。
桑摄而记之，急桑也。
委杨。
杨则苑而后记之。
韦羊。
羊有相还之时，其类韦々然，记变尔。或曰：韦，羝也。
螜则鸣。
螜，天蝼也。
颁冰。
颁冰也者，分冰以授大夫也。
采识。
识，草也。
妾、子始蚕。
先妾而后子，何也？曰：事有渐也，言事自卑者始。
执养宫事。
执，操也。养，大也。
祈麦实。
麦实者，五谷之先见者，故急祈而记之也。
越有小旱。
越，于也。记是时恒有小旱。
田鼠化为𫛪。
𫛪，鹌也。变而之善，故尽其辞也。𫛪为鼠，变而之不善，故不𫛪尽其辞也。
拂桐芭。
拂也者，拂也。桐芭之时也。或曰：言桐芭始生貌拂拂然也。
鸣鸠。
言始相命也。先鸣而后鸠，何也？鸠者鸣，而后知其鸠也。
四月：昴则见。
初昏南门正。
南门者，星也。岁再见。壹正，盖大正所取法也。
鸣札。
札者，宁县也。鸣而后知之，故先鸣而后札。
囿有见杏。
囿者，山之燕者也。
鸣蜮。
蜮也者，或曰，屈造之属也。
王萯秀。
取荼。
荼也者，以为君荐蒋也。
秀幽。
越有大旱。
记时尔。
执陟攻驹。
执也者，始执驹也。执驹也者，离之去母也。陟，升也。执而升之君也。攻驹也者，教之服车，数舍之也。
五月：参则见。
参也者，伐星也，故尽其辞也。
浮游有殷。
殷，众也。浮游，殷之时也。浮游者，渠略也，朝生而莫死。称“有”，何也？有见也。
鴂则鸣。
鴂者，百鹩也。鸣者，相命也。其不辜之时也，是善之，故尽其辞也。
时有养日。
养，长也。一则在本，一则在末，故其记曰"时养日"云也。
乃瓜。
乃者，急瓜之辞也。瓜也者，始食瓜也。
良蜩鸣。
良蜩也者，五采具。
匽之兴，五日翕，望乃伏。
其不言“生”而称“兴”，何也？不知其生之时，故曰“兴”。以其兴也，故言之“兴”。五日翕也。望也者，月之望也。而伏云者，不知其死也，故谓之“伏”。五日也者，十五日也。翕也者，合也。伏也者，入而不见也。
启灌蓝蓼。
启者，别也，陶而疏之也。灌也者，聚生者也。记时也。
鸠为鹰。
唐蜩鸣。
唐蜩者，匽也。
初昏大火中。
大火者，心也。心中，种黍、菽、糜时也。
煮梅。
为豆实也。
蓄兰。
为沐浴也。
菽糜。
以在经中，又言之时，何也？是食矩关而记之。
颁马。
分夫妇之驹也。
将闲诸则。
或取离驹纳之法则也。
六月：初昏斗柄正在上。
五月大火中，六月斗柄正在上，用此见斗柄之不正当心也，盖当依依尾也。
煮桃。
桃也者，杝桃也；杝桃也者，山桃也；煮以为豆实也。
鹰始挚。
始挚而言之，何也？讳杀之辞也，故言挚云。
七月：
秀雚苇。
未秀则不为雚苇，秀然后为雚苇，故先言秀。
狸子肇肆。
肇，始也。肆，遂也。言其始遂也。其或曰：肆杀也。
湟潦生苹。
湟，下处也。有湟，然后有潦；有潦，而后有苹草也。
爽死。
爽也者，犹疏也。
荓秀。
荓也者，马帚也。
汉案户。
汉也者，河也。案户也者，直户也，言正南北也。
寒蝉鸣。
寒蝉也者，蝭〈虫乐〉也。
初昏织女正东乡。
时有霖雨。
灌荼。
灌，聚也。荼，雚苇之秀，为蒋褚之也。雚未秀为菼，苇未秀为芦。斗柄县在下则旦。
八月：剥瓜。
畜瓜之时也。
玄校。
玄也者，黑也。校也者，若绿色然，妇人未嫁者衣之。
剥枣。
剥也者，取也。
粟零。
零也者，降也。零而后取之，故不言剥也。
丹鸟羞白鸟。
丹鸟者，谓丹良也。白鸟，谓闽蚋也。其谓之鸟，何也？重其养者也。有翼者为鸟。羞也者，进也，不尽食也。
辰则伏。
辰也者，谓星也。伏也者，入而不见也。
鹿人从。
鹿人从者：从，群也。鹿之养也离，群而善之。离而生，非所知时也，故记从、不记离。君子之居幽也，不言。或曰：人从也者，大者于外，小者于内率之也。
𫛪为鼠。
参中则旦。
九月：内火。
内火也者，大火；大火也者，心也。
遰鸿雁。
遰，往也。
主夫出火。
主以时纵火也。
陟玄鸟蛰。
陟，升也。玄鸟也者，燕也。先言“陟”而后言“蛰”，何也？陟而后蛰也。
熊、罴、貊、貉、鼪、鼬则穴，若蛰而。
荣鞠树麦。
鞠，草也。鞠荣而树麦，时之急也。
王始裘。
王始裘者，何也？衣裘之时也。
辰系于日。
雀入于海为蛤。
盖有矣，非常入也。
十月：豺祭兽。
善其祭而后食之也。
初昏南门见。
南门者，星名也，及此再见矣。
黑鸟浴。
黑鸟者，何也？乌也。浴也者，飞乍高乍下也。
时有养夜。
养者，长也；若日之长也。
玄雉入于淮，为蜃。
蜃者，蒲卢也。
织女正北乡，则旦。
织女，星名也。
十一月：王狩。
狩者，言王之时田也，冬猎为狩。
陈筋革。
陈筋革者，省兵甲也。
啬人不从。
不从者，弗行。
于时月也，万物不通。
陨麋角。
陨，坠也。日冬至，阳气至，始动，诸向生皆蒙蒙符矣，故麋角陨，记时焉尔。
十二月：鸣弋。
弋也者，禽也。先言“鸣”而后言“弋”者，何也？鸣而后知其弋也。
元驹贲。
元驹也者，螘也。贲者，何也？走于地中也。
纳卵蒜。
卵蒜也者，本如卵者也。纳者，何也？纳之君也。
虞人入梁。
虞人，官也。梁者，主设罔罟者也。
陨麋角。
盖阳气旦睹也，故记之也。
