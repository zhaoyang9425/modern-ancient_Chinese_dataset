君子曰：学不可以已矣，青取之于蓝，而青于蓝；水则为冰，而寒于水；木直而中绳，𫐓而为轮，其曲中规，枯暴不复挺者，𫐓使之然也。
是故不升高山，不知天之高也；不临深谿，不知地之厚也；不闻先王之遗道，不知学问之大也。于越戎貉之子，生而同声，长而异俗者，教使之然也。
是故木从绳则直，金就砺则利，君子博学如日参己焉，故知明则行无过。诗云："嗟尔君子，无恒安息；靖恭尔位，好是正直；神之听之，介尔景福。"神莫大于化道，福莫长于无咎。
孔子曰："吾尝终日思矣，不如须臾之所学。"吾尝跂而望之，不如升高而博见也；升高而招，非臂之长也，而见者远；顺风而呼，非声加疾也，而闻者著；假车马者，非利足也，而致千里；假舟楫者，非能水也，而绝江海；君子之性非异也，而善假于物也。
南方有鸟，名曰〈虫妄〉鸠，以羽为巢，编之以发，系之苇苕，风至苕折，子死卵破，巢非不完也，所系者然也。西方有木，名曰射干，茎长四寸，生于高山之上，而临百仞之渊，木茎非能长也，所立者然也。蓬生麻中，不扶自直。兰氏之根，怀氏之苞，渐之滫中，君子不近，庶人不服，质非不美也，所渐者然也。
是故君子靖居恭学，修身致志，处必择乡，游必就士，所以防僻邪而道中正也。
物类之从，必有所由；荣辱之来，各象其德。肉腐出虫，鱼枯生蠹；殆教亡身，祸灾乃作。强自取折，柔自取束；邪秽在身，怨之所构。布薪若一火就燥，平地若一水就湿，草木畴生，禽兽群居，物各从其类也。
是故正鹄张，而弓矢至焉；林木茂，而斧斤至焉。树成荫，而鸟息焉；醯酸，而蚋聚焉，故言有召祸，行有招辱，君子慎其所立焉。
积土成山，风雨兴焉；积水成川，蛟龙生焉；积善成德，神明自传，圣心备矣。是故不积跬步，无以致千里；不积小流，无以成江海；骐骥一跞，不能千里；驽马无极，功在不舍；楔而舍之，朽木不折；楔而不舍，金石可镂。
夫螾无爪牙之利，筋脉之强，上食晞土，下饮黄泉者，用心一也。蟹二螯八足，非蛇夔之穴，而无所寄讬者，用心躁也。是故无愤愤之志者，无昭昭之明；无绵绵之事者，无赫赫之功；行跂涂者不至，事两君者不容；目不能两视而明，耳不能两听而聪；腾蛇无足而腾，鼫鼠五伎而穷。诗云："鸤鸠在桑，其子七兮；淑人君子，其仪一兮；其仪一兮，心若结兮。"君子其结于一也。
昔者瓠巴鼓瑟，而沈鱼出听；伯牙鼓琴，而六马仰秣，夫声无细而不闻，行无隐而不行；玉居山而木润，渊生珠而岸不枯；为善而不积乎？岂有不至哉？
孔子曰："野哉！君子不可以不学，见人不可以不饰。"不饰无貌，无貌不敬，不敬无礼，无礼不立。夫远而有光者，饰也；近而逾明者，学也。譬如洿邪，水潦灟焉，莞蒲生焉，从上观之，谁知其非源泉也。
珠者，阴之阳也，故胜火；玉者，阳之阴也，故胜水；其化如神，故天子藏珠玉，诸侯藏金石，大夫畜犬马，百姓藏布帛。不然，则强者能守之，知者能秉之，贱其所贵，而贵其所贱；不然，矜寡孤独不得焉。
子贡曰："君子见大川必观，何也？"孔子曰："夫水者，君子比德焉：偏与之而无私，似德；所及者生，所不及者死，似仁；其流行庳下，倨句皆循其理，似义；其赴百仞之谿不疑，似勇；浅者流行，深渊不测，似智；弱约危通，似察；受恶不让，似贞；苞裹不清以入，鲜洁以出，似善化；必出，量必平，似正；盈不求概，似厉；折必以东西，似意，是以见大川必观焉。"
