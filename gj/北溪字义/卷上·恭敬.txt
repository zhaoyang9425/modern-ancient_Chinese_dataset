恭就貌上说，敬就心上说。恭主容，敬主事。
恭有严底意，敬字较实。
身体严整，容貌端庄，此是恭底意。但恭只是敬之见于外者，敬只是恭之存于中者。敬与恭不是二物，如形影然，未有内无敬而外能恭者，亦未有外能恭而内无敬者。此与忠信、忠恕相关一般。
“坐如尸，立如齐”，便是敬之容。“正其衣冠，尊其瞻视，俨然人望而畏之。”便是恭之容。
敬，工夫细密；恭，气象阔大。敬，意思卑屈；恭，体貌尊严。
文公曰：以成德而论，则敬字不如恭之安。以学者做工夫而言，则恭字不如敬之切。
古人皆如此著力，如尧之钦明，舜之温恭，汤之圣敬日跻，文王之缉熙敬止，都是如此。
