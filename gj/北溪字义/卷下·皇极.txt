书所谓“皇极”，皇者，君也。极者，以一身为天下至极之标准也。孔安国训作大中，全失了字义。人君中天下而立，则正身以为四方之标准，故谓之皇极。若就君德论，则德到这处，极至而无以加。以孝言之，则极天下之孝；以弟言之，则极天下之弟。德极其至，而天下之人以为标准，周礼所谓“以为民极”，正是此意。
诗说“立我烝民，莫非尔极”，又是就牟麦上论。后稷以此教民，民亦以此为准则。
皇极，域中之大宝，又是就崇高富贵之位而言。大君，极至之位，四面尊仰，无以复加，所以谓之大宝，亦谓之宝极。商邑，四方之极，则以其居中为四方之极，而四方辐辏，至此而无以复加也。 中国古籍全录
自孔安国训皇极为大中，后来谷永疏言“明王正五事，建大中以承天心”，便都循习其说，更不复知古人立字本义。且如“皇则受之，皇之不极”训为“大则受之，大之不中”，“惟皇作极”训为“惟大作中”，成甚等语？义理如何通得？
