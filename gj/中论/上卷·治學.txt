昔之君子成德立行，身没而名不朽，其故何哉？学也（此二字徐本脱）。学也者，所以疏神逹思，怡（《御览》卷六百七作"治"）情理性，圣人之上务也。民之初载，其蒙未知。譬如宝在于玄室，有所求而不见（此四句《御览》作"初学则如夜在玄室，所求不得"），白日照焉，则群物斯辩（徐湘琳曰："清王谟《汉魏丛书》辑本作'辨'"按二字通。）矣。学者，心之白日也。故先王立教官，掌教国子（徐湘琳曰："教字衍文。《两京遗编》、《汉魏丛书》本无'教'字，可据删。"按明程荣《汉魏丛书》本、《四库全书》本有"教"字。《周礼》："诸子掌国子之倅，掌其戒令，与其教治．"《通典》卷五十三："乐正，乐官之长，掌国子之教．幼者教之于小学，长者教之于大学．""掌教国子"即"掌国子之教"，疑不可删），教以六德，曰：智、仁、圣、义、中、和；教以六行，曰：孝、友、睦、婣、任、恤；教以六艺，曰：礼、乐、射、御、书、数；三教备而人道毕矣。学犹饰也，器不饰则无以为美观，人不学则无以有懿德。有懿德故可以经人伦，为美观，故可以供神明。故《尚书》曰："若作梓材，既勤朴斵，惟其涂丹雘。"
夫听黄钟之声（《御览》卷五百八十四作"黄钟之音"），然后知击缶之细；视衮龙之文，然后知被褐之陋；渉庠序之教，然后知不学之困。故学者，如登山焉，动而益高；如寤寐焉，久而愈足。顾所由来（徐湘琳曰："俞樾《曲园杂纂》所见本'顾'作'故'，谓当作'考'。案：此句承上登山而言，顾，回视也。"），则杳然其远，以其难而懈之，误且非矣。诗云"高山仰止，景行行止"，好学之谓也。倚（"倚"原作"倦"，据《意林》改）立而思远，不如速行之必至也；矫首而徇（《汉魏丛书》本作"狥"，二字通）飞，不如修翼（原作"循雌"，据《意林》卷五、《御览》卷六百七改。徐湘琳曰："'雌'疑'雎'字之误。雎雉鸣也，盖矫首而徇飞鸟，不可必得，不如循声而求之，必可获雉也。"）之；孤居而愿智，不如务（《意林》作"积"）学之必逹也。故君子心不苟愿，必以求学；身不苟动，必以从师；言不苟出，必以博闻（徐湘琳曰："疑当作'问'。"）。是以情性合人，而德音相继也。孔子曰："弗学何以行？弗思何以得？小子勉之，斯可谓师人矣。"马虽有逸足，而不闲舆，则不为良骏；人虽有美质，而不习道，则不为君子。故学者，求习道也，若有似乎画采，玄黄之色既著，而纯皓之体斯亡，敝而不渝，孰知其素欤？
子夏曰："日习则学不忘，自勉则身不堕，亟闻天下之大言，则志益广。"故君子之于学也，其不懈，犹上天之动，犹日月之行，终身亹亹，没而后已。故虽有其才，而无其志，亦不能兴其功也。志者，学之师也；才者，学之徒也。学者不患才之不赡，而患志之不立。是以为之者亿兆，而成之者无几，故君子必立其志。《易》曰："君子以自强不息。"大乐之成，非取乎一音；嘉膳之和，非取乎一味；圣人之德，非取乎一道。故曰学者所以緫群道也。群道统乎己心，群言一乎己口（此二"己"字徐本譌作"已"），唯所用之。故岀则元亨，处则利贞，黙则立象，语则成文。述千载之上，若共一时；论殊俗之类，若与同室。度幽明之故，若见其情；原治乱之渐，若指已効。故《诗》曰 "学有缉熈于光明"，其此之谓也。
夫独思则滞而不通，独为则困而不就，人心必有明焉，必有悟焉。如火得风而炎炽，如水赴下而流速。故太昊观天地而画八卦（徐湘琳曰："依下句例，当作'画卦'，'八'字衍。"按《汉书·律历志》上："伏戏画八卦。" 孔安国《尚书序》："古者伏牺氏之王天下也，始画八卦。"《风俗通义·皇霸》："古者，伏羲氏之王天下也，仰则观象于天，俯则观法于地，始作八卦。"又《汉书·敍传》下："虙羲画卦，书契后作。"《全后汉文》卷九十七《资中古碑伏羲赞》："伏羲苍精，初造工业。画卦结绳，以理海内。"《类聚》卷五十八引成公绥《故笔赋》："慕羲氏之画卦，载万物于五行。"作"画卦"者出于赋赞，此当以作"画八卦"意长），燧人察时令而鑚火，帝轩闻凤鸣而调律，仓颉视鸟迹而作书：斯大圣之学乎神明，而发乎物类也。贤者不能学于远，乃学于近，故以圣人为师。昔颜渊之学圣人也，闻一以知十，子贡闻一以知二，斯皆触类而长之，笃思而闻之者也。非唯贤者学于圣人，圣人亦相因而学也。孔子因于文、武，文、武因于成汤，成汤因于夏后，夏后因于尧、舜。故六籍者，群圣相因之书也。其人虽亡，其道犹存。今之学者，勤心以取之，亦足以到（徐湘琳曰："钱校云：'到'字疑当作'致'或'至'。"），昭明而成博逹矣！凡学者，大义为先，物名为后，大义举而物名从之。然鄙儒之博学也，务于物名，详于器械，矜（徐湘琳曰："王谟《汉魏丛书》辑本作作'考'。"按程本作"矜"，《四库全书》本同。）于诂训，摘其章句，而不能统其大义之所极，以获先王之心，此无异乎女史诵诗，内竖传令也。故使学者劳思虑而不知道，费日月而无成功，故君子必择师焉。
