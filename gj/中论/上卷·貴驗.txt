事莫贵乎有验，言莫弃乎无徴。言之未有益也，不言未有损也。水之寒也，火之热也，金石之坚刚也，此（《治要》作"彼"）数物未尝有言，而人莫不知其然者，信著乎其体也。使吾所行之信，若彼数物，而谁其疑我哉！今不信吾所行，而怨人之不信己（原作"也"， 据《治要》改）犹教人执鬼䌸魅，而怨人之不得也，惑亦甚矣。孔子曰："欲人之信己也，则微言而笃行之。笃行之则用日久，用日久则事著明，事著明则有目者莫不见也，有耳者莫不闻也，其可诬哉（《治要》作"乎"）！"故根深而枝叶茂，行久而名誉远。《易》曰："恒，亨，无咎，利贞。"言久于其道也。伊尹放太甲，展季覆寒女，商鲁之民不称淫篡焉，何则？积之于素也。故染不积则人不观其色，行不积则人不信其事。子思曰："同言而信，信在言前也；同令而化，化在令外也。"（徐湘琳曰："钱校云，《后汉书·宣秉、王良传》论曰：'同言而信，则信在言前；同令而行，则诚在令外．'章怀注：'此皆《子思子·累德篇》之言。'《意林》及《御览》三百九十四又四百三十引《子思子》与《中论》并无二'也'字，今《子思子》已逸，未知孰是。案此四语亦见《文子·精诚篇》，而《淮南子·谬称篇》：'同言而民信，信在言前也；同令而民化，诚在令外也．'言词稍异。"）
谤言也皆縁类而作（徐湘琳曰："俞校云，'皆'乃'者'字之误。"），倚事而兴，加其似者也。谁谓华岱之不高，江汉之不长与？君子修德，亦高而长之，将何患矣。故求己而不求诸人，非自强也，见其所存之富耳。子思曰："事自名也，声自呼也，貌自眩（徐湘琳曰："俞校云，'眩'当作'炫'。"按《汉书·敍传上》："既系挛于世教矣，何用大道为自眩曜？" 颜注：「言用老子﹑庄周之道何为？但欲以名自炫曜耳．眩音州县之县．」是二字相通也。）也，物自处也，人自官也，无非自己者。"故怨人之谓壅，怨己之谓通。通也知所悔，壅也遂所误。遂所误也亲戚离之，知所悔也疏远附之；疏远附也常安乐，亲戚离也常危惧；自生民以来，未有不然者也。殷纣为天子而称独夫，仲尼为匹夫而称素王，尽此类也（徐湘琳曰："钱校云，'尽'疑当作'盖'。"）。故善钓者不易渊而殉鱼（《御览》卷八百三十四作"善钓不易坻而得鱼"。" 坻"，徐本引钱校误作"抵"。），君子不降席而追道。治乎八尺之中，而德化光矣。古之人謌曰："相彼玄鸟，止于陵阪。仁道在近，求之无远。"
人情也莫不恶谤，而卒不免乎谤，其故何也？非爱致（《治要》作"智"）力而不已之也，已之之术反也。谤之为名也，逃之而愈至，距（《治要》作"拒"）之而愈来，讼之而愈多。明乎此，则君子不足为也；暗乎此，则小人不足得也。帝舜屡省，禹拜昌言，明乎此者也；厉王蒙（《治要》作"加"）戮，吴起刺之，暗乎此者也。夫人也（此三字原脱，据《治要》补），皆书名前策，著形列图，或为世法，或为世戒，可不愼欤（"欤"原作"之"， 据《治要》改）！曾子曰："或言予之善，予惟恐其闻；或言予之不善，惟恐过而见予之鄙色焉。"故君子服过也，非徒饰其辞而已。诚发乎中心，形乎容貌，其爱之也深，其更之也速，如追兎惟恐不逮，故有进业，无退功。《诗》曰："相彼脊令，载飞载鸣。我日斯迈，而月斯征。"迁善不懈之谓也。夫闻过而不改，谓之丧心；思过而不改，谓之失体。失体丧心之人，祸乱之所及也。君子舍旃。
《周书》有言："人毋鉴于水，鉴于人也。"鉴也者，可以察形；言也者，可以知德。小人耻其面之不及子都也，君子耻其行之不如尧、舜（《意林》作"舜禹"，《御览》卷三百六十五作"尧舜"。 徐湘琳曰："当作'舜禹'。上文'帝舜屡省，禹拜昌言'，舜禹连文，此正承上文而言。《御览》八十一引此文正作'舜禹'，今据改。"按正文实未改。）也。故小人贵（"贵"原作"尚"，据《意林》改）明鉴，君子尚至言。至言也非贤友则无取之，故君子必求贤友也。《诗》曰："伐木丁丁，鸟鸣嘤嘤。岀自幽谷，迁于乔木。"言朋友之义，务在切直以升于善道者也。故君子不友不如己者，非羞彼而大我也。不如己者须己而植（《治要》作"愼"，疑误）者也。然则扶人不暇，将谁相我哉！吾之偾也，亦无日矣。故偾庳（原缺一字，《汉魏丛书》本、《四库全书》本亦然，据《治要》补。）则水纵（原作"纵多"，据《治要》改），友邪则己僻也（《治要》无"也"字），是以君子愼取友也（《治要》作"愼所友"，无"也"字）。孔子曰："居而得贤友，福之次也。"夫贤者，言足听，貌足象，行足法，加乎善奨人之美，而好摄人之过，其不隐也如影，其不讳也如响，故我之惮之，若严君在堂，而神明处室矣！虽欲为不善，其敢乎？故求益者之居逰也，必近所畏而远所易。《诗》云："无弃尔辅，员于尔辐。屡顾尔仆，不输尔载。"亲贤求助之谓也。
