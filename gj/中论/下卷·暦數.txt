昔者，圣王之造暦数也，察纪律之行，观运机之动，原星辰之迭中，寤晷景之长短，于是管仪以准之，立表以测之，下漏以考之，布筭以追之。然后元首齐乎上，中朔正乎下，寒暑顺序，四时不忒。夫暦数者，先王以宪杀生之期，而诏作事之节也，使万国之民不失其业者也。
昔少皥氏之衰也，九黎乱德，民神杂揉（《史记·历书》作"扰"），不可方（《史记》作"放"）物。颛顼受之，乃命南正重司天以属神，北正黎司地以属民，使复旧常，毋相侵黩（《史记》作"渎"）。其后三苗复九黎之德，尧复育重黎之后，不忘旧者，使复典教之。故《书》曰："乃命羲和，钦若昊天，暦象日月星辰，敬授民时。"于是隂阳调和，灾厉不作，休徴时至，嘉生蕃育，民人乐康，鬼神降福，舜、禹受之，循而勿失也。及夏德之衰，而羲和湎淫，废时乱日。汤武革命，始作暦明时，敬顺天数。故《周礼》太史之职：正歳年以序事，颁之于官府及都鄙，颁告朔于邦国。于是分至启闭之日，人君亲登观台以望气，而书云物为备者也。故周德既衰，百度堕替，而暦数失纪。故鲁文公元年閠三月，《春秋》讥之，其《传》曰："非礼也，先王之正时也，履端于始，举正于中，归余于终。"履端于始，序则不愆；举正于中，民则不惑；归余于终，事则不悖。又哀公十二年十二月螽，季孙问诸仲尼，仲尼曰："丘（徐本误作"某"，按《左传》即作"丘"）闻之也，火复而后蛰者毕，今火犹西流，司暦过也。"言火未伏，明非立冬之日。自是之后，战国搆兵，更相吞灭，专以争强攻取为务，是以暦数废而莫修，浸用乖缪。大汉之兴，海内新定，先王之礼法尚多有所缺，故因秦之制以十月为歳首，暦用颛顼。孝武皇帝恢复王度，率由旧章，招五经之儒，徴术数之士，使议定汉暦。及更用邓平所治，元起太初，然后分至启闭不失其节，弦望晦朔可得而验。成、哀之间，刘歆用平术而广之，以为三统暦，比之众家，最为备悉。至孝章皇帝，年暦踈濶，不及天时，及更用四分暦旧法，元起庚辰。至灵帝（徐湘琳曰："当增一'时'字。"）四分暦，犹复后天半日。于是会稽都尉刘洪更造乾象暦，以追日月星辰之行，考之天文，于今为宻。会宫车宴驾，京师大乱，事不施行，惜哉！
上观前化（徐湘琳曰："化，疑为'代'字之误。"），下迄于今，帝王兴作，未有奉赞天时以经人事者也。故孔子制《春秋》，书人事而因以天时，以明二物相须而成也。故人君不在分至启闭，则不书其时月，盖刺怠慢也。夫暦数者，圣人之所以测灵耀之赜而穷玄妙之情也，非天下之至精，孰能致思焉。今麤论数家旧法，缀之于篇，庶为后之逹者，存损益之数云耳。
