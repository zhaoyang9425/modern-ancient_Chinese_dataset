政之大纲有二，二者何也？赏罚之谓也。人君明乎（《御览》卷六百三十六作"于"）赏罚之道，则治不难矣。夫赏罚者（《治要》无"夫"字），不在乎必重，而在于必行。必行则虽不重而民（《御览》作"人"，下同）肃（"肃"字原缺，据《治要》、《御览》补。程本、四库本作"惧"，盖以意补），不行（《治要》作"必不行也"）则虽重而民怠，故先王务赏罚之必行也（"也"字原脱，据《治要》补）。《书》曰："尔无不信，朕不食言。尔（《御览》作"汝"）不从誓言，予则孥戮汝，罔有攸赦。"
天生烝民，其性一也。刻肌亏体，所同恶也；被文垂藻，所同好也。此二者常存而民不治，其身有由然也。当赏者不赏，当罚者不罚。夫当赏者不赏，则为善者失其本望，而疑其所行；当罚者不罚，则为恶者轻其国法，而怙其所守。苟如是也，虽日用斧钺于市，而民不去恶矣；日锡爵禄于朝，而民不兴善矣。是以圣人不敢以亲戚之恩而废刑罚，不敢以怨讐之忿而废庆赏，夫何故哉？将以有救也。故《司马法》曰："赏罚不逾时，欲使民速见善恶之报也。"逾时且犹不可，而况废之者乎！
赏罚不可以踈（《治要》作"疏"，下同），亦不可以数：数则所及者多，踈则所漏者多。赏罚不可以重，亦不可以轻：赏轻则民不劝，罚轻则民亡惧（《治要》作"不惧"，无"民"字）；赏重则民徼幸，罚重则民无聊（原注：一作"不聊生"。）。 故先王明恕以听之（此五字原作"明庶以德之"， 据《治要》改。"王"字程本、四库本误作"生"，余同底本），思中以平之，而不失其节也（"也"字原脱，据《治要》补）。故《书》曰："罔非在中，察辞于差。"夫赏罚之于万民（《治要》作"人"），犹辔策之于驷马也，辔策之（"之"字原脱，据《治要》补）不调，非徒迟速之分也，至于覆车而摧辕；赏罚之不明也（《治要》无"也"字），则（《治要》无"则"字）非徒治乱之分也，至于灭国而丧身。可不愼乎！可不愼乎！故《诗》云："执辔如组，两骖如舞。"言善御之可以为国也。
