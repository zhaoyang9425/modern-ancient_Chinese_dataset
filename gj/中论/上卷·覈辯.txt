俗士之所谓辩者，非辩也。非辩而谓之辩者，盖闻辩之名，而不知辩之实，故目之妄也。俗之所谓辩者，利口者也。彼利口者，苟美其声气，繁其辞令，如激风之至，如暴雨之集，不论是非之性，不识曲直之理，期于不穷，务于必胜。以故浅识而好奇者，见其如此也，固以为辩（徐湘琳曰："固疑当作'因'。"）。不知木讷而逹道者，虽口屈而心不服也。夫辩者，求服人心也，非屈人口也。故辩之为言别也，为其善分别事类而明处之也。非谓言辞切给（《意林》作"捷给"），而以陵盖（《意林》作"善"，疑非）人也。故传称《春秋》微而显，婉而辩者（徐湘琳曰："'者'字疑衍。"）。然则辩之言必约以至，不烦而谕，疾徐应节，不犯礼教，足以相称。乐尽人之辞，善致人之志，使论者各尽得其愿而与之得解。其称也无其名，其理也不独显，若此则可谓辩。故言有拙而辩者焉，有巧而不辩者焉。君子之辩也，欲以明大道之中也，是岂取一坐之胜哉！
人心之于是非也，如口于味也。口者非以己之调膳则独美，而与人调之则不美也。故君子之于道也，在彼犹在己也，苟得其中，则我心悦焉，何择于彼？苟失其中，则我心不悦焉，何取于此？故其论也，遇人之是则止矣；遇人之是而犹不止，苟言苟辩，则小人也。虽美说，何异乎鵙之好鸣，铎之喧哗哉！故孔子曰："小人毁訾以为辩，绞急以为智，不逊以为勇。"斯乃圣人所恶，而小人以为美，岂不哀哉！
夫利口之所以得行乎世也，盖有由也。且利口者（徐湘琳曰："钱注云，《群书治要》'且'作'夫'。"按《治要》所引无首二句，疑此"夫"字乃节自首句，并删"且"字。），心足以见小数，言足以尽巧辞，给足以应切问，难足以断俗疑，然而好说而不倦，谍谍如也。夫类族辩物之士者寡，而愚暗不逹之人者多，孰知其非乎？此其所以（"以"字原脱，据《治要》补。）无用而不见废也，至贱而不见遗也。先王之法，析言破律，乱名改作者，杀之；行僻而坚，言伪而辩，记丑而博，顺非而泽者，亦杀之。为其疑众惑民，而溃（《治要》作"浇"）乱至道也。孔子曰"巧言乱德"、"恶似而非者"也。
