昔之圣王，制为礼法，贵有常尊，贱有等差，君子小人，各司分职。故下无僭（原譌作"潜"，据徐本改正）上之愆，而人役财力能相供足也。往昔海内富民及工商之家，资财巨万，役使奴婢，多者以百数，少者以十数，斯岂先王制礼之意哉！
夫国有四民，不相干黩：士者劳心，工、农、商者劳力。劳心之谓君子，劳力之谓小人；君子者治人，小人者治于人；治于人者食于（"于"字原脱，据徐本补）人，治人者食于人。百王之达义也。今夫无德而居富之民，宜治于人，且食人者也，役使奴（"奴"字徐本误作"农"。）婢，不劳筋力，目喩頥指，从容垂拱，虽怀忠信之士，读圣哲之书，端委执笏，列在朝位者，何以加之？且今之君子尚多贫匮，家无奴婢，既（原作"既"，钱校本以意改作"即"，徐本从之。）其有者，不足供事，妻子勤劳，躬自爨烹，其故何也？皆由罔利之人与之竞逐，又有纡靑拖紫并兼之门使之然也。夫物有所盈，则有所缩，圣人知其如此，故裒多益寡，称物平施，动为之防，不使过度，是以治可致也。为国而令廉让君子不足如此，而使贪人有余如彼，非所以辨尊卑，等贵贱，贱财利，尚道德也。
今太守令长得称君者，以庆赏刑威咸自己出也。民畜奴婢，或至数百，庆赏刑威亦自己出，则与郡县长史又何以异？夫奴婢虽贱，俱含五常，本帝王良民，而使编户小人为己役，哀穷失所，犹无吿诉，岂不枉哉？今自斗食佐吏以上至诸侯王，皆治民人者也，宜畜奴婢；农工商及给趍走使令者，皆劳力躬作，治于人者也，宜不得畜。
昔孝哀皇帝即位，师丹辅政，建议令畜田宅奴婢者有限，时丁傅用事，董贤贵宠，皆不乐之，事遂废覆（"覆"字徐本以意改作"罢"。）。夫师丹之徒，皆前朝知名大臣，患疾并兼之家，建纳忠信，为国设禁，然为邪臣所抑，卒不施行。岂况布衣之士，而欲唱议立制，不亦远乎！（《治要》卷四十六）
