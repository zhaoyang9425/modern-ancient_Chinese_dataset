夫法象立，所以为君子。法象者，莫先乎正容貌，愼威仪。是故先王之制礼也，为冕服采章以旌之，为珮玉鸣璜以声之。欲其尊也，欲其庄也，焉可懈慢也！夫容貌者，人之符表也。符表正，故情性治；情性治，故仁义存；仁义存，故盛德著；盛德著，故可以为法象，斯谓之君子矣。君子者无尺土之封而万民尊之，无刑罚之威而万民畏之，无羽籥之乐而万民乐之，无爵禄之赏而万民怀之，其所以致之者一也。故孔子曰："君子威而不猛，泰而不骄。"《诗》云："敬尔威仪，惟民之则。"（见《大雅·抑》、《鲁颂·泮水》，作"敬慎威仪，惟民之则"）若夫堕其威仪，恍（《治要》作"慌"）其瞻视，忽（《治要》作"轻"）其辞令，而望民之则我者，未之有也。莫之则者，则慢之者至矣（"慢"上《治要》有一"必"字）。小人见慢（原作"小人皆慢也"，据《治要》改）而致怨乎人，患己之卑而不知（《治要》作"思"）其所以然，哀哉！故《书》曰："惟圣罔念作狂，惟狂克念作圣。"
人性之所简也，存乎幽微；人情之所忽也，存乎孤独。夫幽微者显之原也，孤独者见之端也，胡可简也，胡可忽也！是故君子敬孤独而愼幽微，虽在隐蔽（《治要》作"翳"），鬼神不得见其隙也。《诗》云"肃肃兔罝，施于中林"，处独之谓也。又有颠沛而不可乱者，则成王、季路其人也。昔者成王将崩，体被冕服，然后发顾命之辞；季路遭乱，结缨而后死白刃之难。夫以崩亡（二字原缺，程氏《汉魏丛书》本作"苍卒"， 徐湘琳所据钱本作"崩亡"，暂从之）之困，白刃之难，犹不忘敬，况于逰宴乎？故《诗》曰"就其深矣，方之舟之；就其浅矣，泳之游之"，言必济也。君子口无戯谑之言，言必有防；身无戯谑之行，行必有检。故言必有防，行必有检（此八字元脱，据《治要》补，徐本无此八字），虽妻妾不可得而黩也，虽朋友不可得而狎也。是以不愠怒而德行（"德行"二字，《治要》作"教"）行于闺门，不谏谕而风声化乎鄕党。《传》称大人正己，而物自正者，盖此之谓也。徒（"徒"字原脱，据《治要》补）以匹夫之居犹然，况得意（《治要》作"志"）而行于天下者（《治要》无"者"字）乎！故（"故"字原脱，据《治要》补）唐尧之帝（《治要》作"唐帝"）允恭克让，而光被四表；成汤不敢怠遑，而奄（《治要》作"掩"）有九域；文王祗畏，而造彼区夏（句末《治要》有"也"字）。《易》曰："观盥而不荐，有孚颙若。"言下观而化也。
祸败之由也，则有（徐湘琳曰："俞樾云， '有'字衍。犹《系辞》传：'乱之所由生也，则言语以为阶。'"）媟慢以为阶，可无愼乎！昔宋敏碎首于棋局，陈灵被祸于戯言，阎邴造逆于相诟，子公生弑于尝鼋。是故君子居身也谦，在敌也让，临下也庄，奉上也敬，四者备而怨咎不作，福禄从之。《诗》云："靖恭尔位，正直是与。神之听之，式谷以汝。"故君子之交人也，欢而不媟，和而不同，好而不佞诈，学而不虚行。易亲而难媚，多怨（徐湘琳曰："疑当作'恕'。"）而寡非，故无绝交，无畔朋。《书》曰："愼始而敬，终以不困。"（徐湘琳曰："钱氏云，《逸周书·常训篇》作'慎微以始而敬终，乃不困'。案《左传》襄公二十五年引作'《书》曰：慎始而敬终，终以不困．'《伪古文尚书·蔡仲之命》作'慎厥初，惟厥终，终以不困'。故俞氏所云，'终'下当更有'终'字"）夫礼也者，人之急也，可终身蹈，而不可须臾离也。须臾离则慆慢之行臻焉，须臾忘则慆慢之心生焉，况无礼而可以终始乎！夫礼也者，敬之经也；敬也者，礼之情也。无敬无以行礼，无礼无以节敬，道不偏废，相须而行。是故能尽敬以从（徐本譌作"成"）礼者，谓之成人。
过则生乱，乱则灾及其身。昔晋惠公以慢端而无嗣，文公以肃命而兴国；郤犨以傲享徴亡，冀缺以敬妻受服；子围以《大明》昭乱（"围"原作"圉"孙诒让《札迻》卷十："'圉'当作'围'。《左传》昭元年载楚公子围享赵孟，赋《大明》首章，叔向知其不终，即其事也。"据改）䓕罢以既醉保禄；良霄以鹑奔丧家，子展以草虫昌族：君子感凶德之如彼，见吉德之如此。故立必磬折，坐必抱鼓；周旋中轨，折旋中矩；视不离乎结绘之间，言不越乎表著之位；声气可范，精神可爱，俯仰可宗，揖让可贵，述作有方，动静有常，帅礼不荒，故为万夫之望也。
