夫（"夫"字原脱，据《通典》卷三补。）治平在庶功兴，庶功兴在事役均，事役均在民数周，民数周为国之本也。故先王周知其万民众寡之数，乃分九职焉。九职既分，则劬劳者可见，怠（《通典》作"勤"）惰者可闻也，然而事役不均者未之有也。事役既均，故民（《通典》作"上"）尽其心而人竭其力，然而庶功不兴者未之有也。庶功既兴，故国家殷富，大小不匮，百姓休和，下无怨疚（《通典》作"疾"）焉，然而治不平者未之有也。故曰："水（原注：一作"泉"。按（《通典》无"曰"字，"水"作"泉"））有源，治有本。"道者审乎本而已矣。
故（"故"字原脱，据《通典》补）《周礼》：孟冬，司寇献民数于王，王拜而受之，登于天府，内史、司会、冢宰贰之。其重之如是也。今之为政者，未之（"之"字原脱，据《通典》补）知恤已矣。譬由（《通典》作"犹"）无田而欲树艺也，虽有良农，安所措其疆力乎（《通典》作"虽有农夫，安能措其强力乎"）？是以先王制六乡六遂之法，所以维持其民而为之纲目也。使其邻比相保相爱（孙诒让《札迻》："此用《周礼》'大司徒'及'族师'两职文。'爱'当作'受'。前《谴交》篇云：'五比为闾，使之相忧'，'忧'亦当作'受'。受、爱、忧并形近而误。"），刑罚庆赏相延相及，故出入存亡臧否顺逆可得而知矣。如是奸无所窜，罪人斯得。迨及乱君之为政也，戸口漏于国版，夫家脱于聮伍，避役逋逃者有之（"逋逃"二字原脱，据《通典》卷三补。原注：一作"逋逃者有之"），弃捐者有之，浮食者有之，于是奸心竞生而伪端并作矣（"而"字原脱，据《通典》补）。小则盗窃（《通典》作"滥窃"），大则攻刼，严刑峻法（《通典》作"令"）不能救也。
故民（《通典》作"人"，下同）数者，庶事之所自出也，莫不取正焉。以分田里，以令贡赋，以造器（"器"字原作"罢"，据程本、四库本改。）用，以制禄食，以起田役，以作军旅。国以之建典，家以之立度，五礼用修，九刑用措者，其惟审民数乎？
绍兴二十八年戊寅清明日，假朱丞本校于博古堂，石邦哲识。
《中论》二卷，汉司空军谋祭酒椽属五官将文学北海徐干伟长譔。有序而无名氏。干，邺下七子之一人也，建安之间，疾辞人美丽之文，不能敷散道教，故著《中论》。辞义典雅，当世嘉之。按《唐志》六卷，今本二卷二十篇。宋大理正山隂石邦哲手校题识。邦哲，字熈明，再世蔵书。至治二年，得之钱塘仇远氏。明年夏五月已酉，平原陆友友仁父记。
