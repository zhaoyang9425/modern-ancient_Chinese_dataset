或问：古之君子贵爵禄欤？曰：然。诸子之书称爵禄非贵也，资财非富也，何谓乎？曰：彼遭世之乱，见小人富贵而有是言，非古也。古之制爵禄也，爵以居有德，禄以养有功：功大者其禄厚，德远者其爵尊（二"其"字，据《治要》补）；功小者其禄薄，德近者其爵卑。是故观其爵则别其人之德也，见其禄则知其人之功也，不待问之（《治要》上二句无"也"字，末句有）。古之君子贵爵禄者盖以此也，非以黼黻华乎其身，刍豢之适于其口也；非以美色悦乎其目，钟鼓之乐乎其耳也。孔子曰："邦有道，贫且贱焉，耻也。"明王在上，序爵班禄而不以逮也，君子以为至羞，何贱之有乎？先王将建诸侯而锡爵禄也，必于清庙之中，陈金石之乐，宴赐之礼，宗人摈相，内史作策也。其颂曰："文王既勤止，我应受之。敷时绎思，我徂维求定，时周之命，于绎思。"由此观之，爵禄者先王之所重也，非所轻也。故《书》曰："无旷庶官，天工人其代之。"
爵禄之贱也，由处之者不宜也，贱其人斯贱其位矣；其贵也，由处之者宜之也，贵其人斯贵其位矣。《诗》云："君子至止，黻衣绣裳。佩玉锵锵，寿考不忘。"黻衣绣裳，君子之所服也，爱其德，故美其服也。暴乱之君子（《治要》无"子"字），非无此服也（《治要》无"也"字），而（《治要》无"而"字）民弗美也，位亦如之。昔周公相王室以君天下，圣德昭闻，王勋弘大，成王封以少昊之墟，地方七百里，锡之山川土田附庸，备物典策，官司彛器，龙旗九旒，祀帝于郊。太公亮武王克商寜乱，王封之爽鸠氏之墟，东至于海，西至于河，南至於穆陵，北至于无棣，五侯九伯，汝实征之，世祚太师，抚宁东夏。当此之时，孰谓富贵不为荣宠者乎？自时厥后，文武之教衰，黜陟之道废，诸侯僭恣，大夫世位，爵人不以德，禄人不以功，窃国而贵者有之，窃地而富者有之，奸邪得愿，仁贤失志，于是则以富贵相诟病矣。故孔子曰："邦无道，富且贵焉，耻也。"然则富贵美恶，存乎其世也。
《易》曰："圣人之大寳曰位。"何以为圣人之大寳曰位？位也者，立德之机也；势也者，行义之杼也。圣人蹈机握杼，织成天地（《意林》作"天下"）之化，使万物顺焉，人伦正焉，六合之内，各充（原作"竟"，据《治要》改）其愿，其为大寳，不亦宜乎！故圣人以无势位为穷，百工以无器用为困，困则其资亡，穷则其道废，故孔子栖栖而不居者，盖忧道废故也。《易》曰："井渫不食，为我心恻。可用汲，王明，并受其福。"夫登高而建旌（《意林》作"旗"），则其所视（《治要》作"示"， 《意林》作"视"）者广矣；顺风而振（《治要》、《意林》作"奋"）铎，则其所闻者远矣。非旌色之益明，非（"非"字原脱，据《治要》补）铎声之益远（《治要》作"益长"， 《意林》作"远长"）也，所托者然也（《意林》作"所托得地"）。况居富贵之地，而行其政令者乎（原作"也"，据《意林》改。此二句《意林》作"而况富贵施政令乎"）？故舜为匹夫，犹民也，及其受终于文祖，称曰"予一人"，则西王母来献白环；周公之为诸侯，犹臣也，及其践明堂之柞，负斧扆而立，则越裳氏来献白雉。故身不尊则施不光（徐湘琳曰："光，读为'广'。光、广古通用。"），居不高则化不博。《易》曰："丰，亨，无咎。王假之，勿忧。宜日中。"（徐湘琳曰："语出《易·丰》卦辞，案，今本无'无咎'二字。）身尊居高之谓也。斯事也，圣人之所务也。
虽然，求之有道，得之有命。舜、禹、孔子可谓求之有（徐本脱"有"字）道矣；舜禹得之，孔子不得之，可谓有命矣。非惟圣人，贤者亦然。稷、契、伯益、伊尹、傅说得之者也，颜渊、闵子骞、冉耕、仲弓不得者也。故良农不患壃场之不修，而患风雨之不节；君子不患道德之不建，而患时世之不遇（《意林》作"而患其时之不至"）。《诗》曰："驾彼四牡，四牡项领。我瞻四方，蹙蹙靡所骋。"伤道之不遇也。岂一世哉，岂一世哉！
