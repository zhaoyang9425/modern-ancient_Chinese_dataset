君子必贵其言，贵其言则尊其身，尊其身则重其道，重其道所以立其教；言费则身贱，身贱则道轻，道轻则教废；故君子非其人则弗与之言。若与之言，必以其方：农夫则以稼穑，百工则以技巧，商贾则以贵贱，府史则以官守，大夫及士则以法制，儒生则以学业。故《易》曰："艮其辅，言有序。"不失事中之谓也。若夫父慈子孝，姑爱妇顺，兄友弟恭，夫敬妻听，朋友必信，师长必教，有司日月虑知乎州闾矣。虽庸人则亦循循然与之言，此可也；过此而往，则不可也。
故君子之与人言也，使辞足以逹其知虑之所至，事足以合其性情之所安，弗过其任而强牵制也。苟过其任而强牵制，则将昏瞀委滞，而遂疑君子以为欺我也。不则曰无闻知矣，非故也，明偏而示之以幽，弗能照也；听寡而告之以微，弗能察也，斯所资于造化者也。虽曰无讼，其如之何？故孔子曰："可与言而不与之言，失人；不可与言而与之言，失言。"知者不失人，亦不失言。
夫君子之于言也，所致贵也。虽有夏后之璜，商汤之驷，弗与易也。今以施诸俗士，以为志诬而弗贵听也，不亦辱己而伤道乎！是以君子将与人语大本之源，而谈性义之极者，必先度其心志，本其器量，视其锐气，察其堕衰。然后唱焉以观其和，导焉以观其随。随和之徴发乎音声，形乎视听，著乎颜色，动乎身体，然后可以迩（原缺一字，《汉魏丛书》本、四库本作"迩"，据补。按徐本作"幽"。）而歩远，功察而治微。于是乎闿张以致之，因来以进之，审谕以明之，杂称以广之，立凖以正之，疏烦以理之。疾而勿迫，徐而勿失，杂而勿结，放而勿逸，欲其自得之也。故大禹善治水，而君子善导人。导人必因其性，治水必因其势，是以功无败而言无弃也。荀卿曰："礼恭然后可与言道之方，辞顺然后可与言道之理，色从然后可与言道之致。"有争气者勿与辨也。孔子曰："惟君子然后能贵其言，贵其色，小人能乎哉？"仲尼、荀卿先后知之。
问者曰："或有周乎上哲之至论，通乎大圣之洪业，而好与俗士辨者何也？"曰：以俗士为必能识之故也。何以验之？使彼有金石丝竹之乐，则不奏乎聋者之侧；有山龙华虫之文，则不陈乎瞽者之前；知聋者之不闻也，知瞽者之不见也。于己之心，分数明白，至与俗士而独不然者，知分数者不明也。不明之故何也？夫俗士之牵逹人也，犹鹑鸟之欺孺子也。鹑鸟之性善近人，飞不峻（《御览》卷九百二十四作"迅"）也，行（"行"字原脱，据《御览》补）不速也，蹲蹲然似，卒至乎不可获，是孺子之所以[足困]膝踠足而不以为弊也。俗士之与逹人言也，受之虽不肯，拒之则无说。然而有赞焉，有和焉，若将可寤，卒至乎不可寤，是逹人之所以干唇竭声而不舍也。（此节《御览》作"俗士之牵逹人，犹鹑鸟之欺孺子。鹑之性善近人，飞不迅，行不速，似将可获，故孺子逐之不已。俗士以将可悟，终难可移，逹人所以缓唇鸣声而不舍也"。所据版本或不同，故录于此，以备参考）斯人也，固逹之蔽者也，非逹之逹者也，虽能言之，犹夫俗士而已矣。
非惟言也，行亦如之。得其所则尊荣，失其所则贱辱。昔仓梧丙娶妻美，而以与其兄，欲以为让也，则不如无让焉（徐本引钱校云："按《淮南子·泛论训》作'苍梧绕'。《家语·六本篇》作'娆'。《说苑·建本篇》作'苍梧之弟'。此云'仓梧丙'，未知何据？"《劄迻》："案：丙与绕、娆形声并远，疑当作丙（出头）字，《一切经音义》三云：'丙（出头），猥也。从市从人。作闹，俗。'盖娆、丙（出头）古今字。（《集韵》三十六《效》闹、娆同纽，《说文》无丙（出头）、闹二字。闹见《新附》。疑古止作娆。）徐书本作'娆'，传写或作'丙'（出头），又譌为'丙'耳。" 徐湘琳曰："案，孙说稍凿。'娆'字熟，'丙'字生，传写何故避熟而就生？窃以为'丙'者，甲乙之次，古人用为寓名，说详俞樾《古书疑义举例》。此处以让兄，故假丙以名之，犹《说苑》之称弟。"按《淮南子·泛论训》："昔苍吾绕娶妻而美，以让兄，此所谓忠爱而不可行者也。"高诱注："苍吾绕，孔子时人。以妻美好推与其兄，兄则爱矣。而违亲迎曲顾之谊，故曰不可也。"其上有"昔楚恭王战于阴陵，潘尪、养由基、黄衰微、公孙丙相与篡之。"仅隔一行，意者征引或有误也。）；尾生与妇人期于水邉，水暴至不去而死，欲以为信也，则不如无信焉；叶公之党，其父攘羊而子证之，欲以为直也，则不如无直焉；陈仲子不食母兄之食，出居于陵，欲以为洁也，则不如无洁焉；宗鲁受齐豹之谋，死孟絷之难，欲以为义也，则不如无义焉。故凡道，蹈之既难，错之益不易，是以君子愼诸己，以为往鉴焉。
