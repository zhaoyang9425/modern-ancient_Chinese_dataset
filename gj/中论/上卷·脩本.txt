民（原作"人"，据《治要》改）心莫不有治（原作"理"，据《治要》改）道，至乎（《治要》作"于"）用之则异矣。或用乎己，或用乎人（《治要》作"或用乎人，或用乎己"）。用乎己者，谓之务本；用乎人者，谓之近（《治要》作"追"）末。君子之治（原作"理"，据《治要》改）也，先务其本，故德建而怨寡；小人之理（原作"理"，据《治要》改）也，先近（《治要》作"追"）其末，故功废而讐多。孔子之制《春秋》也，详内而略外，急己而寛人，故于鲁也小恶必书，于众国也大恶始笔。夫见人而不自见者谓之蒙，闻人而不自闻者谓之聩，虑人而不自虑者谓之瞀。故明莫大乎自见，聪莫大乎自闻，睿莫大乎自虑（三"乎"字《治要》均作"于"）。此三者，举之甚轻，行之甚迩，而人（"人"字原脱，据《治要》补）莫之知也。故知者举甚轻之事，以任天下之重；行甚迩之路，以穷天下之远。故德（《治要》作"位"）弥高而基弥固，胜弥众而爱弥广。《易》曰："复亨，出入无疾，朋来无咎。"其斯之谓欤！君子之于己也，无事而不惧焉。我之有善，惧人之未吾好也；我之有不善，惧人之必（"必"原作"末"， 据《治要》改）吾恶也。见人之善，惧我之不能修也；见人之不善，惧我之必若彼也。故其向道，止则隅坐，行则骖乘，上悬乎冠緌，下系乎带珮，昼也与之逰，夜也与之息，此《盘铭》之谓日新。《易》曰："日新之谓盛德。"孔子曰："弟子勉之，汝毋自舍，人犹舍汝，况自舍乎？人违汝，其远（徐本譌作"还"）矣！"
故君子不恤年之将衰（《意林》作"暮"），而忧志之有倦。不寝道焉，不宿义矣。言而不行，斯寑道矣；行而不时，斯宿义矣（"言而"下十六字原脱，据《治要》补）。夫行异乎言，言之错也，无周（徐湘琳曰："俞樾云，'周'当作'害'。"）于智；言异乎行，行之错也，有伤于仁。是故君子之（"之"字原脱，据《治要》补）务以行前言也。民之过，在于哀死而不爱生，悔往而不愼来（原作"人之过在于哀死而不在于爱生，在于悔往而不在于怀来"，据《治要》删正），喜（《治要》作"善"）语乎已然，好争乎遂事；堕于（《治要》无"于"字）今日，而懈于后旬，如斯以及于老。故野人之事，不胜其悔；君子之悔，不胜其事。孔子谓子张（此三字《治要》作"抚其心"。 徐湘琳曰："案'孔子'上疑有脱文。"）曰："师，吾欲闻彼，将以改此也。闻彼而不以（"以"原脱，据《治要》补）改此，虽闻何益？"故《书》举穆公之誓，善变也；《春秋》书衞北宫括伐秦，善摄也。夫珠之含砾，瑾之挟瑕，斯其性与？良工为之以纯其性，若夫素然（徐湘琳曰："俞樾云，'夫素'疑当作'太素'。案，俞说是。《列子·天瑞篇》：'太素者，质之始也。'又班固《白虎通·天地》：'始起先有太初，后有太始，形兆既成，名曰太素。'"）。故观二物之既纯，而知仁德之可粹也。优者取多焉，劣者取少焉，在人而已，孰禁我哉！乘扁舟而济者，其身也安；粹大道而动者，其业也美。故《诗》曰："追琢其章，金玉其相，勉勉我王，纲纪四方。"
先民有言，明出乎幽，著生乎微。故宋井之霜，以基升正之寒；黄芦之萌，以兆大中之暑（徐湘琳曰："清吴承仕《[纟见]斋集识》云：'升正，当作昴正；大中，当作火中。'案《书·尧典》：'日永星火，以正仲夏．日短星昴，以正仲冬．'此言昴正火中，正用旧义。中、正互文也。"）。事亦如之。故君子修德，始乎笄丱，终乎鲐背，创乎夷原，成乎乔岳。《易》曰："升，元亨，用见大人。勿恤，南征吉。"积小致大之谓也。小人朝为而夕求其成，坐施而立望其反（"反"字《治要》作"及"，误），行一日之善而求（《治要》作"问"）终身之誉。誉不至，则曰：善无益矣！遂疑圣人之言，背先王之教，存其旧术，顺其常好，是以身辱名贱，而不免（二字《治要》作"永"）为人役也。孔子曰："小人何以夀为，一日之不能善矣，久恶，恶之甚也。"盖人有大惑而不能自知者，舍有而思无也，舍易而求难也。身之与家，我之有也，治之诚易，而不肯为也；人之与国，我所无也，治之诚难而愿之也。虽曰："吾有术，吾有术！"谁信之欤？故怀疾者人不使为医，行秽者人不使画（徐本譌作"书"）法，以无验也。子思曰："能胜其心，于胜人乎何有？不能胜其心，如胜人何？"故一尺之锦足以见其巧，一仭之身足以见其治，是以君子愼其寡也。道之于人也，甚（原作"其"，据《意林》、《御览》卷四百三改）简且易耳，其修之也，非若（《意林》作"不若"，《御览》卷四百三作"不如"）采金攻玉之渉歴（《意林》、《御览》无 "歴"字，疑衍）艰难也，非若求盈司利之竞逐嚣烦也。不要而遘，不徴而盛，四时嘿而成（徐湘琳曰："俞氏云，疑当作'不引而成'。案，嘿，用同'默'。《荀子·不苟篇》：'四时不言而百姓期焉。夫此有常，以至其诚者也。君子至德，嘿然而喻，未施而亲，不怒而威。'《韩非子·六反》：'人皆寐、则盲者不知，皆嘿、则喑者不知。'陈奇猷《集释》：'嘿，同默。'故嘿，即不言。与下文'不言而信'，词骈而意同。俞说未允。"）不言而信，德配乎天地，功侔乎四时，名参乎日月，此虞、舜、大禹之所以由匹夫登帝位，解布衣、被文采者也。故古语曰："至德之贵，何往不遂；至德之荣，何往不成。"后之君子，虽不及行，亦将至之云耳。
琴瑟鸣，不为无听而失其调；仁义行，不为无人而减其道。故弦绝而宫商亡，身死而仁义废。曾子曰："士任重而道远。仁以为己任，不亦重乎？死而后已，不亦远乎？"夫路不险则无以知马之良，任不重则无以知人之德（《意林》作"材"）。君子自强（徐湘琳曰："钱校云：以下句推之，'自'当作'日'。"其所重以取福，小人日安其所轻以取祸。或曰："斯道岂信哉？"曰：何为其不信也。世之治也，行善者获福，为恶者得祸；及其乱也，行善者不获福，为恶者不得祸，变数也；知者不以变数疑常道，故循福之所自来，防祸之所由至也。遇不遇非我也，其时也。夫施吉报凶谓之命，施凶报吉谓之幸，守其所志而已矣。《易》曰："君子以致命遂志。"）然行善而不获福犹多（徐湘琳曰："俞樾云，衍'不'字。"），为恶而不得祸犹少，緫夫二者，岂可舍多而从少也（徐湘琳曰："'也'当读作'邪'。"）？曾子曰："人而好善，福虽未至，祸其远矣；人而不好善，祸虽未至，福其远矣。"故《诗》曰："习习谷风，惟山崔巍，何木不死，何草不萎。"（徐湘琳曰："《诗·小雅·谷风》作'无草不死，无木不萎'。"）言盛阳布德之月，草木犹有枯落而与时谬者，况人事之应报乎！故以岁之有凶穰而荒其稼穑者，非良农也；以利之有盈缩而弃其资货者，非良贾也；以行之有祸福而改其善道者，非良士也。《诗》云："颙颙卬卬，如珪如璋，令闻令望，恺悌君子，四方为纲。"举珪璋以喻其德，贵不变也。
