天地之间，含气而生者，莫知乎人。人情之至痛，莫过乎丧亲。夫创巨者其日久，痛甚者其愈迟。故圣王制三年之服，所以称情而立文，为至痛极也。自天子至于庶人，莫不由之，帝王相传，未有知其所从来者。
及孝文皇帝，天姿谦让，务崇简易。其将弃万国，乃顾臣子令勿行久丧，已葬则除之，将以省烦劳而宽群下也。观其诏文，唯欲施乎己而已，非为汉室创制丧礼，而传之于来世也。后人遂奉而行焉，莫之分理。至乎显宗，圣德钦明，深照孝文一时之制，又惟先王之礼不可以久违，是以世祖徂崩，则斩衰三年。孝明既没，朝之大臣徒以己之私意，忖度嗣君之必贪速除也，检之以大宗遗诏，不惟孝子之心哀慕未歇，故令圣王之迹陵迟而莫遵，短丧之制遂行而不除，斯诚可悼之甚者也。
滕文公小国之君耳，加之生周之末世，礼教不行，犹能改前之失，咨问于孟轲，而服丧三年。岂况大汉配天之主，而废三年之丧，岂不惜哉！且作法于仁，其弊犹薄，道隆于己，历世则废（此十七字徐本脱）。况以不仁之作，宣之于海内，而望家有慈孝，民德归厚，不亦难乎！《诗》曰："尔之教矣，民胥效矣。"圣主若以游宴之间，超然远思，览周公之旧章，咨显宗之故事，感蓼莪之笃（"笃"字徐本误作"高"）行，恶素冠之所刺，发复古之德音，改太宗之权令。事行之后，永为典式，传示万代，不刋之道也。（《治要》卷四十六）
