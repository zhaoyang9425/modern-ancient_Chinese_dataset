或问：孔子称仁者寿，而颜渊早夭；积善之家，必有余庆，而比干、子胥身陷大祸，岂圣人之言不信而欺后人耶？故司空颕川荀爽论之，以为古人有言，死而不朽，谓太上有立德，其次有立功，其次有立言，其身殁矣，其道犹存，故谓之不朽。夫形体者，人之精魄也；德义令闻（徐湘琳曰："又作'德音令问'，问通'闻'。"按程本、四库本均作'德义令闻'。）者，精魄之荣华也。君子爱其形体，故以成其德义也。夫形体固自朽弊消亡之物。寿与不寿。不过数十歳；德义立与不立，差数千歳，岂可同日言也哉！颜渊时有百年之人，今寜复知其姓名耶？《诗》云："万有千歳，眉寿无有害。"人岂有万寿千岁者，皆令德之谓也。由此观之，仁者寿岂不信哉！《传》曰："所好有甚于生者，所恶有甚于死者。"比干、子胥皆重义轻死者也，以其所轻，获其所重，求仁得仁，可谓庆矣。槌钟击磬所以发其声也，煑鬯烧薰所以扬其芬也。贤者之穷厄戮辱，此搥击之意也；其死亡陷溺，此烧煑之类也。北海孙翶以为：死生有命，非他人之所致也，若积善有庆，行仁得寿，乃教化之义，诱人而纳于善之理也。若曰积善不得报，行仁者凶，则愚惑之民，将走千恶（原注："一作'移其性'。" 徐湘琳曰："千，当作'于'。"）以反天常，故曰"民可使由之，不可使知之"。身体髪肤，受之父母，不敢毁伤，孝之至也。若夫求名之徒，残疾厥体，冒厄危戮以徇其名（徐湘琳曰："俞樾曰：厄，当作'犯'。"，则曾参不为也。子胥违君而适讐国，以雪其耻，与父报讐，悖人臣之礼，长畔弑之原。又不深见二主之异量，至于悬首不化，斯乃凶之大者，何庆之为？干以为二论皆非其理也，故作《辨夭寿》云。
干闻先民称所恶于知者为凿也，不其然乎？是以君子之为论也，必原事类之宜而循理焉。故曰：说成而不可间也，义立而不可乱也。若无二难者，苟既违本而死，又不以其实。夫圣人之言广矣大矣，变化云为，固不可以一槩齐也。今将妄举其目，以明其非。夫寿有三：有王泽之寿，有声闻之寿，有行仁之寿。《尚书》曰"五福，一曰寿"，此王泽之寿也；《诗》云"其德不爽，寿考不忘"，此声闻之寿也；孔子曰"仁者寿"，此行仁之寿也。
孔子云尔者，以仁者寿。利养万物，万物亦受利矣，故必寿也。荀氏以死而不朽为寿，则《书》何故曰"在昔殷王中宗（徐湘琳曰："《书·无逸》，在昔作'昔在'。"，严恭寅畏天命，自度，治民祗惧，不敢荒宁。肆中宗之享国，七十有五年，其在高宗，寔（徐湘琳曰："《书·无逸》原作'时'，同义。"旧劳于外，爰曁小人。作其即位，乃或亮隂，三年不言，惟言乃雍，不敢荒寜。嘉靖殷国（徐湘琳曰："《书·无逸》作邦。"，至于小大，无时或怨。肆高宗之享国，五十有九年，其在祖甲，不义惟王，旧为小人，作其即位。爰知小人之依，能保惠庶民，不侮鳏寡。肆祖甲之享国，三十有三。自时厥后立王，生则逸，不知稼穑之难艰，不知小人之劳苦，惟躭乐是从。自时厥后，亦罔或克寿，或十年，或七八年，或五六年，或三四年"者，周公不知夭寿之意乎？故言声闻之寿者，不可同于声闻（徐湘琳曰："当作'王泽'。"，是以逹人必参之也。孙氏专以王教之义也，恶愚惑之民将反天常，孔子何故曰"有杀身以成仁，无求生以害仁"，又曰"自古皆有死，民无信不立"，欲使知去食而必死也，昔者仲尼乃欲民不仁不信乎？夫圣人之教，乃为明允君子，岂徒为愚惑之民哉！愚惑之民，威以斧钺之戮，惩以刀墨之刑，迁之他邑，而流于裔土，犹或不悛，况以言乎？故曰"惟上智与下愚不移"。然则荀、孙之义，皆失其情亦可知也。
昔者帝喾已前尚矣，唐虞三代，厥事可得略乎闻。自尧至于武王，自稷至于周、召，皆仁人也。君臣之数不为少矣，考其年寿不为夭矣，斯非仁者寿之验耶？又七十子岂残酷者哉？顾其仁有优劣耳，其夭者惟颜回。据一颜回而多疑其余，无异以一钩之金，权于一车之羽，云金轻于羽也。天道迂濶，暗昧难明，圣人取大略以为成法，亦安能委曲不失、毫芒无差跌乎！且夫信无过于四时，而春或不华，夏或陨霜，秋或雨雪，冬或无冰，岂复以为难哉！所谓祸者，已欲违之而反触之者也，比干、子胥已知其必然而乐为焉，天何罪焉？天虽欲福仁（原注："一作人。"按徐本注中曰据旧校改而正文实未改。）亦不能以手臂引人而亡之（徐湘琳曰："俞樾曰：亡，疑当作'与'，与作与，故误为'亡'字。"，非所谓无庆也。荀令以此设难，而解以槌击烧薰，于事无施；孙氏讥比干、子胥，亦非其理也。殷有三仁，比干居一，何必启手，然后为德。子胥虽有讐君之过，犹有观心知仁，悬首不化，固臣之节也。
且夫贤人之道者，同归而殊途，一致而百虑，或见危而授命，或望善而遐举，或被髪而狂歌，或三黜而不去，或辞聘而山栖，或忍辱而俯就，岂得责以圣人也哉！于戯！通节之士，实关斯事，其审之云耳。
