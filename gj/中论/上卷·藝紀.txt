艺之兴也，其由民心之有智乎？造艺者，将以有理乎？民生而心知物，知物而欲作，欲作而事繁，事繁而莫之能理也。故圣人因智以造艺，因艺以立事，二者近在乎身，而远在乎物。艺者，所以旌智、饰能、统事、御群也，圣人之所不能已也（原注："一本作'圣人无所不能也'。"按徐本脱"圣"字）。艺者以事成德者也（诸本"艺者"下原有"所"字，据徐本删。徐湘琳曰："钱校云，'以'上原衍'所'字，依下句例删。"），德者以道率身者也；艺者德之枝叶也，德者人之根干也。斯二物者，不偏行，不独立。木无枝叶，则不能丰其根干，故谓之瘣；人无艺则不能成其德，故谓之野。若欲为夫君子，必兼之乎。
先王之欲人之为君子也，故立保氏（徐湘琳曰："各本'氏'皆误'民'，今改正。"按《四库全书》本作'氏'。），掌教六艺：一曰五礼，二曰六乐，三曰五射，四曰五御，五曰六书，六曰九数。教六仪：一曰祭祀之容，二曰宾客之容，三曰朝廷之容，四曰丧纪之容，五曰军旅之容，六曰车马之容。大胥掌学士之版，春入学舍，采合万舞，秋班学合声（《周礼》作"大胥掌学士之版，以待致诸子．春，入学，舍采合舞．秋，颁学合声"，无"万"字，"班"作"颁"。），讽诵讲习，不解于时。故《诗》曰："菁菁者莪，在彼中阿。既见君子，乐且有仪。"美育群（原缺一字，《汉魏丛书》本、四库本亦然，按徐本作"群"，据补。）材，其犹人之于艺乎？
既修其质，且加其文，文质著然后体全，体全然后可登乎清庙，而可羞乎王公。故君子非仁不立，非义不行，非艺不治，非容不庄，四者无愆，而圣贤之器就矣！《易》曰："富有之谓大业。"其斯之谓欤？君子者，表里称而本末度者也。故言貌称乎心志，艺能度乎德行，美在其中，而畅于四支，纯粹内实，光辉外著。孔子曰："君子耻有其服而无其容，耻有其容而无其辞，耻有其辞而无其行。"故寳玉之山，土木必润；盛德之士，文艺必众。昔在周公，尝犹豫于斯矣。
孔子称安上治民，莫善于礼；移风易俗，莫善于乐。存乎六艺者，著其末节也（徐湘琳曰："俞氏云，'著'衍文，盖即上'者'字之衍也。案俞说是。"）。谓夫陈笾豆，置尊爼，执羽籥，击钟磬，升降趋翔，屈伸俯仰之数也，非礼乐之本也。礼乐之本也者，其德音乎？《诗》云："我有嘉宾，德音孔昭。视民不佻，君子是则是效。我有旨酒，嘉宾式宴以敖。"（见《小雅·鹿鸣》，今本"佻"作"恌"。）此礼乐之所贵也。故恭恪廉让，艺之情也；中和平直，艺之实也；齐敏不匮，艺之华也；威仪孔时，艺之饰也。通乎群艺之情实者，可与论道；识乎群艺之华饰者，可与讲事。事者有司之职也，道者君子之业也。先王之贱艺者，盖贱有司也，君子兼之则贵也。故孔子曰："志于道，据于德，依于仁，游于艺。"艺者，心之使也，仁之声也，义之象也。故礼以考敬，乐以敦爱，射以平志，御以和心，书以缀事，数（《意林》作"教"，非也。《御览》卷七百四十四作"数"）以理烦。敬考则民不慢，爱敦则群生悦，志平则怨尤亡，心和则离德睦，事缀则法戒明，烦理则物不悖。六者虽殊，其致一也。其道则君子专之，其事则有司共之，此艺之大体也。
