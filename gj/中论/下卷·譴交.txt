民之好交游也，不及圣王之世乎？古之不交游也，将以自求乎？昔圣王之治其民也，任之以九职，纠之以八刑，导之以五礼，训之以六乐，教之以三物，习之以六容。使民劳而不至于困，逸而不至于荒。当此之时，四海之内，进德修业，勤事而不暇，讵敢淫心舍力，作为非务以害休功者乎？自王公至于列士，莫不成正畏，相厥职有恭，不敢自暇自逸（徐湘琳曰："《书·酒诰》篇：'自成汤咸至于帝乙，成王畏相，惟御事厥棐有恭，不敢自暇自逸．'案此句中'正'当作'王'字之误。职，则以意易'棐'字。"）。故《春秋外传》曰："天子大采朝日，与三公九卿，祖识地德。日中考政，与百官之政事师尹。惟旅牧相，宣序民事，少采夕月，与太史司载，纠虔天刑，日入，监九御洁奉禘郊之粢盛，而后即安。诸侯朝修天子之业命，昼考其国职，夕省其典刑，夜警其百工（徐湘琳曰："案今《国语·鲁语》无'其'字，'警'作'儆'。"），使无慆淫，而后即安。卿大夫朝考其职，昼讲其庶政，夕序其业，夜庀其家事，而后即安。士朝而受业，昼而讲贯，夕而习复，夜而计过，无憾，而后即安。"正歳使有司令于官府曰："各修乃职，考乃法，备乃事，以听王命，其有不恭，则邦有大刑。"由此观之，不务交游者，非政之恶也，心存于职业而不遑也。且先王之教，官既不以交游导民，而鄕之考德，又不以交游举贤，是以不禁其民，而民自舍之。及周之衰，而交游兴矣（此二句《意林》作"周道衰而交游兴"）。
问者曰：吾子著书，称君子之有交，求贤交也。今称交非古也，然则古之君子无贤交欤？曰：异哉！子之不通于大伦也。若夫不出戸庭，坐于空室之中，虽魑魅魍魉，将不吾觌，而况乎（徐湘琳曰："当作'况于'。形近而误。"）贤人乎？今子不察吾所谓交游之实，而难其名，名有同而实异者矣，名有异而实同者矣。故君子于是伦也，务于其实，而无讥其名。吾称古之不交游者，不谓向屋漏而居也；今之好交游者，非谓长沐雨乎中路者也。古之君子，因王事之闲，则奉贽以见其同僚及国中之贤者，其于宴乐也，言仁义而不及名利。君子未命者，亦因农事之隙，奉贽以见其鄕党同志。及夫古（徐湘琳曰："疑当作'国'。"）之贤者亦然，则何为其不获贤交哉！非有释王事，废交业，逰远邦，旷年歳者也。故古之交也近，今之交也远；古之交也寡，今之交也众；古之交也为求贤，今之交也为名利而已矣！
古之立国也，有四民焉。执契修版图，奉圣王之法，治礼义之中，谓之士；竭力以尽地利，谓之农夫；审曲直形势，饬五材以别民器，谓之百工；通四方之珍异以资之，谓之商旅。各世其事，毋迁其业，少而习之，其心安之，则若性然，而功不休也。故其处之也，各从其族，不使相夺，所以一其耳目也。不勤乎四职者，谓之穷民，役诸圜土。凡民出入行止，会聚饮食，皆有其节，不得怠荒，以妨生务，以丽罪罚。然则安有群行方外，而专治交游者乎？是故五家为比，使之相保，比有长；五比为闾，使之相忧（徐湘琳曰："钱校云：案此见《周礼》大司徒职，'忧'本作'受'。俞樾云：《周官》大司徒职作'使之相受'，然'忧'字义亦通也。孙诒让曰，盖声近而误。"），闾有胥；四闾为族，使之相葬，族有师；五族为党，使之相救，党有正；五党为州，使之相赒，州有长；五州为鄕，使之相宾，鄕有大夫。必有聦明慈惠之人，使各掌其鄕之政教禁令。正月之吉，受法于司徒，退而颁之于其州、党、族、闾、比之群吏，使各以教其所治之民，以考其德行，察其道艺，以歳时登其大夫，察其众寡（徐湘琳曰："俞校云：'大夫'当作'夫家'。《周官》乡大夫'以歳时登其夫家之众寡'，《民数篇》'夫家脱于联伍'，亦用《周官》'夫家'字。"。凡民之有德行道艺者，比以告闾，闾以告族，族以告党，党以告州，州以告鄕，鄕以告民。有罪奇衺者，比以告，亦如之。有善而不以告谓之蔽贤，蔽贤有罚；有恶而不以告谓之党逆，党逆亦有罚。故民不得有遗善，亦不得有隐恶。鄕大夫三年则大比而兴贤能者，鄕老及鄕大夫、群吏献贤能之书于王，王拜受之，登于天府。其爵之命也，各随其才之所宜，不以大司小，不以轻任重。故《书》曰："百僚师师，百工惟时。"此先王取士官人之法也。故其民莫不反本而自求，愼德而积小，知福柞之来不由于人也。故无交游之事，无请托之端，心澄体静，恬然自得，咸相率以正道，相厉以诚悫，奸说不兴，邪陂自息矣。
世之衰矣（徐湘琳曰："钱校云：'矣'字疑当作'也'字。案章炳麟《国故论衡·原道》上引此文亦作'也'字。"），上无明天子，下无贤诸侯，君不识是非，臣不辨黒白。取士不由于鄕党，考行不本于阀阅（《意林》作"闺阈"）。多助者为贤才，寡助者为不肖（此二句《意林》作"多助者则称贤才，少爱者则谓不肖"）。序爵听无证之论，班禄采方国之谣。民见其如此者，知富贵可以从众为也，知名誉可以虚哗获也（徐湘琳曰："俞校云，'从众'疑当作'徒众'。 '虚哗'疑当作'虚华'。"），乃离其父兄，去其邑里，不修道艺（徐湘琳曰："章炳麟引作'道义'。"），不治德行，讲偶时之说，结比周之党，汲汲皇皇，无日以处，更相叹扬，迭为表里，梼杌生华，憔悴布衣，以欺人主、惑宰相、窃选举、盗荣宠者，不可胜数也。既获者贤，已而遂往，羡慕者并驱而追之，悠悠皆是，孰能不然者乎？桓灵之世其甚者也，自公卿大夫、州牧郡守，王事不恤，宾客为务，冠盖填门，儒服（《类聚》卷第二十一作"服膺"）塞道，饥不暇餐，倦不获已，殷殷沄沄，俾夜作昼，下及小司，列城墨绶，莫不相商以得人（徐湘琳曰："俞氏云：'相商'当作'相高'。"）。自矜以下士，星言夙驾，送往迎来，亭传常满，吏卒侍门（原作"传问"，据《类聚》改），炬火夜行，阍寺不闭（《类聚》作"关"）；把臂捩腕，扣天矢誓，推托恩好，不较轻重；文书委于官曹，系囚积于囹圄，而不遑省也。详察其为也，非欲忧国恤民，谋道讲德也，徒营己治私，求势逐利而已。有策名于朝，而称门生于富贵之家者，比屋有之。为师无以教训（原作"为之师而无以教"，据《类聚》改），弟子亦不受业。然其于事也，至乎怀（徐湘琳曰："疑作'坏'。"）丈夫之容，而袭婢妾之态，或奉货而行赂，以自固结，求志属托，规图仕进，然掷目指掌，高谈大语，若此之类，言之犹可羞，而行之者不知耻。嗟乎！王教之败，乃至于斯乎？（此二句《类聚》所引在"东山之哀"下，"斯"作"此"。其下曰："林宗之时，所谓交游者也：轻位不仕者，则有巢许之高；废职待客者，则有仲尼之称；委亲远学者，则有优游之美。是以各眩其名，而忘天下之乱也．"徐湘琳曰："钱校云：疑今本有脱简，而《类聚》所引或不免颠倒删节。今故仍原本而附著于此。"）且夫交游者出也，或身殁于他邦，或长幼而不归。父母怀茕独之思，室人抱东山之哀，亲戚隔绝，闺门分离，无罪无辜，而亡命是效。古者行役，过时不反，犹作诗刺怨。故《四月》之篇，称先祖匪人，胡寜忍予？又况无君命而自为之者乎！以此论之，则交游乎外，久而不归者，非仁人之情也。
