宫谓之室，室谓之宫。
牖户之间谓之扆，其内谓之家。
东西墙谓之序。
西南隅谓之奥，西北隅谓之屋漏，东北隅谓之宧，东南隅谓之{宀交}。
柣谓之阈，枨谓之楔，楣谓之梁。
枢谓之椳。
枢达北方谓之落时，落时谓之戺。
垝谓之坫，墙谓之墉。
镘谓之杇，椹谓之[1234]。
地谓之黝，墙谓之垩。
枳谓之杙，在墙者谓之楎，在地者谓之臬，大者谓之栱，长者谓之阁。
阇谓之台，有木者谓之榭。
鸡栖于弋为榤，凿垣而栖为埘。
植谓之传，传谓之突。
杗廇谓之梁，其上楹谓之棁。
𫔰谓之槉。
栭谓之楶。
栋谓之桴，桷谓之榱。
桷直而遂谓之阅，直不受檐谓之交，檐谓之樀。
容谓之防，连谓之簃。
屋上薄谓之筄。
两阶间谓之乡，中庭之左右谓之位，门屏之间谓之宁，屏谓之树，𨸂谓之门，正门谓之应门，观谓之阙，宫中之门谓之闱，其小者谓之闺，小闺谓之合。巷门谓之闳，门侧之堂谓之塾。
橛谓之𫔶。
阖谓之扉，所以止扉谓之闳。
瓴甋谓之甓。
宫中巷谓之壶，庙中路谓之唐。
堂途谓之陈。
路、旅，途也。
路、场、猷、行，道也。
一达谓之道路，二达谓之歧旁，三达谓之剧旁，四达谓之衢，五达谓之康，六达谓之庄，七达谓之剧骖，八达谓之崇期，九达谓之逵。
室中谓之时，堂上谓之行，堂下谓之步，门外谓之趋，中庭谓之走，大路谓之奔。
隄谓之梁，石杠谓之徛。
室有东西厢曰庙，无东西厢有室曰寝，无室曰榭，四方而高曰台，陕而修曲曰楼。
