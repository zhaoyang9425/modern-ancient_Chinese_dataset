（《碧渊赋》《千里马》）
尝闻分二气以定三才，播四时而成万物。
人命荣枯得失，尽在五行生克之中。
富贵荣华，不越八字中和之外。
先观节气之浅深。
次看财官之向背。
凡人命内，难得实有财官，
余观格中，只要虚邀禄马。
先贤已有成式，后学须要变通。
太过无克制者，贫贱。
不及失生扶者，刑夭。
宜向之而运背，决知贫贱。
宜背之而运向，定是困穷。
喜生而逢生，贵而可取。
爱克而受克，吉而堪言。
木盛逢金，断作栋梁之材。
水多遇土，妙为堤岸之功。
火炼秋金，铸出剑锋之器。
木疏季土，培成稼穑之禾。
火炎有水，名为既济之佳。
水浅金多，号曰体全之象。
亥卯未逢于甲乙，富贵无疑。
寅午戌逢于丙丁，荣华有准。
庚辛局全巳酉丑，位重权高。
壬癸格得申子辰，禄优财足。
戊己局全四季，荣冠诸曹。
更值德秀三奇，名扬四岳。
木全寅卯辰之方，功名自有。
金备申酉戌之地，富贵无亏。
水归亥子丑之源，利名之客；
火临巳午未之域、显达之人。
木旺宜火之交辉，秋围可试。
金坚爱水之相涵，文学堪夸。
用火愁水，用木怕金。
春木重重，休为太旺无依。
夏火炎炎，莫作太燥有压。
秋金锐锐最为奇。
冬水洋洋专可美。
生我扶我为忌，克我制我有功。
五行有配，曰化、曰治、日和。
四柱无情，为乱、为伤、为祸。
合中逢战，如大治之遇乱离。
死地逢生，若极否更以盛世。
一治一乱，柱中滚浪刑冲。
乍旺乍衰，命里交横破害。
刘责不第，只因文学年衰。
李广非侯，盖为人强马劣。
欲知平生贵贱，当推科甲之星。
要问职分高低，细察财官之位。
求官未就，冲伤命贵便登科。
功名已成，不可覆临伤以破。
魁胜官，则终身不第。
官胜印，而唾手成名。
木相火明，此辈宜登甲第。
金寒水冷，斯人终是贫寒。
胎元日主，提纲印旺夺魁元。
聚贵岁苗，高坐玉堂荣翰苑。
病乃魁星，病去方能成就。
文为甲首，官来始见升腾。
元武格而比劫多，太乙玉堂真甲第。
朱雀赋而食神旺，官年印岁拟登科。
比肩多见官煞，印是魁星，合岁冲官及第。
官煞重遇印伤，便是甲宿，食年印岁题名。
木魁若临年月旺，状头解首属斯人。
火宿如值岁干炎，甲榜状元归此辈。
数科不第，只因财破文书。
一举成名，乃是魁星带甲。
五行消长，皆因鬼以成功。
四柱兴隆，若无病而不贵。
虽用鬼病为奇，终是去之为福。
更寻三合禄马之年，须看玉堂天乙之岁。
丙丁生于冬月，贵于戊己当头。
庚辛产在夏间，妙乎壬癸得局。
甲乙秋生，贵宜元武。
庚辛夏长，妙用勾陈。
丙丁水多嫌北地，逢戊己反作贵推。
庚辛火盛怕南方，遇戊己翻为贵断。
甲乙秋生透丙丁，莫作伤看。
戊己夏产露庚辛，当为贵论。
火带水多，贵行木运。
土逢木旺，荣入火乡。
庚逢水重，水冷金寒，最喜炎热。
戊遇酉多，身衰气脱，偏爱荧煌。
不及要生扶，太过宜剥削。
青龙全从革之金，且贫且贱。
白虎备润下之水，曰富曰荣。
春木多而水浅，补衲之僧。
夏火炎而金衰，簪冠之道。
勾陈局全润下，奔波之徒。
朱雀三合元武，困弱之辈。
金坚火弱，行商贩卖之人。
土败水凝，破祖淹留之客。
金生秋月土重重，贫无寸铁。
火长夏天金叠叠，富有千锺。
春木专遇水多，贫贱之流。
冬水独逢金盛，寒弱之辈。
辰戌丑未遇刑冲，无人不发。
子午卯酉带刑合，犯者多淫。
夏金叠火，秋水重金，太偏党非贫即贱。
春金多火，冬水盛金，无制伏不夭则贫。
秋木无根从妇福，禄贵崇高。
夏金失地配夫荣，功名显达。
火向春林逢木旺，好去求名。
土临季地见金多，堪来出仕。
甲乙夏荣土星厚，功名半喜足田庄。
丙丁冬盛水源清，爵禄全欣荣锦绣。
专禄带食伤，权持外阃。
羊刃入官煞，威镇边疆。
拱禄、拱贵、夹丘，爵禄丰饶。
倒冲、遥合、栏叉，功名显达。
壬趋艮而甲趋干，清名之士。
辛朝阳而乙鼠贵，文学之官。
局全风虎，良将之材。
柱备云龙，大人之德。
四库全备龙变化，逢大海为九五之尊。
三奇局秀凤腾翔，遇天门乃台阁之贵。
旺财官之贵富，暗禄马以荣华。
入格以贵而推，破局不贵而断。
究一理而察百端，明片言而通万类。
后学君子，勿忽于斯。
