（万育吾着）
人生有命，得失顿殊。
富贵贫贱，那能一体。
红光满室，五行都聚于贵乡。
佳气充庐，四柱并集于福地。
先贫后富，生时值禄马同乡。
始吉终凶，日时犯空破之处。
平生坎坷，基薄与凶运交杂。
一世荣华，命高逢好运叠至。
刚金遇火方成器，决定超群。
旺火得水为既济，必然出众。
木须金而不繁，水赖土而不散。
戊己见寅卯，得位于勾陈。
壬癸坐巳午，当权于元武。
贵神入命遇奇仪，必是公卿。
华盖临时值孤寡，定为僧道。
玉堂拜相，炎炎火秀在离宫。
金阙朝元，洋洋水德宅坎位。
重逢水位，断为云水之仙。
累犯纯阳，定作空门之子。
遇长生而聪明智慧。
逢死败而蒙蠢愚顽。
父母难靠，年月俱陷空亡。
妻子易亏，日时并临孤寡。
卯酉生逢克战，败门户而多灾。
子午全居死墓，走他乡而为客。
子午最嫌巳亥，卯酉切忌寅申。
宅墓受煞，门户多破。
时落天中子少，合逢干头妻多。
年中无气，幼而散失元基。
月内逢空，门户消索不立。
日临绝位，纵妻无恙亦多离。
时在墓中，后嗣有时也不顺。
合地秀者贵，得天时者荣。
五行无气者贫，四柱有伤者贱。
阴阳纯一者孤，支干刑害者疾。
用神休囚者，难求富贵。
秀气浅薄者，多是艺术。
刑克互见，身旺定作军徒。
辰戌相加，有损断为狱吏。
金水闲慢，落魄清贫之人。
驿马冲击，驰驱红尘之客。
魁罡重犯，生于屠宰之家。
酉戌重逢，身作奴仆之下。
柱中子午双包，尊居垣省。
命内干支一气，贵至王侯。
一片纯阳独克命，不死也伤。
满盘印绶俱生身，不贵即富。
年月并伤，父母妻妾难为。
年时并伤，估恃继嗣不保。
年冲日兮父母旺，妻妾难存。
时冲年兮儿女旺，父母易损。
破命者，少失双亲。
破月者，长克昆季。
破日者，一身独立。
破时者，老无结果。
破胎者，母氏独当。
此则论其大略，尚未及乎精细。
先提官贵，迥异常流。
甲戌庚引至丑未，贵神有气。
乙丙丁出于酉亥，天乙加临。
己逢坎位乙到坤方。六辛喜于寅午。
壬癸宜于巳卯，此为暗中得贵。
更看官印弱强。
甲逢酉位，乙到申方。
丙得子宫必显，丁加亥上荣昌。
戊见卯而能秀，己临艮而声扬。
庚到离宫得气，辛临巽位安然。
壬投午上既济，癸向巳内财官。
此为正官、正印，更看禄马朝元。
若无刑冲、克破，必作鼎鼐神仙。
次论财富，养命之源。
先看财命有气，次观禄马不贫。
木临四季，向禄自然充裕。
水到午上，财旺必定丰隆。
土逢润下，金遇曲直，火遭金局。
三合逢禄库、食神，五行值天厨财气。
四柱无伤，日时得地。
身旺有气，逢财化作官星。
身衰失时，财多翻为贫汉。
若居煞地，多是凶徒。
人有公吏、军戎、商贾、艺术，四者不同，各有所居。
公吏之命，多带克刑。东西战斗，南北冲击。
长生处破了，死绝处生起。五行错杂，象不纯一。
倒食逢财，夹贵逢破。财印相刑，引用无气。
秀中带鬼，贵气损伤。干支重会，提网悬针。
此等之命，不离公门。至若带官禄而可获福。
遇贵神而可进步，则又有出仕显达者也。
兵卒之命，与吏大同。
局中煞重，而干支不等。
象内贵轻，而主本破伤。
甲见卯支，丙临三丁之地。
辛向亥地，壬居二癸之乡。
乙丁逢蛇，戊土奔马。
此乃悬针羊刃，更犯克破刑冲。
又带福气，凶中有吉。
悬针遇吉煞相扶，羊刃有贵神相助。
由是从行伍而有权禄，自兵卒而任总戎。
然以煞为重，则不可诬焉者也。
再看商贾，其命何凭？
日时并临子午，三元都值寅申。
马前无辔，劫上逢财。
或偏财身旺，复行财运。
或六合会财，更坐马乡。
壬人运南，丙人运北，经营买卖之人。
甲人行西，庚人行东，贸迁有无之辈。
甲乙居坎犯壬癸，未免萍梗他乡。
元武遇亥无戊己，谅必龙断外土。
至于得利不得利，则专论财之旺与不旺，而决之也。
再看艺术，又非商贾。
命遇德秀犯刑冲，小道可观。
时逢学堂见空亡，多能可鄙。
乙庚化金于坎艮，丁壬化木于兑干。
辛丙临乎四季，戊癸居乎一宫。
此乃秀而不秀，化而不成。
格局破损，禄马不全。
原夫秉赋聪明，多因生遇学堂。
至于成就淡薄，乃是命无根本
（无根本，如水人无金，火人无木之类）。
若四柱不相往来，更五行再无气象。
天乙闲漫，华盖叠逢。
不作飘蓬寻幽之士，必为九流艺业之人。
（天乙闲慢，如甲戊庚，上半年以未为贵人不闲。下半年以丑为贵人不闲，与六壬反看）。
再看僧道，又非艺术。
五行在无气之乡，十干临死墓之地。
年月尽逢孤寡，日时全见元辰。
累犯空亡，重临华盖。妻子衰绝，身旺无依。
火盛而身心禅定，水多而自在逍遥。
若命合贵格而死绝，心乐清虚。
命无贵气而生旺，性好空门。
月上五行恬和，道行高洁，而教门增重。
时上五行安静，行果相辅，而徒众数多。
月上福神得助，则善和法眷，而同衣赞美。
日上刑冲带煞，则求化无缘，而行脚飘流。
见煞印，则当权服众，遇丧吊，则苦行伤身。
华盖、夹贵与三奇，虽云吉煞。
自死、自绝、自生旺，则无吉助。
若生旺太过，而兼带干鬼，则名利之心不忘。
值克害太甚，而更遇凶煞，则凡俗之礼不免。
咸池为酒色之星，犯之则耽迷不检。
羊刃乃凶恶之物，遇之则财利是图。
岁运见丧吊伏返，在俗人则凶，而僧道则吉。
元命遇孤寡亡劫，在常人有妨，而僧道无害。古歌云：
两般父母见星孤，四季天上禄也无。
辰戌丑未加临着，多是道士及增徒。又云：
三合生人辰戌时，定为僧道不须疑。
若还华盖并临墓。囊囊丰隆定紫衣。
凡论僧道，又当以是质之。
又有先贫后富，在富后贫，二者隔别，全看月日。
日时生旺聚福兮，晚景荣华。
月令有气储财兮，早年富贵。
若月吉而引用多轻，先富后贫。
日强而本根不利，先贫后富。
生来受荫，年月在财富之乡。
末主孤寒，日时犯空破之地。
年月逢财无气，幼年窘迫。
日时遇食有气，老景欢欣。
四柱衰微，平生不遂。背禄逐马，一世凄惶。
若夫干头财露，支内不藏，伤劫实地。
禄马虚浮。身旺印助，一生破败不聚财。
身弱财多，外似有余内不足。
或四柱原无财官，遇岁运忽合发迹。
似此之命，有名无实。
又有抛乡去井。关土离家。
乃年克月兮相制伏，日冲时兮在子午。
四煞若冲身命，定应游走他乡。
三限再用死绝，未免飘泊外处。
重重鬼害，累累刑空。
运拙时乖兮，别闾里而跋涉程途。
命蹇日衰兮，辞亲戚而往来歧路。
再论兄弟。以及妻子。
木人春降到寅亥卯，昆仲必多。若生西南，必少。
金命秋生临巳申酉，兄弟盈门。若逢东地，不靠。
水居润下遇干坎，同气多荣，往来辰戌潇洒。
火向炎上居离巽，连枝共美。到于酉亥雕零。
土临四季，伯叔成行。
若论得力不得力，三元不落空亡，四柱不犯孤寡。
青龙作子，休婚白虎之妻。
火德成男，莫娶亥子为妇。
水生子嗣，母忌中央。
年合时日犯戊癸，决主三妻。
甲逢二己到巳午，不止两妇。
丙逢重辛居酉子，多招宠妾。
庚与乙合生卯午，定有偏房。
壬逢重丁在巳酉，重婚别室。
阳合阴盛妻双立，阳合阴衰妻再娶。
又有子多荣贵。亦有子少愚顽。是理何说，要当详论。
金居离位逢炎火，儿孙满前。
火临坎户遇顺下，后代克昌。
木逢庚辛到巳申，土生甲乙见寅卯。
水临四季，喜见戊己。时日生逢无克制，子孙多荣。
官煞重逢见财生，嗣继必贵。
若夫日临衰墓死败，男女须伤。
时犯空亡有克。儿孙必少。
木为后代，忌逢申午之方。
火若为男，休逢酉亥之地。
金为子位，怕见坎寅。
水作男官，忌见卯巳。
土为后嗣，怕临震东。
男取克于为嗣，女取干生为子。
四柱归于败绝，五行都在伤官。
虽有干支暗合，也须螟蛉作嗣。
纵有偏出，实难定姓。
古有借妻安子，其理整玄。
木儿见鬼，得北方坎女多存。
水子遇煞，赖西方兑妻可养。
水制火男，借青龙为乳母。
木损土儿，觅朱雀为继娘。
五行有损，须借相生。
四柱虽克，亦多无害。
若不惜母安子。岂能后嗣不乏？
至论女命，最怕刑夫。
日生木蛇，难成婚配之期。
己用金鸡，定是失夫之妇。
土为夫婿，寅卯多寡。
木作婚期，离宫须害。
再犯孤鸾尤甚，更遇八专何说。
至于为妇清洁，生而不犯贵合。
若要秉性坚贞，长而不逢煞伤。
丁壬无气，必犯娼淫。
戊癸休囚，多有浊滥。
四柱禄合，三元纯一。日时有合，有夫不离私情。
桃花劫煞，五行居墓。财禄沐浴，背夫别成暗约。
阴遇阳干合多，不娼即妓。
比劫分争身弱，非妾即奴。
至有五行失位，四柱休囚。
十干上下交战，运行无气空亡。
三元在沐浴之中，五行居死墓之地。
生为奴婢，将谁怨尤？
间有命犯倒食而无食，能与别人作福。
偏财遇比而身旺，甘为富家干仆。
男子舍居，异姓入赘。
金居金位遇卯寅，木到木乡逢丑未。
日时犯月鬼破门，丙寅别祖宗入墓。
魁罡临命见华盖，一生就妻为活。
丑未重犯遇寡宿，半世从妇入舍。
四柱往来有情，携手为婚。
三元重犯阴合，不媒作室。
阳衰阴旺，女招别姓子为男。
命配成婚，休败克滞；后看相生，多招外婿。
支多克滞，定应知汝波涛
下上无生，一户岂能坚守？
身如显化自无气，本姓全亏。
若是假合别成象，孤儿异姓。
平生窘迫，岂能得祖宗之财？
若得兴丰，因托别房父母。
此只论其大概，尚未得其精微。命之理微，悟在心得。
若夫疾病死绝，贫贱凶恶，岁运晦显，各有道理。
已着以前，兹不重赋。
