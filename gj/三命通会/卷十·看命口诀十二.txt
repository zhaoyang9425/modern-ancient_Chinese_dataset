凡五行怕太过相忤，如禄多则贫，马多则病，印多则孤，库多则虚。
生旺多无归宿，死绝多无激扬。
五行　不可太相伤，不可太纯粹。贵人马多升擢，常人马多奔驰。
破要伤祸，空要空尽。
所爱者不可毁，所畏者不可旺。先畏后爱为福，先爱后畏为祸。
合多不发而媚，学堂多则无成。
贵人多则巽懦而无立志，禄马太显不可以贵人论。
贵人表里足不可以常人论。
四柱俱阳，口恶心善，四柱俱阴，狠戾沉毒。
拱要拱马，拱禄，拱贵，拱福神。不要拱刑，拱祸，拱岁，拱时。
阴阳贵在均协，病伤要有克制。
凡命丙辛壬癸见戊戌，则当途刃伤折挫。
壬子、丙午、丙午、壬子水木精神，阴阳纯粹。
余位无助亦非常器，加以季秀之气，旷世无忌大德有容，乃丈夫也。
卯酉日出入之地，子午阴阳始分之宫。遇之者，令人往来不定，岁运亦然。
巳亥为两极之地，地天斡旋。寅申为三停之方，邮递往来，如人遇之多执不一。
丑未迟迟，辰戌速速。遇之令人执方，性不通变。辰戌有气，却能建立大事。
丙子人四柱有壬寅，是壬入丙家，克破不美。
庚子见庚午，是五鬼临门。
戊寅见甲寅，甲克其戊。戊寅随势克甲寅，是干支纳音，上下不和。
除别有福神，方为福力。
癸酉见戊寅，戊土克癸水，又金气向绝乡劫煞，元辰居中。
除得月令中秀气，方可为用，亦久而不佳。
庚午、丁酉互旺互破，乃旺中破也，不可全为福力。
己未、辛酉虽得食，却归死地，终久不佳。
乙丑、乙未、庚辰、庚戌见戊寅大好运亦然。
经曰：如得刚金济，戊寅欲绝不绝成福力。
乙卯见戊寅，戊寅见乙卯，是大好命。
丹阳书云：三奇之际尚有虚声，死绝之中尤存生旺。
盖三合三奇，不合月分则不贵。
如甲戊庚有子午时方贵，乙丙丁有寅卯时方贵。
天元变化书云：乙丙丁正爱酉亥，更看纳音有无交涉。
又云：凡三奇三合带月令中秀气入贵格，亦不免庶出过房作赘。
又云：凡命见三合三奇，而本年不带在四孟。生而得四仲、四季。月日时四仲、四季同论。及胎月日互换干合或六合，而本命不带，皆各日掉太岁，多主离祖孤立，为人不得力少救助。却宜义居假合而立也，
贵命则多倚仗而升进。
凡四柱带三奇三合者，本身不是过房庶出，将来子孙必有过房庶出，随母之子。
古诗云：三合与三奇，清秀更饶肥，不为过房子，便是随母儿。
