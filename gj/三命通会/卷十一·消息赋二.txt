臣出自兰野，幼慕真风。入肆无悬壶之妙，游行无化杖之神。息一气以凝神，消五行而通道。
（臣者，对君之称。兰野，地名。自敍所出。幼慕真风，则其志大矣。悬壶化杖，乃壶公费长房故事，称前人之至妙，悔在己之无能。外绝所欲，内无所思，息一气以凝神，消五行而通道，故着此赋，名《消息》焉。盖造化有消有息故云。）
乾坤立其牝牡，金木定其刚柔；昼夜互为君臣，青赤时为父子。
（此消息造化之大规模也。干属阳，为天道、君道、夫道；坤属阴，为地道、臣道、妇道。干以动为体，曰辟户；坤以静为体，曰阖户。乾坤立阴阳牝牡之合，两者交通，斯五行变化在其中矣。《易》首乾坤，正此义也。仁柔义刚，金木性之所司。一阴一阳，刚柔相推。独刚而无柔，则不能生变；独柔而无刚，则不能生化。昼为刚，生变以进，夜为柔，生化以退。积刚柔而成变化，则昼夜而成进退。昼为阳以象君；夜为阴以象臣。昼夜之道，其微有消息；其着有盈虚；其分有幽明；其数有生死。一泰一否，一损一益。终始之相因，新故之相代，荣辱之所至，福禄之自来，莫不本诸此也。
五行之神曰帝，东方青帝之父；生南方赤帝之子。青赤之理，父传子道也。言阴阳五行之中，有君臣、父子、夫妇之道存焉。是造化之大旨，通乎人伦也欤。）
不可一途而取轨，不可一理而推之。
时有冬逢炎热，夏草遭霜；类有阴鼠栖冰，神龟宿火。
（此言阴阳五行之道，微妙难通，隐奥难测，不可只一途取轨，一理而推之。如冬寒夏热，此理之常，时之正也。若冬逢炎热，夏草遭霜，则非其时矣。非其时而行其令，是可以常理拘乎？鼠火龟冰，此理之有，类之宜也。阴鼠栖冰，神龟宿火，则非其类矣。非其类而居其所，是可以一途论乎？常者易究，不常者难穷，造化岂易言哉？邹子吹律，而寒谷回春；孝妇含冤，而六月飞霜，古今纪灾异，此类甚多，不可谓非阴阳五行之变也。火鼠之毛，绩而为布；冰蚕之脂，登而为俎，此世之所知也。神异经曰：北方有层冰万里，厚百丈，有鼠重万斤，毛长尺余，在中藏焉。是阴鼠之栖冰也。《尔雅》曰：一日神龟，十日火龟。郭璞赞云：天生神物，十朋之龟。或游于火。是神龟之宿火也。徐子平指冬至一阳生，夏至一阴生，为冬逢炎热，夏草遭霜。
以癸禄在子为人元，丙以癸为官印；戊禄在巳为人元，癸以戊为官印，为阴鼠栖冰、神龟宿火，恐非赋义。）
是以阴阳罕测，志物难穷。大抵三冬暑少，九夏阳多。
祸福有若祺祥，术士希其八九。
（上文言冬热夏霜，冰鼠火龟，非阴阳常理，物类相感，故云罕测难穷。此反照破上文，言时有冬逢炎热，大抵三冬天必少也；夏草遭霜，大抵九夏阳必多矣。寒暑既有其常，阴阳可窥其奥，祸福当以理推，祺祥显以类应。
术士专门论三命、五行，行年岁运，遇旺相得位之运则泰，退休囚失位之运则否。只道其常，可希冀八九中足矣。人命行年、岁运，祸福之应，如祺祥之变异，志物之难穷，挟术之士，十分之中，此理亦难希其八九。盖天地无全功，而况于人乎？亦通。）
或若生逢休败之地，早岁孤穷；老遇建旺之乡，临年偃蹇。
若乃初凶后吉，以源浊而流清；始吉终凶，类根甘而裔苦。
（身虽逐运，必假运以资身，势须及时，亦假时而乘势。生逢壮岁，运宜处于旺乡；晚遇衰年，运恰宜于困地。是乃随宜消息，休旺自如。初生歇灭，而晚岁兴隆者，源浊流清之谓也。幼年建旺而临老伶仃者，裔苦报甘之谓也。若乃较量运气，穷究根源，先察根基厚薄，兼明运限始终。虽未百发百中，亦可希其八九。大抵人命，立年为尊。其胎、月、日、时，资以次之。故曰，作四柱之君父，为吉凶之主宰，而立其年也。明运气之本，推虚实之基，而取其月。观安危之兆，察苦乐之原，而取其日。定贵贱之本，决生死之期，而取其时。辨幼荫之始，究未立之前，而取其胎。月管初主，日管中主，时管末主，年则总统之。须要终始兼济，前后相应，则富贵两全，财禄双显。无初吉终凶、始凶终吉之异矣，然而不易得也。或只中末兴隆，亦可为成实之命。）
观乎萌兆，察以其原，根在苗先，实从花后。
（谈命之说，以胎为根，以月为苗，以日为花，以时为实。穷根可以知苗，见花然后知实，是以圣人观乎先兆，见乎未萌，即察其根源，则知其苗裔也。徐曰；欲知运内吉凶，先看根元胜负。根元有贵，则运临贵而必贵；根元有财，则运临财而发财；根元有灾，则运临灾而生灾。其说亦通。）
胎生元命，三兽定其门宗；律吕宫商，五虎论其成败。
（禽分三十六位，支列一十二辰。次而布之，一辰三兽。子人鼠蝠莺，丑人牛蟹鼍，寅人虎狸豹，卯人兔狐貉，辰人龙蛟鱼，巳人蛇鳝蚓，午人马鹿麋，未人羊鹰雁，申人猴猿猱，酉人鸡乌雉，戌人狗狼豺，亥人猪豕喩羭。《凝冲子云：象神者即天录，主大富贵；不象神者，天云不禄。具以形神、性气断之。胎生元命，只如甲子生人，生月癸酉，胎进甲子，元命是同。又如乙丑金人，月居己卯，胎逢庚午，以土生金。二说并详，其意不远。或曰：以年取月，以月取胎，观三处承属，谓之三兽。有无吞啖伤形，则可以定宗门之出处。
阳六为律，阴六为吕，五音总于律吕。律吕相合，分支定干，五行合为五音，是故甲己宫土遁起丙寅，乙庚商金遁起戊寅，一千羽水遁起庚寅，丁壬角木遁起壬寅，壬癸征火遁起甲寅。五音自寅起，寅为十二月之初，二六时之首也。人之成败吉凶，由此而始。）
无合有合，后学难知。得一分三，前贤不载。
（道立于两，成于三，变于五，而天地之数，具其十也，耦之而已。无合有合，如甲与己合，柱不见己而得午，缘午中有己禄。寅与亥合，柱不见亥而得壬，缘亥上有壬禄。又如，寅午戌合，柱不见寅而得甲，缘寅中有甲禄。得一分三，如甲得己为一合，得午为二合，得亥为三合，此乃得一禄而分三禄。与前见不见之形，抽不抽之绪，理相贯穿。
李虚中论支干合全格；年、月、日、时胎五位，能合干支全，言子则丑在，言寅则亥在，言甲则己在，言乙则庚在。禄干五位，如带甲乙丙丁戊，自然合起己庚辛壬癸。十二支如带寅卯辰巳午，自然合起未申酉戌亥，或于子丑位有禄马加之，则十干十二支皆合全矣。徐曰：无合有合即刑合，丑子遥巳等格，得一者，既见有寅刑巳、丑破巳，而丙戊被刑破而出，则便分三而行，是三合巳酉丑也。古用曰：虎生奔巳猪猴走，羊击猪蛇自然荣。此解亦通。）
年虽逢于冠带，尚有余灾；运初至于衰乡，犹披鲜福。
（年，太岁也。运，大运也。年虽逢于冠带，犹被暴败之余灾；运虽至于衰乡，犹带旺官之鲜福。此行运所以有前后五年之说，二句互文见义。）
大段天元赢弱，宫吉不及以为荣，中下兴隆，卦凶不能成其咎。
（天元，十干也。干以生旺为荣，若衰病死墓绝，则天干赢弱，虽所临宫分之吉。如得财官、将星、天乙之类，亦不及以为荣。中，地支也。下，纳音也。中下俱临五行兴旺之地，虽八卦定分为凶，亦不能致灾。徐曰：凡命，天元临财官之地，而生不得时，本气赢弱，上下五行，休旺又不相辅，虽宫遇禄马之吉，亦不及以为荣。
如庚辛生于春月，别位有火克金，金见寅卯甲乙为财，缘木中旺火害金，而金又不得其令，虽宫属财吉，而反发凶祸之例是也。中者，人元。下者，支元。如丁以壬为官印，中下禄马建旺成庆，虽火临绝地，却乘中下之贵。成鉴曰：禄虽绝而建贵。陶朱云：绝禄亡财，不为凶兆是也。或以一吉三生属九宫，五鬼绝命属八卦。亦通。）
若遇尊凶卑吉，救疗无功；尊吉卑凶，逢灾自愈。禄有三会，灾有五期。
（立年为尊，其胎、月、日、时资以次之。大运为尊，其六岁、小运资以次之。若遇本命与大运德合于建旺之乡，其岁运、日、时凶而不能为咎。大运与本命争战于死囚之地，其岁运日时，吉而未足为救。故曰云云。禄有三会者，长生、帝旺、库也，其为至吉之地。灾有五期者，衰、病、死、败、绝，其为至凶之地。盖禄对灾言，非干禄之禄，当以活看。今之学者，但举三合，而以金逢巳酉丑，木居亥卯未，火得寅午戌，水遇申子辰，便是禄有三会，非也。
