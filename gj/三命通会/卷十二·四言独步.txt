先天何处，后天何处，要知来处，便知去处。
四柱排定，三才次分；日干为主，配合元辰。
神煞相绊，轻重较量；先观月令，论格推详。
以日为主，专论财官；分其贵贱，妙法多端。
独则易取，乱则难明；去留舒配，论格要清。
日主高强，月提得令；用财为物，表实为正。
年限为主，月令为中；日生百刻，时旺时空。
干与支同，损财伤妻；岁运一类，破弃祖基。
月令建禄，不住祖屋；一见财官，自然发福。
用火愁水，用木愁金；轻重论分，祸福能真。
五行生旺，不怕刑囚；东西南北，数尽方休。
寅申巳亥，四生之局；用物身强，遇之发福。
辰戌丑未，四库之神；人元三用，透旺为真。
子午卯酉，四败之局；男犯兴衰，女犯孤独。
进气退气，命物相争；进气不死，退气不生。
财官临库，不冲不发；四柱干支，喜行相合。
提纲有用，最怕刑冲；冲运则缓，冲用则凶。
三奇透露，日主专强；寄根有力，福禄荣昌。
十干化神，有影无形；无中生有，福禄难凭。
十恶大败，格中大忌；若遇财官；反成富贵。
格格推详，以煞为重；化煞为权，何愁损用。
煞不离印，印不离煞；煞印相生，功名显达。
官煞重逢，制伏有功；如行帝旺，遇之不凶。
时煞无根，煞旺取贵；时煞多根，煞旺不利。
八月官星，大忌卯丁；卯丁克破，有情无情。
印绶根轻，旺中显达；印绶根多，旺中不发。
印绶比肩，喜行财乡；印绶无比，忌见财伤。
先财后印，反成其福；先印后财。反成其辱。
财官印缓，大忌比肩；伤官七煞，反助为权。
伤官用财，无官有子；伤官无财，子宫有死。
时上偏财，怕逢兄弟；月印逢财，比肩不忌。
伤官见官，格中大忌；不损用神，何愁官至。
拱禄拱贵，填实则凶；提纲有用，论之不同。
月令财官，遇之发福；名禄高强，比肩夺福。
日禄居时，青云得路；庚日申时，透财归禄。
壬骑龙背，见戌无情；寅多则富，辰多则荣。
天元一气，地物相同；人命得此，位列三公。
八字连珠，支神有用；造化逢之，名利必重。
日德金神，月逢土旺；虽有轻名，祖业漂荡。
金神带煞，身旺为奇；更行火地，名利当时。
甲日金神，偏宜火制。己日金神，何劳火制。
六甲生春，时犯金神；水乡不发，土重名真。
甲乙丑月，时带金神；月干见煞，双目不明。
甲寅重寅，二巳刑煞；终身必损，遇火难发。
六甲寅月，透财时节，西北行程，九流艺业。
乙日卯月，金神刚烈，富贵比肩，旺横死绝。
天干二丙，地支全寅，更行生印，死见祸临。
火旺二寅，透壬坐申，艮禄多厚，见水伤身。
六戊重寅，月令水金，火乡有救，见土刑身。
己日月戌，火神无气，多水多金，眼昏目闭。
年干会火，日时会金，己干用印，官彻名清。
秋金生午，丙火透露，运至南方，血伤泉路。
金旺三秋，二庚火丙，到丑伤情，逢离顺境。
庚金生午，辛金生未，透煞两停，冬生最贵。
辛金月辰，庚金丑库，逆数清孤，顺行豪富。
辛逢卯日，年月见酉，时带朝阳，为僧道丑。
辛金亥日，月逢临戌，水运初行，须防目疾。
辛金坐酉，财官用印，顺行南方，名利必振。
辛金坐巳，官印用禄，顺行南方，贵显荣福。
酉金逢离，透土何虑，无土伤身，寿元不住。
月生四季，日主庚辛；何愁主弱，旺地成名。
辛金逢火，见土成刑；阳金遇火，透土成名。
壬生午位，禄马同乡；重重遇火，格局高强。
壬癸多金，生于酉申，土旺则贵，火旺则贫。
癸向巳宫，财官拘印，运至南方，利名必振。
癸日己亥，煞财透露，地合伤官，有劳无富。
癸日申提，卯亥岁时。年煞月劫，林下孤栖。
癸日干己，阴煞重逢，无官相混，名利必通。
伤官之格，女人最忌；带印带财，反为富贵。
煞多有制，女人必贵；官星重犯，浊滥淫类。
官星桃花，福德堪夸；煞星桃花，朝劫暮巴。
庚日申时，柱中金局，支无会合，伤官劫妻。
癸日寅提，壬日亥月，莫犯提纲，祸福难推。
甲日干提，见煞喜比；金水栽根，忌寅卯未。
戊己丑月，比肩透出；叠运入局，忌逢午未。
壬癸坎宫，支逢午戌，干头比肩，东行为吉。
甲乙震宫，卯多须夭；逆顺运行，子申发福。
庚辛巳月，金生火旺，比劫栽根，两行成象。
丙丁酉月，比肩不忌，火入离宫，比肩一例。
曲直丑月，带印多生；壬癸丑月，土厚金沉。
食神生旺，胜似财官；浊之则贱，清之则垣。
阳木无根，生于丑月，水多转贵，金多则折。
乙木无根，生临丑月，金多转贵，火土则折。
丙火无根，子申全见，无制无生，此身贫贱。
六甲坐申，三重见子，运至北方，须防横死。
丙临申位，阳水大忌；有制身强，旺成名利。
己入亥宫，怕逢阴木；月逢印生，自然成福。
己日逢煞，印旺财伏，运转东南，贵高财足。
壬寅壬戌，阳土透出，不混官星，福崇显禄。
阴水无根，火乡有贵，阳水无根，火乡即畏。
丁酉阴柔，不愁多水；比肩透露，格中最忌。
戊寅日主，何愁煞旺；露火成名，水来漂荡。
庚午日主，支火炎炎；见土取贵，见水为嫌。
辛未身弱，卯提取格；癸酉身弱，见财害格。
癸巳无根，火土重见，透财名利，露根则贱。
辛酉八月，未时受生，人命遇此，平生多凶。
甲乙无根，怕逢申酉，煞合逢之，双目必朽。
乙木酉月，见水为奇，有根丑绝，无根寅危。
乙木坐酉，庚丁透出，遇库归根，孤神得失。
丙火申提，无根从煞；有根南旺，脱根寿促。
阳火无根，水乡必忌；阴火无根，水乡必救。
阴火酉月，弃命就财，北行入格。南走为灾。
戊己亥月，身弱为弃；卯月同推，嫌根劫比。
庚金无根，寅宫火局，南方有贵，须防寿促。
辛巳阴柔，水囚官煞，运限加金，聪明发达。
壬日戌提，癸干未月，运喜东方。逢冲则绝。
弃命就财，须要会财；弃命从煞，须要会煞。
从财忌煞，从煞喜财；会逢根气，会损无猜。
此法元元，识得神仙。学者实授，千金莫传。
