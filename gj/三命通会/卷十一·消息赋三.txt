徐言：以八字中内外三元，有最得力者为尊，即用神也。用神不可损伤，若有损伤，则虽别位之吉，不能救。若年、月、日、时内外三元虽有克战，但不损于尊者，即逢灾自愈也。更切消息所损之神，主何吉凶，害命则身灾，害妻则妻灾，害官则官失。其说有理，但尊卑字欠通。）
凶多吉少，类大过之初爻；福浅祸深，喻同人之九五。
（凶多吉少之命，以其休囚无气，故不宜于进用。有类大过初爻，其爻辞云，初六，藉用白茅，无咎。六阴柔，无过人之才，初在下，非有为之时，可以遁世而避位，戒人以慎之道也。夫子曰：慎斯术也，以往，其无所失矣。正此意也。福浅祸深之命，以其五行相克而无气，亦非谋望进用之宜，喻如同人卦中九五爻辞云：同人先咷号，而后笑，大师克相遇。《象》曰：同人之先，以中直也。可见直道难行，戒人以自克之意也。）
闻喜不喜，是六甲之亏盈；当忧不忧，赖五行之救助。
（闻喜，以盈为言。盈者，益也。不喜，以亏为言。亏者，损也。损益之道，由六甲而推之，或以空亡为天地虚脱之辰。六阳命畏于阳宫，六阴命畏于阴位，岁运行年遇禄马贵人，而在空亡，五行之亏盈相制，是闻喜不喜也。
当忧不忧，是五行休废之处逢生，如木得甲申癸巳之例。
假如戊申人得丁酉，暴殴破碎自刑。丁酉死火，巳化为土，子传母道，甲寅人运至申上，冲刑反吟，禄马俱绝，为旺金所制，遁见壬申是干救。神术云：绝处逢父母，变灾为福是也。余见六甲五行，其说国活，或元命八字有亏、有盈、有救、有助，或行运流年有亏，有盈、有救、有助，不可执定。亏盈者，或吉或凶之谓也、救助者，制凶扶吉之谓也。）
八孤临于五墓，戌未东行；六虚下于空亡，自干南首。
（甲子旬中，戌亥为空亡，对冲为六虚，乃辰巳也。戌亥是干金之位，在西极之北隅迤逦，甲戌甲申，自干南首，故寅申巳亥四孤之地，辰戌丑未五墓之乡，向戌未而东行，顺空亡而逆转。或以八孤者，除辰戌丑未乃五行之墓，其余八音，孤虚之辰，孤临于墓。如申酉人，孤辰在亥，而寡宿居未。五行之墓，寄于四气之中，其气皆随月建而来，行东之戌与未乃火木之墓，木自亥生，火从寅起，火木之气，皆自寅首之东行，而锺藏于戌未之墓。如乙丑生人，以亥为六阴正空亡，亥冲巳为六虚，亥为干天，巳为巽地。巳乃南方之首神，故云六虚下于空亡。孤既东行，虚则西回，二者尝相对。此总论十二支中神煞之名，顺道回圈，孤虚空亡五墓，为人命之最要者欤。）
天元一气，定侯伯之迁荣；支作人元，运商徒而得失。
（以于为禄，故天元清秀，吉将加临，人得之而贵也。以支为命，故支元纯粹，四柱比和，人得之而富也。此天地之分，干支之别也。天元一气，不是一样，如今谈命者所指，以其象天，故云一气。天禄之所司也。须禄带天德官印贵食，五行四柱中，兼得生旺气者至贵。商贾之徒，详以人元。定财物之得失，须观有气、无气，当究进神、退神，故下文云：财命有气。财绝命衰。运对定而言，定则决定、运则流转，义各有所取也。）
但看财命有气，逢背禄而不贫；若也财绝命衰，纵建禄而不富。
（人生以财命为主，五行所克者，谓之财。有气，谓财与命皆得寓于五行生旺之地，虽四柱背禄，使之无官，亦不至贫贱。若命与财俱无气，虽得月建坐禄，使有小官，亦不能致富贵。假如庚寅木克丙戌土为财，土旺在戌，身命二木至东南，戌虽背申之庚禄，以其财命有气，故不贫。又如甲辰生人，得丙寅火，以金为财，绝在寅，辰土至寅为命鬼，兼通空亡、财绝命衰，虽月建坐禄，以财命无气，故不富。前云以干为禄，向背定其贫富，盖指财命两宫，各宜旺地。不但八字，行运皆然。徐说，以财命有气，如甲乙见巳午等月，建禄不富，如甲乙生寅卯等月。当并详之。）
若乃身旺鬼绝。虽破命而长年；鬼旺身衰，逢建命而夭寿。
（破命长年，以其本命旺宫逢绝鬼者是也。如火在巳宫值水，木居寅地逢金，土向申乡遇木，金归亥中逢火。逢建命而夭寿，以其本命衰乡逢旺鬼是也。以土到寅中见木，火归亥地逢水，金在巳乡得火，火居申位逢金，俱以纳音取之。五行之理受制则夭，制物则寿。旧云：建命主寿长，破命主夭殇。故竹轮经云：建命未必延长，破命未必夭寿。此珞琭子所以消息也。天元论贵，人元论富，财命论贫富，身鬼论寿夭，各指其重者言之也。）
背禄逐马，守穷途而凄惶；禄马同乡，不三台而八座。
（禄者，爵禄之谓也。马者，车马之谓也。人命重禄马，故先言之，禄马皆可以致富贵。若禄背之而去，马逐之而散，二者俱失，所以守穷途而凄惶。背，如阴阳之相背，非所谓向也。逐，如逐散之逐。非所谓追也。如癸亥人得正月甲寅，癸禄在子，寅以背之；禄马在巳，寅以刑之；前因刑而逐去其马，后因背而不能及禄，马在面前，禄在背后，向前趁马，禄又不来，向后待禄，马又渐远，此正与扞禄拦马相反同乡。用日干遁禄，时干遁马，五子元求之，则可知。
假令庚午人，得壬辰日，丁未时，便以丁壬庚子遁至戊申，缘庚禄午马同在申上，与本命相得尤佳。又如甲申人，丁丑月，己亥日，丙寅时，其生时于帝座上，会同禄马兼甲申、己亥、丙寅皆禀五行清旺生气，故应晚年有非常之遇，所以位至三公，寿逾七十。
徐说，以禄为官、马为财，见伤官为背禄、见比劫为逐马。如甲人生三春、九夏，天元更带丙丁、甲乙，或亥卯未之例同乡。乃壬午、癸巳等日，柱有丁己丙戌归逢丑巳之例，并当详之。）
官崇位显，定知夹禄之乡。小盈大亏，恐是劫财之地。
（夹禄即拱禄，如癸丑得癸亥之例。劫，劫煞，如丁丑得丙寅岁，水以克火为财，丙寅乃自生之火，可谓小盈。丑人以孤劫在寅，丑土受寅木之制，为财化鬼，斯所谓大亏也。
三命以财旺为佳，人以有财为福。若值劫地，纵禄命有一、二吉处，亦不免大过。
徐论，夹禄，如癸丑日癸亥时，不可本禄上为岁首合化相害，更不可克坏天干，冲动地支，夹贵不住，走了贵气，所以福聚之地，不可有伤；祸聚之地，不可无败。五阳干见五阴为劫财，五阴干见五阳为败财。劫凶于败，其解尤善。）
生月带禄，入世居赫奕之尊；重犯奇仪，蕴藉抱出群之器。
阴男阳女，时观出入之年；阴女阳男，更看元辰之岁。
