人生富贵皆前定，术士须详论。
天上星辰有可加，此说更无差。
时加月建逢命位，正是福原地。
寿元合处是其真，此说不虚陈。
官禄贵马见台形，一举便成名。
（三干相连。）
日逢贵地见禄马，壮岁登科甲。
时日若逢夹禄位，为官必清贵。
五行时日无相杂，为官多显达。
羊刃重重又见煞，大贵登科甲。
若逢三奇运禄马，名誉扬天下。
日坐食支又合干，九卿三公看。
甲子己巳又一说，天地德合诀。
丙子癸巳与前同，官职拜三公。
木若逢金主不伤，两府坐中堂。
火若遇水主将权，为将镇戎边。
金若逢火主大权，方面刺史官。
水若逢土入官局，宜作侍从职。
土若得木为正禄，八座三台福。
年得月禄不为喜，日贵取为主。
生逢贵人值孤寡，决定为僧也。
空亡官禄遇贵人，缁衣作高僧。
五行无气守孤寡，必定作行者。
空亡刑害又逢囚，为僧及裹头。
欲知人命主有权，食神旺必全。
相刑羊刃并煞伤，必主上法场。
的煞若逢盘足坐，恶鬼死刑狱。
（日支自坐，为盘足。）
夹角相逢共岁星，徒流定分明。
六害当权逢刃煞，少年多夭折。
日逢官鬼见重刑，恶死甚堪惊。
刃神劫煞两头居，早岁梦天衢。
禄马俱逢行绝地，劳困难逃避。
月若与时逢刑冲，根基定一空。
时遇官星生旺位，子孙成行队。
向禄临财官更吉，贵显有家资。
日月纯官无财位，反主无官贵。
卯刑子位子刑卯，癸乙相生挠。
未来刑丑丑刑戌，戌刑未同律。
禄马克生主发财，人元克出来。
（甲乙见寅卯，禄马皆绝。甲申乙酉，不在此论。）
得一分三缘何说，飞天禄马格。
岁合时日分两头，切须仔细求。
君子若逢利奏对，常人主灾晦。
心怀悔退缘何事，重犯剥官位。
柱中有禄运逢财，金玉自天来。
前言能说贵与贱，亦须看运限。
大凡行运逢禄马，发迹为官也。
天月二德为救神，百灾不为凶。
向禄临财甚希奇，贵显有官资。
命中禄马同贵人，福禄进珠珍。
贵人君子坐刑煞，名成少年发。
阴阳贵贱宜消息，熟晓在胸臆。
日时身命许多般，一诀千变看。
