凡看人命，专论六格。
逢官看财，见财而富贵。
逢煞看印，遇印以荣华。
逢印看官而遇官，十有七贵。
逢财忌煞而有煞，十有九贫。
官喜露，露则清高。
财要藏，藏则丰厚。
官煞混杂，身弱则贫。
官煞相停，合煞为贵。
年月官星，早年出仕。
日时正贵，晚岁成名。
胞胎逢印缓，禄享千锺。
财气逢长生，田肥万顷。
秋冬官星防刃伤，存全元武贵无疑。
腊月伤官喜见官，破印伤重祸而死。
财旺生官者，乃贵少而富多。
伤官见财者，又官高而财足。
无伤不贵，有病为奇。
始虽用之为奇，终须去之为福。
理妙于斯，何须外求。
如火炎水少遇庚辛，休作身旺官轻而取。
或土重木绝逢壬癸，难当官旺身轻而决。
财轻莫逢劫地，印多最妙财乡。
财旺生官，因贿取贵。
煞星制刃，劫宝图名。
身旺偏财可取，必得横财。
主健正财被劫，频见妻灾。
劫财羊刃入官煞，台阁之臣。
归禄冲食逢刃伤，廊庙之贵。
身旺有煞逢印绶，权断之官。
主弱逢印见财星，寻常之客。
羊刃、偏官有制，膺职掌于兵刑。
正官、正印无伤，牧黎庶为守令。
财旺稼穑，给饷之官。
飞禄朝阳，侍从之职。
乾坤本清气，经国之荣。
子午为尊极，黄门之贵。
癸日癸时兼丑亥，魁名及第入翰林。
壬日壬时叠寅辰，高爵承恩登御阁。
日德见魁罡，纵吉遇贫寒之士。
魁罡值财官，任得地衣禄之人。
伤官见官，妙遇财印之地。
财星破印，贵行比劫之乡。
命重财，运逢煞，吉而堪言。
命重煞，运逢财，凶而可决。
甲乙运入西方，身旺功名可许。
壬癸路经南地，主建财禄堪图。
劫煞不宜行旺地，食神最妙偏财乡。
女命伤官，归禄得之极吉。
男造羊刃，身弱遇之为奇。
金神、建禄、栏叉，女命逢之最忌。
羊刃、伤官、七煞，男子遇之得权。
金神入火逢煞刃，贵而无疑。
煞重有印逢食伤，荣而有准。
正官、正印，官居不显。
羊刃、七煞，出仕驰名。
身旺无依，僧道之辈。
桃花滚浪，娼婢之流。
金弱火强，土木销熔之匠。
土多水浅，行闾针线之工。
五湖云扰，始荣终辱己身贫。
遍野桃花，一世风流多酒色。
亡神、拱煞，贼盗之徒。
秀气失时、清贫之士。
印旺身强多嗜酒，丁壬妒化犯淫讹。
身印俱旺，平生少病。
天月德助，处世无灾。
食神生旺，胜似财官，贵全财煞。
有弃命就财、就煞，就官者有余富贵。
无依专旺绝食、绝财，绝官者无限贫穷
身弱弃命要无根，官屠宰府。
干衰身化得其时，位近天庭。
男命类属从化，照返鬼伏，宜细详之。
女命纯和清贵，浊滥娼淫，当深究也。
