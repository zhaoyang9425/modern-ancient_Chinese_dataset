两仪肇辟。六甲攸生。
将三元而作三才，建四时而为四柱。
干为禄本，定一生职位高低。
支作命基，布三限寿元终始。
年生为根，月建为苗。
日管经营，断中年之休咎。
时为结果，定晚岁之荣枯。
先推胎息之由，次入变通之道。
为官为贵，缘上下以咸和。
多滞多危，本根元而相克。是故：
格清局正，当为台阁之臣。
印旺官生，必秉钧衡之任。
马头带剑，威镇边疆。
印绶逢华，尊居翰苑。
禄虽多而有害，福不为祥。
煞虽重而无伤，凶不为祸。
三奇弗遇，才高难解成名。
六合正逢，家富又能增业。
空亡亲于其宿，孤独龙钟。
长生陷于空亡，贫寒偃蹇。
桃花若逢帝座，因色亡身。
咸池更会日宫，缘妻致富。
根元浅薄，逢生旺而不荣。
本主兴隆，遇休困而反吉。
羊刃临于五鬼，定须重犯徙流。
勾绞叠于三刑，应是频遭编配。是以：
登仕途者，莫逢吞啗，爵禄亏停。
当兵权者，勿遇天中，身权退失。
胸襟澄澈，盖因水济江湖。
学问渊源，本是水居壬癸。
慈祥恺悌，木乘甲乙之乡。
焦燥暴恶，火盛丙丁之地。
名高禄重，干金早会庚辛。
贯朽粟陈，镇土重亲戊己。
木繁而无金斲削，纵荣而末岁孤穷。
火炎而无水陶熔，虽发而早年夭折。
粤若水之浮泛，惟凭土以堤防。
土重而无木疏通，逐归愚浊。
金坚而无火锻炼，终是凶顽。
至若金脆火炎，多则损己。
木柔金重，利则伤身。
水清不假土多，土弱不禁木盛。
火强燥而微眇，水既济以宽和。
须将匀配为佳，亦以均调为上。
大显者，贵乎深隐。
大屈者，贵乎卑伸。
寿永年高，皆是禄临帝旺。
职崇位显，为缘马会官星。
华盖逢空，偏宜僧道。
学堂遇贵，惟利师儒。
五行若也萧索，三命因而低弱。
日逢空寡，其妻多致生离。
时值空虚，其子纵有不肖。
绝宫为鼓盆之煞，胎宫为白虎之神。
天空临嗣续之官，末岁损成家之子。
运逢吉宿，无本主，则未足欢娱。
限守凶神，有根苗，则不须畏惧。
岁君若临恶曜，一岁迍邅。
生时若遇休囚，一生愁叹。
源清者，其流必远。
本浊者，所作无成。
八字超群，不贵即当大富。
五行驳杂，居安可不虑危。
休囚者，身性卑微。
旺相者，名利壮实。
先强后弱，必先吉而后凶。
始弱终强，亦始凶而终吉。乃若：
初逢贵吉，未可便作贵推。
中遇凶强，岂可便作凶兆。
大抵文贵要长生之地，刑煞宜死绝之宫。
是以当忧不忧，闻喜不喜，详其本末，察其盈虚。
荣辱穷通，不言而喻；吉凶悔吝，可考而知。
名曰《造微》，岂云小补？
