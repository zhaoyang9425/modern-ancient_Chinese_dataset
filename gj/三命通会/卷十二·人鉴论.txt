洪蒙肇判，甲子攸生。
二十二字之用无穷，百万千人之命可考。
日生为主，年长为君。
先论根本虚实，次论岁运强弱。
森列三才，妙在权衡。
轻重包罗八卦，自存规矩方圆。
天道尚有盈亏；人事岂无反复。
或始贫而终富，或先败而后兴。
当舍短而从长，勿取彼而弃此。
四柱俱嫌一字，大醇亦求小疵。
详察其源，勿轻以断。
官在禄乡，伊尹负阿衡之位。
时居贵地，傅说兴作相之臣。
生逢贵格，入仕为台阁之尊。
重遇鬼局，乐道有山林之兴。是知：
居官居贵，五行醇而不疵。
多滞多忧，八字杂而又战。
根甘裔苦，贾谊屈于长沙。
源浊流清，太公兴于渭水。
禄马同乡，而会登台鼎。
煞印重旺，而早入科名。
比肩重遇，宜嗟范子之贫。
印绶叠逢，可比老彭之寿。
夹官夹贵，日时值而峻宇雕梁。
劫财夺马，岁时逢雨蓬门瓮牖。
嗣位逢克绝，鹊之巢而鸠之居。
妻位犯煞伤，鸾之孤而鹄之寡。
运行背禄，昔日富而今日贫。
命遇旺财，昨日悲而今日笑。
四柱坐学堂之上，回也不愚。
三元助墓库之中，子之好学。
年伤官贵，才高那解成名。
时值偏官，家富又添好子。
庚行丙地，祷尔于只；
壬入戊乡，胡不遄死？
伯牛有疾，缘战克以交差。
司马何忧，盖比和而无位。
身中衰弱，逢吉运以为凶。
命坐坚实，遇祸年而反福。
煞虽重而多合，何伤日月之明。
禄虽显而有失，难际风云之会。
遇而不遇，庚辛在壬癸之乡。
忧而不忧，甲乙行丙丁之地。
或若生逢绝败，郑谷归耕。
禄马病衰，冯唐皓首。
九宫旺相，难逃邀我于桑中。
四柱合和，未免题诗于叶上。
西施貌美，自身多带长生。
绿珠坠楼，凶恶又逢七煞。
孤鸾入命，夫哭妇而妇哭夫。
烟花绊身，女求男而男求女。
头目陷，而肢体相亏。
财帛耗，而田宅有害。
生时若遇刑冲，一生屡空。
岁月若临劫夺，百岁孤寒。
财入财窠，不贵即当大富。
煞居太岁，居安可不虑危。
乃若官星透露，未可便作贵推。
煞星下攻，曷可便为凶断？
大抵贵禄喜逢于印绶，刑煞宜值于制合。
是以当忧不忧，闻喜不喜。
考其根而明其实，论其始而究其终。
是以妻宫有克，少年无早娶之人。
儿位逢伤，末岁损成家之子。
平生不吉，而寿算椿松。
财禄带多，而福姿蒲柳。
源清者，其流必远。本壮者，其叶必荣。
三命冠群，不至贵即当大富。
九宫陷溺，怕凶运又怕凶年。
千条万绪，当求不见之形。
百派一源，贵得弥身之地。
详陈本末，备察盈亏。
后之君子，幸勿忽诸。
