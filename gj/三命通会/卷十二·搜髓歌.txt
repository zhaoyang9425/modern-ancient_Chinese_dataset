造化先须看日主，后把提纲分次第。
四柱专一论财官，身旺财官多富贵。
若还身旺财官损，只是朝求暮讨儿。
财官旺时日主旺，紫袍金带有何疑？
财官旺而日主弱，运行身旺最为奇。
日主旺而财官弱，运入财官利名驰。
日主坐下有财官，月令相逢贵不难。
总把财官为紧要，早年富贵禄高攀。
财官微薄身太旺，太旺无依受孤寒。
更有印来比劫助，伤妻克子可立看。
官煞太重身更强，一逢制伏作贤良。
煞官拱印贵不小，烜赫威名定振扬。
生居九夏火土多，利逢水济贵中和。
水火原来要既济，管教名利镇山河。
火热炎炎如无水，运行水乡亦是美。
水势滔滔若无土，运入土乡真可喜。
东方木多宜西运，西方金旺爱东行。
五行相济成造化，人命逢之福不轻。
三丘五墓怕见重，骨肉参商损六亲。
提纲刑冲克父母，日时对冲妻子屯。
比劫伤官若再旺，不但伤妻更损儿。
纵有一子亦不孝，或者乞养总非宜。
身旺比肩坐驿马，兄弟飘蓬好潇洒。
八字驿马纷交驰，身荣劳苦东西地。
倘得身闲心不定，动则风流静则愁。
若是财星坐驿马，妻贤无处不悠悠。
财星入库主聚财，谨守资财不做人。
妻儿悭吝善持助，只怕暗藏羊刃嗔。
官煞重重不带财，妻能内助不和谐。
公姑不敬全无礼，夺却夫权命所排。
官星若也逢生旺，更得长生旺在时。
子息聪明多俊秀，儿孙个个着绯衣。
日主七煞带枭食，妻主虚胎小产多。
经脉不调成血疾，更看行运又如何。
男子枭食重重见，身弱多应痨病随。
女人枭食非为吉，产难惊人病亦危。
女命官旺兼财旺，招得贤夫更好儿。
若是财官俱受损，伤夫克子有何疑。
印绶生身身更旺，为人刑克主贫孤。
若得官显财又显，亦为超迈贵人扶。
女命若也伤官旺，坐下伤官会骂夫。
朝暮喃喃口不绝，百年终是见形枯。
乙巳庚午与辛未，日干带之最为美。
再看四柱又何如，定主夫贤己亦贵。
丙丁子丑成己春，此日生人定不同。
甲午甲申共乙酉，坐下财官富贵荣。
丁亥戊子并庚寅，日主逢之福不轻。
辛卯丙申丁酉位，财官内隐显声名。
己亥甲申见庚戌，印绶财官暗里藏。
更得丙辰壬戌至，四柱扶印不寻常。
甲子丙寅与丁卯，己巳壬辰癸巳同。
若是身同强月令，虚名虚利任飘蓬。
辛亥庚申并己丑，坐下财官并无有。
妻宫子女带虚花，东西南北是身家。
甲寅戊戌并庚子，女克丈夫男克子。
己巳丙午丁未同，重重壬子主孤穷。
辛酉乙卯与戊午，支干同类妻不足。
己未庚申及癸亥，月令更旺成祸害。
日主财官印绶全，月时符合福绵绵。
干支同类并身旺，克子刑妻破祖田。
好将四柱分强弱，莫把阴阳只一言。
此是五行真妙诀，不逢知者莫虚传。
