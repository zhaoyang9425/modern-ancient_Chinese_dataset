政和六年、夏雍宁三年春二月，仁多泉城降于熙河将刘法，法屠之。
童贯使刘法合熙、秦之师攻仁多泉城。守将遣使请救，干顺命晋王察哥将兵援之。察哥闻法名不敢进，城中孤守月余，力竭出降。法受而屠之，死者三千余人。
按：杀降，兵家所忌；屠之，虐更甚矣！异时，统安之败，法不得其死，宜哉！
秋七月，李讹移被获，伏诛。
讹移在夏国渐用事，与子遇昌常引兵入寇。至是，入边侦事，为熙河逻卒所获。徽宗诏诛之，函其首于甲库。
冬十一月，破靖夏城，屠之。
自绍圣、崇宁，节次进筑，夏南境地仅存五、六千里，居民皆散处沙漠、山谷间，泾原又筑席苇平为靖夏城，形势更蹙。干顺大举兵攻之，时久无雪，先使数万骑绕城践尘涨天，潜穿濠为地道入城，城陷，尽屠之，以报仁多泉之役。《周礼》曰：屠者，暴之也。刘法屠仁多泉城，夏人屠靖夏城，递相报复，无时休息，率土地以食人肉，其祸惨矣，其罪甚矣！然非夏之跋扈，实宋之自取也耳。
攻石尖山，兵溃。
先是，种师道筑安平寨，干顺遣重兵据寨水源，渭州都监郭浩率精骑数百夺之。兵退，转攻石尖山。浩复昌阵而前，流矢中左胁，不拔，奋力大呼，诸军从之，夏兵不能御，遂溃。
十二月，遣使入贡。
时中国以熙河进筑功成，进执政等官，使副廷见，并加诘责，怏怏而回。
政和七年、夏雍宁四年春二月，种师道帅师克藏底河城。
师道率陕西七路兵共十万征藏底河城，期以旬日必克。既薄城下，城中守备固，攻之不破，至八日，师道斩不用命者，安边巡检杨震率壮士先登，斩级数百，众乘而上，守城卒惊溃，遂克之。
按：藏底河城小而坚，夏人恃以为固，师道八日克之，功亦伟矣！然亦见地利之不足恃也，负险者可以鉴矣。
夏四月，延将刘延庆破成德军，大首领赏屈被执，西蕃王子益麻党征内降。
童贯又使延庆袭破成德军，擒赏屈，党征等遂举众降。
重和元年、夏雍宁五年春二月，围震武军。
震武，即古骨龙城，童贯进筑赐名。地在山峡中，熙、秦两路不能饷。自筑城后，夏国数以兵争，杀知军事李明，时熙河、泾原、环庆同日地震，民心慌乱，干顺遣兵从善治堡入围之。知军孟明出斗被创，危甚，熙河将刘法率兵赴援，围乃解。
夏四月，入丁星原大掠。
丁星原在乳酪河西，距湟州绥远关四十里。初，刘法解震武围，于瞎令古城北连筑德通、石门两堡。干顺畏逼，遣兵入丁星原围之，见御备固，旁掠六日而还。徽宗诏再筑靖夏、伏羌、制戎等城为备。史臣曰：“雍熙元年，复以银、夏、绥、宥四州授李继捧，自后四州之地不复领职方。熙宁始务辟土，而种谔先取绥州，韩绛继取银州，最后李宪取兰州，沈括复取葭芦、米脂、安疆、浮图等寨。迨元更张，仍以葭芦四寨给赐夏人，而分画久不能定。绍圣遂罢前议，督诸军乘势进讨。自三年秋，迄元符二年冬，凡陕西、河东建州一、军二、关三、城九、寨二十八、堡十。崇宁、政和间，陶节夫、钟传之徒又建仁多泉、靖夏等城。虽夏人浸衰，而中国之民力亦重困矣。”
六月，筑割牛城，廓州防御使何灌袭之，城不守。
干顺见中国进筑不已，于六岭分界处筑割牛城，屯重兵守之，为东南捍蔽。童贯使灌由肤公城夜出兵袭据之。贯以闻，赐名“统安”。
宣和元年、夏元德元年春三月，败熙河经略使刘法军于统安城，杀之。复围震武。
统安深入夏境，童贯得之，谓可制夏人死命，乃遣刘法进取朔方。法不欲行，贯强之曰：“君在京师，亲受命于帝，自言必成功，今难之，何也？”法不得已，引兵二万至统安。干顺令晋王察哥率步骑万余为三阵，以当法前军，别遣精骑登山出其后。大战移七时，法兵饥马渴，死者甚众，前军杨惟忠、后军焦安节、左军朱定国等皆败。法乘夜遁，比明，走七十里，至盖朱危，守兵追之，坠崖折足，一负担军斩之。察哥见法首，恻然语其下曰：“刘将军前败我于古骨龙、仁多泉，吾尝避其锋，谓天生神将，岂料今为一小卒枭首哉！其失在恃胜轻出，不可不戒。”遂陷统安，进围震武。震武频受兵，熙、秦两路疲于奔命，蕃、汉苦之。至是将陷，察哥曰：“勿破此城，留作南朝病块。”遂引还。史臣曰：“是役死者十万，贯隐其败，以捷闻，宣抚使以下受解围赏者数百人，不知夏人实自去也。诸路所筑城寨皆不毛，夏所不争之地，而关辅为之萧条，果如察哥之言。”
夏四月，战于萧关，败绩，遂弃永和等三城。
震武围既解，童贯始命种师道、刘仲武、刘延庆将兵出萧关，夏兵拒之，不胜，遂破永和寨；围割沓城，城中兵出战，又败；逐北至鸣沙，夏兵已弃城走，师道等无所见而回。
五月，复围震武军，不克。
察哥因童贯兵进鸣沙，复至震武，日夜百道攻之，城中危甚。会贯兵还救，乃退。
六月，以辽国书请和于延。
初，干顺恃茶山盐铁之利及横山诸族帐劲勇善战，用以抗中国。自童贯领六路军事督诸将进筑军垒，立堡寨，尽得山界部州，已失所恃。及永和、震武之败，疆地日蹙，兵势亦衰，遂以辽国书致延帅刘，请纳款谢罪。众疑为诈，曰：“兵兴累年，中国尚不支，况小邦乎？彼方新败，其众甚疲，惧我再举，故款附以图自安耳。”密疏以闻，徽宗诏许之。已，干顺故愆期，久之方使人再请。戒之曰：“朝延方事征讨，吾为汝请命，毋若异时邀岁币，轶边疆，以取威怒。”使臣惧听命。
秋八月，遣使上誓表，弃所与誓诏而还。
自夏国纳款，陕西六路兵皆罢，干顺遣人进誓表。时童贯已入为太傅，以誓诏授使者。使辞不取，贯迫馆伴强与之。使持还，及境，仍弃之于道。
冬十月，遗使入贺天宁节。
先，夏使所弃誓诏，延帅贾炎得而上之，童贯大惭，忿将请兵合讨，会贺节使入，乃止。
按：西夏贺节使自是正史不书。
宣和二年、夏元德二年春三月，日承气，立妃曹氏。
曹氏，曩霄时把关太尉曹勉孙也。年十四入宫，性温柔贞静，动以礼法。常侍仁安公主，主素严肃，氏身承起居，顺适其意，因劝干顺纳之。始命为才人，至是进位贤妃。
冬十一月，封宗室子仁忠为濮王，仁礼为舒王。
仁忠父景思尝从秉常于木寨，当河津阻绝，罔萌讹等潜使窥伺，欲施鸩毒，景思左右抗护，以计脱者再，秉常德之。已复位，欲加显擢，为梁氏父子阻抑，不遂志。死时仁忠二人尚幼，及长俱通蕃、汉字，有才思，善歌咏。始任秘书监；继擢仁忠礼部郎中、仁礼河南转运使；至是，二人自陈先世功，乃晋爵。
宣和三年、夏元德三年，遣使约辽兵入寇。
北方女真部完颜氏，世居混同江之东，南接高丽，北邻室韦，西界渤海铁甸，东濒海，在夷狄最微。建隆中，尝献马。自天圣后，役属于辽，不复入贡。传至阿骨打，政和中始叛辽，取宁江州，遂称帝，建国号“金”，更名“”。中国遣马政、赵良嗣等浮海使金，约攻辽国，以复燕、云。干顺闻之，遣使如辽，约先举兵入寇，辽主不许。
宣和四年、夏元德四年春三月，遣兵援辽西京，不及。
金将斜也、斡离不等破辽西京，追辽主于乙室部，不获，西京复拒守。干顺遣兵五千为援，甫出境，闻金将谋良虎已破西京，顺遂还。
夏四月，金降将耶律坦犯境，以兵备河西。
坦奉金将斜也命，将兵胁降辽西南招讨使所属诸部，直至夏境，声势甚盛。干顺遣兵备河西诸郡，坦解去。
五月，遣大将李良辅救辽，破金兵于天德军。
辽山西城邑诸部，尽降于金。干顺闻辽主走保阴山，遣良辅将兵三万救之。次天德境，金都统娄室遣将突捻、补扌颠以骑二百为候，良辅击之殆尽，知金兵将大至，设伏以待。未几，金将阿土罕以数百骑来攻，伏发歼之，阿土罕弃马越山得脱。张时泰曰：“当时辽、金之不敌，审矣。夏人何以救为哉？曰：彼但知救灾恤邻之义，强弱非所论也。呜呼！观夫夏人此举，则其磊落光明，固非宋之助叛攻邻者比也。”
按：拓跋起自西陲，其战争攻取，散见史册，鲜有以“救”书者，惟石晋时李彝兴兵掠契丹，以牵制其侵晋之师，《纲目》书之曰“救”。夫是时晋力未衰，尚可无藉于救，而已特书予之。若辽国为宋、金交攻，高丽坐视，部族离心，势穷援绝，独干顺毅然出师，星驰赴难，较之彝兴殆有进焉。后日宜水之败，乃天不祚辽耳，岂战之罪耶？
六月，进军宜水，与金将斡鲁、娄室两军战，败绩。
良辅既胜金军，时久雨，谓金兵怯，恃众不备。已，闻娄室出陵野岭，留将拔离速扼险来拒，遂纵兵渡宜水，为方阵前突。娄室分军为二，迭出迭入，转战三十里，将近宜水，金都统斡鲁军又至，从旁合击。良辅大败，死者数千人，退走野谷，渡涧水，水暴至，漂没不可胜计。
秋七月，遣使问辽主起居。
辽主既失西京及沙漠以南，遂由讹莎烈走石辇驿。金将蒲家奴追败之，辽主悉弃辎重走。干顺遣大臣曹价奔问起居，馈以粮糗。
宣和五年、夏元德五年春正月，复发兵救辽。次可敦馆，不得进。
干顺奉辽主命，遣兵屯于可敦馆，相为声援。金将娄室以兵戍朔州，筑城霸德山。阻之，不得进。
按：夏与金兵势悬殊，干顺不畏宜水之败，复出师为辽声援，霸德山之阻，乃力之不足，非心不诚也。书“复发兵”，书“不得进”，皆原其心而恕之。
夏五月，遣使迎辽主于云中。
金都统斡鲁遣斡离不、银术可等袭辽主于阴山，诸王、妃、女悉被掳，辽主伪使乞降，而西走云内。干顺知车驾濒河，遣使往迎，请临其国。
金人来诱叛辽。六月，辽使册为夏国皇帝。因征兵，不应。
先是，斡离不追辽主至天德，遣使谕夏国，许割地议和，以沮救辽之心。辽主左右颇有知其事者。及辽主谋奔河西，中军都统萧特烈、同知检点司事耶律怀义等谏，不听，渡河次于金肃军北。金候人吴十等侦言夏国已迎护辽主渡大河矣。斡离不又遗干顺书曰：“奉诏有云：夏王，辽之所出，不渝终始，危难相救。今兹已举辽国，若能如事辽之旧以效职贡，当听其来，若辽主至彼，可令执送，割地酬勋。倘有疑贰，恐生后悔。”书至，会辽主遣使册干顺为夏国皇帝，命益发兵来卫。干顺不应。
按：匹夫不可夺志，矧一国之主哉！当干顺救辽之时，问起居，请临幸，苟守此志不渝，金源虽狡，焉得致之。乃始惧兵威，继贪土地，渐易初心，顿忘旧好。虽金人实诱之，而干顺之为德不终，亦无所辞罪矣。
宣和六年、夏元德六年春正月，奉表称藩于金。金赐以辽西北地。
干顺既与辽异，遣御史中丞芭里公亮奉表金主，请以事辽之礼事金，因受赐地。金都统粘没喝承制，割下塞以北、阴山以南、乙室耶刺部吐渌泺西之地与之。泺西，本拓跋地，向为辽侵取者也。
按：此夏国臣金之始。既称藩，复得地，其叛辽益著矣。
三月，上誓表于金。
干顺得金赐地，复遣芭里公亮献方物，上誓表曰：“臣干顺言：今月十五日，西南、北两路都统遣左谏议大夫王介儒等赍牒奉宣，若夏国追悔前罪，捕送辽主，立盟上表，仍依辽国旧制及赐誓诏，将来或有不虞，交相救援者。臣与辽国世通姻契，名系藩臣，辄为援以启端，曾犯威而结衅。既速违天之咎，果罹败绩之忧。蒙降德音以宽前罪，仍赐土地用广藩篱，载惟含垢之恩，常切戴天之望。自今以后，凡于岁时朝贺、贡进表章、使人往复等事，一切永依臣事辽国旧例。其契丹昏主今不在境，至如奔窜到此，不复存泊，即当执献。若大朝知其所在，以兵追捕，无敢为地及依前援助。其或征兵，即当依应。至如殊方异域朝觐天阙，合经当国道路，亦不阻节。以上所叙数事，臣誓固此诚，传嗣不变，苟或有渝，天地鉴察，神明殛之，祸及子孙，不克享国。”
闰三月，金使来赐誓诏，更辽礼以受。
金主遣王阿海、杨天吉赐誓诏，曰“维天会二年，岁次甲辰，闰三月戊寅朔，皇帝赐誓诏于夏国主干顺：先皇帝诞膺宝，肇启皇图，而卿国据夏台，境连辽右，以效力于昏主，致结衅于王师。先皇以为忠于所事，务施恩而释过。迨眇躬之纂绍，仰遗训以遵行，卿乃深念前非，乐从内附，饬使轺而奉贡，效臣节以称藩。载锡宠光，用彰复好，所有割赐土地、使聘礼节、相为援助等事，一切恭依先朝制诏。其依应征兵，所请宜允。三辰在上，朕岂食言？苟或变渝，亦如卿誓。垂远戒谕，毋替厥诚”。故事：辽使至国，以臣礼见。干顺欲依旧礼，阿海不肯，曰：“辽与夏甥舅也，故夏主坐受使者之礼。今大金与夏国君臣也，见大国使者当如仪。”争数日不决，干顺乃起立受焉。自后，见金使皆如之。
按：更辽礼受，丑干顺也。干顺再表奉金，请以事辽为例。至是，竟以臣礼见，其屈己不已甚哉！
秋七月，以兵侵武、朔二州。
武、朔，辽山后地。金取武州归宋，朔州守将韩正亦举城内附，中国筑固疆等堡为守。干顺数以兵攻之，宣抚使谭稹遗部将李嗣本督兵出战，相持数日不解。
九月，子仁孝生。
仁孝，曹妃所生。生时异光满室，成安公主见而爱之，请名“仁孝”，令保母持至宫中，时抚摩不忍释。
冬十月，谢金誓诏，且以宋侵赐地告。
干顺遣使奉表至金，谢赐誓诏，并诉所受新割地为宋人侵略，求援。金主诏曰：“省所上表，具悉。已命西南、北两路都统府从宜定夺。”
使贺金天清节。
天清节，金主晟诞也。夏使次于宋使、高丽使后，赐宴亦如之。
按：此西夏贺金节之始。
十一月，金人索辽户口，归之。
初，干顺乘辽之敝，侵掠沿边户口赀孥。及受金割地，曾约非其境内者，愿还所掠。久之不归，金主诏副都统斡鲁曰：“夏人数以宋侵赐地求吾援兵，或不欲尽归户口，沮吾追辽主事也。今后在夏户口，其尽索无遗。”干顺知不可止，乃悉归之。
十二月，遣使入贡。
按：西夏入贡使，自是正史不书。
宣和七年、夏元德七年春正月，始贺金正旦。
干顺表略云：“斗柄建寅，当帝历更新之旦；葭灰飞管，属皇图正始之辰。四序推先，一人履庆。恭惟化流中外，德被迩遐。方熙律之载阳，应令候而布惠。克凝神于突{穴奥}，务行政于要荒。四表无虞，群黎至治。爰凤阙届春之早，协龙廷展贺之初。百辟称觞，用尽输诚之意；万邦荐祉，克坚献岁之心。臣无任”云云。大使武功郎没细好、副使宣德郎季膺等奉表以闻。
按：此西夏贺金正旦之始。
二月，遣使如金奠慰并贺即位。
金太祖葬于和陵，干顺奉表致奠，并贺太宗即位。时藩使馆见仪未有定制，使至逾月，殿中少监刘始详定焉。
秋八月，金兵来侵。
辽主延禧被获，都统林牙耶律大石率所部西走。金诸帅讹传干顺约大石取山西诸郡，因纵兵入境，掠取人畜。干顺遗书娄室责之，都统完颜希尹以闻，金主命严备之。
按：夏之事金，未有失礼。乃前索户口，兹肆侵掠。是夏之臣金，非求福，直求祸矣。虽然贪一时之利，弃百年之好，结虎狼之邻，基他日之祸，中国且然，于夏何责哉！
九月，世子仁爱卒。
仁爱幼聪颖，长多材艺。初，金兵破辽，辽主西走，即恸哭，请兵赴援；宜水之败，咄嗟者累月；及干顺臣金，泣谏不听，悒郁而卒。
按：仁爱因辽亡，饮恨不肯臣金，愤恚而卒，可谓能知大义者。干顺何心有愧于其子多矣！
辽成安公主卒。
公主伤辽亡，又痛世子，不食卒。
按：不书后某氏，而曰“辽公主”，著其心乎辽也。心乎辽，故小鞠录书“辽将”，耶律大石书“辽臣”，后书“辽公主”，皆所以予义也。
冬十月，使贺金天清节。
时金人潜分两路伐宋，军务旁午。夏使与宋使俱不得见，就馆赐燕而还。
附：《金史·宗翰传》：太宗欲罢陕西兵，诸将不可，曰：“陕西与西夏为邻，兵不可罢。”宗翰曰：“初与夏约攻宋陕西，夏人不应。今宜先事陕西，略定五路，既弱西夏，然后取宋。”考太宗伐宋在天会三年，约夏夹攻，《本纪》不载。
十二月，遣使入贺正旦。
干顺闻钦宗即位，遣使表贺，且觇虚实。
按：西夏贺正使，自是正史不书。
