手太阴肺中焦生，下络大肠出贲门，上膈属肺从肺系，系横出腋臑中行。肘臂寸口上鱼际，大指内侧爪甲根，支络还从腕后出，接次指属阳明经。此经多气而少血，是动则病喘与咳，肺胀膨膨缺盆痛，两手交瞀为臂厥。所生病者为气嗽，喘渴烦心胸满结，臑臂之内前廉痛，小便频数掌中热。气虚肩背痛而寒，气盛亦疼风汗出，欠伸少气不足息，遗矢无度溺色赤。
阳明之脉手大肠，次指内侧起商阳，循指上连出合谷，两筋歧骨循臂肪。入肘外廉循臑外，肩端前廉柱骨旁，从肩下入缺盆内，络肺下膈属大肠。支从缺盆直上颈，斜贯颊前下齿当，环出人中交左右，上侠鼻孔注迎香。此经气盛血亦盛，是动臑肿并齿痛；所生病者为鼽衄，目黄口干喉痹生。大指次指难为用，肩前臑外痛相仍，气有余兮脉热肿，虚则寒栗病偏增。
胃足阳明交鼻起，下循鼻外下入齿，还出侠口绕承浆，颐后大迎颊车里。耳前发际至额颅，支下人迎缺盆底，下膈入胃络脾宫，直者缺盆下乳内。一支幽门循腹中，下行直合气冲逢，遂由髀关抵膝膑，腨跗中指内关同。一支下膝注三里，前出中指外关通，一支别走足跗趾，大趾之端经尽矣。此经多气复多血，是动欠伸面颜黑。凄凄恶寒畏见人，忽闻木音心惊惕，登高而歌弃衣走，甚则腹胀仍贲响。凡此诸疾皆骭厥，所生病者为狂疟，温淫汗出鼻流血，口㖞唇裂又喉痹，膝膑疼痛腹胀结，气膺伏兔胻外廉，足跗中趾俱痛彻，有余消谷溺色黄，不足身前寒振栗，胃房胀满食不消，气盛身前皆有热。
太阴脾起足大趾，上循内侧白肉际，核骨之后内踝前，上腨循胻胫膝里。股内前廉入腹中，属脾络胃与膈通，侠喉连舌散舌下，支络从胃注心宫。此经气盛而血衰，是动其病气所为，食入即吐胃脘痛，更兼身体痛难移，腹胀善噫舌本强，得后与气快然衰。所生病者舌亦痛，体重不食亦如之，烦心心下仍急痛，泄水溏瘕寒疟随，不卧强立股膝肿，疸发身黄大指痿。
手少阴脉起心中，下膈直与小肠通，支者还从肺系走，直上喉咙系目瞳。直者上肺出腋下，臑后肘内少海从，臂内后廉抵掌中，锐骨之端注少冲。多气少血属此经，是动心脾痛难任，渴欲饮水咽干燥，所生胁痛目如金，臑臂之内后廉痛，掌中有热向经寻。
手太阳经小肠脉，小指之端起少泽，循手外廉出踝中，循臂骨出肘内侧。上循臑外出后廉，直过肩解绕肩胛，交肩下入缺盆内，向腋络心循咽嗌。下膈抵胃属小肠，一支缺盆贯颈颊，至目锐眦却入耳，复从耳前仍上颊，抵鼻升至目内眦，斜络于颧别络接。此经少气还多血，是动则病痛咽嗌，颔下肿兮不可
顾，肩如拔兮臑似折。所生病主肩臑痛，耳聋目黄肿腮颊，肘臂之外后廉痛，部分犹当细分别。
足太阳经膀胱脉，目内眦上起额尖，支者巅上至耳角，直者从巅脑后悬。络脑还出别下项，仍循肩膊侠脊边，抵腰膂肾膀胱内，一支下与后阴连。贯臀斜入委中穴，一支膊内左右别，贯胛侠脊过髀枢，臀内后廉中合，下贯腨内外踝后，京骨之下指外侧。此经血多气犹少，是动头疼不可当，项如拔兮腰似折，髀枢痛彻脊中央，腘如结兮腨如裂，是为踝厥筋乃伤。所生疟痔小指废，头囟顶痛目色黄，腰尻腘脚疼连背，泪流鼻衄及癫狂。
足经肾脉属少阴，小指斜趋涌泉心，然骨之下内踝后，别入跟中腨内侵。出腨内廉上股内，贯脊属肾膀胱临，直者属肾贯肝膈，入肺循喉舌本寻；支者从肺络心内，仍至胸中部分深。此经多气而少血，是动病饥不欲食，喘嗽唾血喉中鸣，坐而欲起面如垢，目视佴佴气不足，心悬如饥常惕惕。所生病者为舌干，口热咽痛气贲逼，股内后廉并脊疼，心肠烦痛疸而澼，痿厥嗜卧体怠惰，足下热痛皆肾厥。
手厥阴心主起胸，属包下膈三焦宫，支者循胸出胁下，胁下连腋三寸同。仍上抵腋循臑内，太阴、少阴两经中，指透中冲支者别，小指次指络相通。此经少气原多血，是动则病手心热，肘臂挛急腋下肿，甚则胸胁支满结。心中澹澹或大动，善笑目黄面赤色，所生病者为烦心，心痛掌热病之则。
手经少阳三焦脉，起自小指次指端，两指歧骨手腕表，上出臂外两骨间。肘后臑外循肩上，少阳之后交别传，下入缺盆膻中分，散络心包膈里穿。支者膻中缺盆上，上项耳后耳角旋，屈下至颐仍注颊，一支出耳入耳前，却从上关交曲颊，至目锐眦乃尽焉。此经少血还多气，是动耳鸣喉肿痹，所生病者汗自出，耳后痛兼目锐眦，肩臑肘臂外皆疼，小指次指亦如废。
足脉少阳胆之经，始从两目锐眦生，抵头循角下耳后，脑空风池次第行。手少阳前至肩上，交少阳右上缺盆，支者耳后贯耳内，出走耳前锐眦循。一支锐眦大迎下，合手少阳抵杂根，下加颊车缺盆合，入胸贯膈络肝经。属胆仍从胁里过，下入气冲毛际萦，横入髀厌环跳内，直者缺盆下腋膺。过季胁下髀厌内，出膝外廉是阳陵，外辅绝骨踝前过，足跗小趾次趾分。一支别从大趾去，三毛之际接肝经。此经多气而少血，是动口苦善太息，心胁疼痛难转移，面尘足热体无泽。所生头痛连锐眦；缺盆肿痛并两腋，马刀挟瘿生两旁，汗出振寒痎疟疾，胸胁髀膝至胫骨，绝骨踝痛及诸节。
厥阴足脉肝所终，大指之端毛际丛，足跗上廉太冲分，踝前一寸入中封。上踝交出太阴后，循腨内廉阴股冲，环绕阴器抵小腹，侠胃属肝络胆逢。上贯膈里布胁肋，侠喉颃颡目系同，脉上巅会督脉出，支者还生目系中，下络颊里环唇内，支者便从膈肺通。此经血多气少焉，是动腰疼俯仰难，男疝女人小腹肿，面尘脱色及咽干。所生病者为胸满，呕吐洞泄小便难，或时遗溺并狐疝，临症还须仔细看。
