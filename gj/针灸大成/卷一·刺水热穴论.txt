黄帝问曰：“少阴何以主肾？肾何以主水？”
歧伯曰：“肾者，至阴也；至阴者，盛水也；肺者，太阴也；少阴者，冬脉也。故其本在肾，其末在肺，皆积水也。”
帝曰：“肾何以能聚水而生病？”
歧伯曰：“肾者胃之关也，关门不利，故聚水而从其类也。上下溢于皮肤，故为胕肿。胕肿者，聚水而生病也。”
帝曰：“诸水皆生于肾乎？”
曰：“肾者牝脏也，地气上者属于肾，而生水液也，故曰至阴。勇而劳甚，则肾汗出，肾汗出逢于风，内不得入于脏腑，外不得越于皮肤，客于玄府，行于皮里，传于胕肿，本之于肾，名曰风水。所谓玄府者，汗孔也。”
帝曰：“水俞五十七处者，是何主也？”
歧伯曰：“肾俞五十七穴，积阴之所聚也，水所从出入也。尻上五行行五者，此肾俞，故水病下为胕肿大腹，上为喘呼，不得卧者，标本俱病，故肺为喘呼？肾为水肿，肺为逆不得卧，分为相输俱受者，水气之所留也。伏兔上各二行行五者，此肾之街也，三阴之所交结于脚也。踝上各一行行六者，此肾脉之下行也，名曰太冲。凡五十七穴者，皆脏之阴络，水之所客也。”
帝曰：“春取络脉分肉何也？”
曰：“春者木始治，肝气始生，肝气急，其风疾，经脉常深，其气少，不能深入，故取络脉分肉间。”
帝曰：“夏取盛经分腠何也？”
曰：“夏者火始治，心气始长，脉瘦气弱，阳气流溢，热熏分腠，内至于经，故取盛经分腠，绝肤而病去者，邪居浅也。所谓盛经者，阳脉也。”
帝曰：“秋取经俞何也？”
曰：“秋者金始治，肺将收杀，金将胜火，阳气在合，阴气初胜，湿气及体，阴气未盛，未能深入，故取俞以泻阴邪，取合以虚阳邪，阳气始衰，故取于合。”
帝曰：“冬取井荥何也？”
曰：“冬者水始治，肾方闭，阳气衰少，阴气坚盛，巨阳伏沉，阳气乃去，故取井以下阴逆，取荥以实阳气。故曰：「冬取井荥，春不鼽衄。」此之谓也。”
帝曰：“夫子言治热病五十九俞，愿闻其处，因闻其意。”
歧伯曰：“头上五行行五者，以越诸阳之热逆也。大杼、膺俞、缺盆、背俞、此八者，以泻胸中之热也；气街、三里、巨虚上下廉，此八者，以泻胃中之热也；云门、髃骨、委中、髓空、此八者，以泻四肢之热也；五脏俞旁五，此十者，以泻五脏之热也。凡此五十九穴者，皆热之左右也。”
帝曰：“人伤于寒而传为热，何也？”
歧伯曰：“夫寒盛，则生热也。”
