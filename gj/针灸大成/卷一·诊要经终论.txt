黄帝问曰：“诊要何如？”
歧伯对曰：“正月、二月、天气始方，地气始发，人气在肝；三月、四月，天气正方，地气定发，人气在脾；五月、六月，天气盛，地气高，人气在头；七月、八月，阴气始杀，人气在肺；九月、十月，阴气始冰，地气始闭，人气在心；十一月、十二月，冰复，地气合，人气在肾。故春刺散俞及与分理，血出而止，甚者传气，间者环也。夏刺络俞，见血而止，尽气死循环，痛病必下。秋刺皮肤循理，上下同法，神变而止。冬刺俞窍于分理，甚者直下，间者散下。
春夏秋冬，各有所刺，法其所在。春刺夏分，令人不嗜食，少气。春刺秋分，令人时惊，且哭。春刺冬分，令人胀，病不愈，且欲言语。夏刺春分，令人懈惰。夏刺秋分，令人心中欲无言，惕惕如人将捕之。夏刺冬分，令人少气，时欲怒。秋刺春分，令人惕然，欲有所为，起而忘之。秋刺夏分，令人益嗜卧，且善梦。秋刺冬分，令人洒洒时寒。冬刺春分，令人卧不能眠。冬刺夏分，令人气上，发为诸痹。冬刺秋分，令人善渴。”
