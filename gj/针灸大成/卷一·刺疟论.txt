黄帝问曰：“刺疟奈何？”
歧伯对曰：“足太阳之疟，令人腰痛头重，寒从背起，先寒后热，熇熇暍暍然，热止汗出。难已，刺郄中出血。足少阳之疟，令人身体解筩，寒不甚，热不甚，恶见人，见人心惕惕然，热多汗出甚，刺足少阳。足阳明之疟，令人先寒，洒淅洒淅，寒甚久乃热，热去汗出，喜见日月光火气，乃快然，刺足阳明跗上。足太阴之疟，令人不乐，好太息，不嗜食，多寒热汗出，病至则善呕，呕已乃衰，即取之。足少阴之疟，令人呕吐甚，多寒热，热多寒少，欲闭户牖而处，其病难已。足厥阴之疟，令人腰痛，少腹满，小便不利，如癃状，非癃也，数便，意恐惧，气不足，腹中悒悒，刺足厥阴。
一云金门，一云委中，针三分，若灸，可五壮。太冲针三分，灸可三壮。冲阳针三分，灸可三壮。公孙针四分，灸可三壮。大钟针二分，太溪针三分，各灸三壮。侠溪针三分，灸可三壮。
肺疟者，令人心寒，寒甚热，热间善惊，如有所见者，刺手太阴、阳明。心疟者，令人烦心甚，欲得清水，反寒多，不甚热，刺手少阴。肝疟者，令人色苍苍然，太息，其状若死者，刺足厥阴见血。脾疟者，令人寒，腹中痛，热则肠中鸣，鸣已汗出，刺足太阴。肾疟者，令人洒洒然，腰脊痛宛转，大便难，目眴眴然，手足寒，刺足太阳、少阴。胃疟者，令人且病也，善饥而不能食，食而支满腹大，刺足阳明、太阴横脉出血。
神门针三分，灸可三壮。中封针四分，灸可三壮。商丘针三分，灸可三壮。列缺针三分，灸五壮；合谷针三分，灸三壮。足太阳金门，足少阴太溪。厉兑针一分，灸一壮；解溪针五分，灸二壮；三里针一寸，灸三壮；太阴横脉，在内踝前，斜过大脉宜出血。
疟发，身方热，刺跗上动脉，开其孔，出其血，立寒；疟方欲寒，刺手阳明、太阴，足阳明、太阴。疟脉满大急，刺背俞，用中针傍五胠俞各一，适肥瘦，出其血。疟脉小实急，灸胫少阴，刺指井。疟脉满大急，刺背俞，用五胠俞、背俞各一，适行至于血也。疟脉缓大虚，便宜用药，不宜用针。凡治疟，先发如食顷，乃可以治，过之，则失时也。诸疟而脉不见，刺十指间出血，血去必已。先视之赤如小豆者，尽取之。
谓阳明脉。亦开孔出血。五胠俞谓譩嘻。复溜针三分，灸可五壮；井谓至阴，针一分，灸可三壮。
十二疟者，其发各不同时，察其病形，以知其何脉之病也。先其发时，如食顷而刺之，一刺则衰，二刺则知，三刺则已。不已，刺舌下两脉出血；不已，刺郄中盛经出血，又刺项以下侠脊者，必已。舌下两脉者廉泉也。
侠脊者谓大杼，针三分，灸五壮；风门热府，针五分，灸可五壮。针三分，灸三壮。
刺疟者，必先问其病之所先发者，先刺之。先头痛及重者，先刺头上及两额、两眉间出血；先项背痛者，先刺之；先腰脊痛者，先刺郄中出血；先手臂痛者，先刺手少阴、阳明，十指间；先足胫酸痛者，先刺足阳明，十指间出血。”
头谓上星、百会，额谓悬颅，眉间谓攒竹等穴是也。风池、风府、大杼、神道。
风疟，疟发则汗出恶风，刺三阳经背俞之血者。胻酸痛甚，按之不可，名曰胕髓病，以镵针针绝骨出血，立已。身体小痛，刺至阴，诸阴之井，无出血，间日一刺。疟不渴，间日而作，刺足太阳，渴而间日作，刺足少阳。温疟汗不出，为五十九刺。”
