风关易治，气关难治，命关死候。
左手应心肝，右手应脾肺，男主左女主右。
三关者，手食指三节也。初节为风关，寅位；二节为气关，卯位；三节为命关，辰位。
夫小儿初生，五脏血气未定，呼吸至数太过，必辨虎口色脉，方可察病之的要，男以左手验之，女以右手验之。盖取左手属阳，男以阳为主；右手属阴，女以阴为主。然男女一身，均具此阴阳，左右两手，亦须参看，左手之纹应心、肝，右手之纹应脾、肺，于此消息，又得变通之意。
初交病纹出虎口，或在初关，多是红色，传至中关，色赤而紫，看病又传过其色紫青，病热深重；其色青黑，青而纹乱者，病势益重，若见纯黑，危恶不治。凡在初关易治，过中关难治，直透三关不治。古人所谓，初得风关病犹可，传入气命定难陈，是也。
色红者风热轻，亦者风热盛，紫者惊热，青者惊积。青赤相半，惊积风热俱有，主急惊风。青而淡紫，伸缩来去，主慢惊风。紫丝青丝或黑丝，隐隐相杂，似出不出，主慢惊风。若四足惊，三关必青。水惊，三关必黑。人惊，三关必赤。雷惊必黄。或青或红，有纹如线，一直者，是乳食伤脾及发热惊。左
右一样者，是惊与积齐发。有三叉或散，是肺生风痰。或似齁（鼻合）声，有青，是伤寒及嗽。如红火是泻，有黑相兼，加渴不虚，虎口脉纹乱，乃气不和也。盖脉纹见有五色，黄、红、紫、青、黑，黄红有色无形，即安宁脉也。有形即病脉，由其病盛，色脉加变，黄盛作红，红盛作紫，紫盛作青，青盛作黑，至纯黑则难治，又当辨其形如：
流珠。只一点红色。主膈热，三焦不和，饮食所伤，欲吐泻，肠鸣自利，烦躁啼哭。宜消食，补脾胃。
环珠：较流珠差大。主脾虚停食，胸腹胀满，烦渴发热。宜健脾胃，消食调气。
流珠、环珠；长珠、来蛇；去蛇图
长珠：一头大，一头尖。主脾伤饮食，积滞腹痛，寒热不食。宜消食健胃。
来蛇：下头粗大。主脾胃湿热，中脘不利，干呕不食，是疳邪内作。宜克食，健补脾胃。
去蛇：上头粗大。主脾虚冷积，吐泻烦渴，气短神困，多睡不食。宜健脾胃，消积，先止吐泻。
弓反里弯向中指：主感寒热邪气，头目皆重，心神惊悸，倦怠，四肢稍冷，小便赤色，咳嗽吐逆。宜发汗逐惊，退心火，推脾摩肺。
去蛇、弓反里弯向中指图；弓反外弯向大指、枪形图；鱼骨形：
弓反外弯向大指：主痰热，心神恍惚作热，夹惊夹食，风痫。凡纹向内者吉，向外者凶。
枪形：主风热，发痰作搐。
针形：主心肝热极生风，惊悸顿闷，困倦不食，痰盛发搐。又曰：“悬针，主泻痢。”
鱼骨形：主惊痰发热，甚则痰盛发搐，或不食，乃肝盛克脾，宜逐惊。或吐痰下痰，再补脾制脾。
针形、鱼骨形图；鱼刺、水字；鱼刺、水字形图
鱼刺：初关主惊，气关主疳，命关主虚，难治。
水字形：主惊风食积，烦躁顿闷少食，夜啼，痰盛，口噤搐搦，此脾虚积滞，木克土也。又曰：“水字，肺疾也，谓惊风入肺也。”
乙字：初关主肝惊，二关主急惊，三关主慢惊脾风。
曲虫：肝病甚也。
曲虫、乙字、曲虫图；如环、曲向外图
长虫；虬文
如环：肾有毒也。
曲向里：主气疳。
曲向外：主风疳。
斜向右：主伤寒。
斜向左：主伤风。
勾脉：主伤寒。
长虫：主伤冷。
虬文：心虫动也。
长虫、虬文图；透关射指、透关射甲图
透关射指：向里为射指。主惊风，痰热聚于胸膈，乃脾肺损伤，痰邪乘聚。宜清脾肺，化痰涎。
透关射甲：向外为射甲。主惊风恶症，受惊传于经络。风热发生，十死一生。
青白紫筋，上无名指三关难治，上中指三关易治。
要诀
三关出汗行经络，发汗行气此为先，倒推大肠到虎口，止泻止痢断根源。
脾土曲补直为推，饮食不进此为魁，疟痢疲羸并水泻，心胸痞痛也能祛。
掐肺一节与离经，推离往干中间轻，冒风咳嗽并吐逆，此经神效抵千金。
肾水一纹是后溪，推下为补上清之，小便秘涩清之妙，肾虚便补为经奇。
六经专治脾肺热，遍身潮热大便结，人事昏沉总可推，去病浑如汤泼雪。
总经天河水除热，口中热气并拈舌，心经积热火眼攻，推之方知真妙诀。
四横纹和上下气，吼气腹疼皆可止，五经纹动脏腑气，八卦开胸化痰最。
阴阳能除寒与热，二便不通并水泻，人事昏沉痢疾攻，救人要诀须当竭。
天门虎口揉斗肘，生血顺气皆妙手，一搯五指爪节时，有风被吓宜须究。
小心天能生肾水，肾水虚少须用意，板门专治气促攻，膈门发热汗宣通。
一窝风能除肚痛，阳池专一止头疼，精宁穴能治气吼，小肠诸病快如风。
手诀
三关：凡做此法，先掐心经，点劳宫，男推上三关，退寒加暖，属热；女反此，退下为热也。
六腑：凡做此法，先掐心经，点劳宫。男退下六腑，退热加凉，属凉；女反此，推上为凉也。
手法治病诀
水底捞月最为良，止热清心此是强，飞经走气能通气，赤凤摇头助气长。
黄蜂出洞最为热，阴症白痢并水泻，发汗不出后用之，顿教孔窍皆通泄。
按弦走搓摩，动气化痰多，二龙戏珠法，温和可用他。
凤凰单展翅，虚浮热能除，猿猴摘果势，化痰能动气。
黄蜂出洞：
大热。做法：先掐心经，次掐劳宫，先开三关，后以左右二大指从阴阳处起，一撮一上，至关中离坎上掐穴。发汗用之。
水底捞月：
大寒。做法：先清天河水，后五指皆跪，中指向前跪，四指随后，右运劳宫，以凉气呵之，退热可用。若先取天河水至劳宫，左运呵暖气，主发汗，亦属热。
凤单展翅：
温热。用右手大指掐总筋，四指翻在大指下，大指又起又翻，如此做至关中，五指取穴掐之。
打马过河：
温凉。右运劳宫毕，屈指向上，弹内关、阳池、间使，天河边，生凉退热用之。
飞经走气：
先运五经，后五指开张一滚，做关中用手打拍，乃运气行气也，治气可用。又以一手推心经，至横纹住，以一手揉气关，通窍也。
按弦搓摩：
先运八卦，后用指搓病人手，关上一搓，关中一搓，关下一搓，拿病人手，轻轻慢慢而摇，化痰可用。
天门入虎口：
用右手大指掐儿虎口，中指掐住天门，食指掐住总位，以左手五指聚住揉斗肘，轻轻慢慢而摇，生气顺气也。又法：“自干宫经坎艮入虎口按之，清脾。”
猿猴摘果：
以两手摄儿螺蛳上皮，摘之，消食可用。
赤凤摇头：
以两手捉儿头而摇之，其处在耳前少上，治惊也。
二龙戏珠：
以两手摄儿两耳轮戏之，治惊。眼向左吊则右重，右吊则左重；如初受惊，眼不吊，两边轻重如一，如眼上则下重，下则上重。
丹凤摇尾：
以一手掐劳宫，以一手掐心经，摇之。治惊。
黄蜂入洞：
屈儿小指，揉儿劳宫，去风寒也。
凤凰鼓翅：
掐精宁、威灵二穴，前后摇摆之，治黄肿也。
孤雁游飞：
以大指自脾土外边推去，经三关、六腑、天门、劳宫边，还止脾土，亦治黄肿也。
运水入土：
以一手从肾经推去，经兑、干、坎、艮至脾土按之，脾土太旺，水火不能既济，用之，盖治脾土虚弱。
运土入水：
照前法反回是也。肾水频数无统用之。又治小便赤涩。
老汉扳缯：
以一指掐大指根骨，一手掐脾经摇之，治痞块也。
斗肘走气：
以一手托儿斗肘运转，男左女右，一手捉儿手摇动，治痞。
运劳宫：
屈中指运儿劳宫也。右运凉，左运汗。
运八卦：
以大指运之，男左女右，开胸化痰。
运五经：
以大指往来搓五经纹，能动脏腑之气。
推四横：
以大指往来推四横纹，能和上下之气，气喘腹痛可用。
分阴阳：
屈儿拳于手背上，四指节从中往两下分之，分利气血。
和阴阳：
从两下合之，理气血用之。
天河水：
推者，自下而上也。按住间使，退天河水也。
掐后溪：
推上为清，推下为补，小便赤涩宜清，肾经虚弱宜补。
掐龟尾：
掐龟尾并揉脐，治儿水泻，乌痧，膨胀，脐风，月家盘肠等惊。
揉脐法：
掐斗肘毕，又以左大指按儿脐下丹田不动，以右大指周围搓摩之，一往一来。一掐斗肘下筋，曲池上总筋，治急惊。
止吐泻法：
横门刮至中指一节掐之，主吐；中指一节内推上，止吐。
板门推向横门掐，止泻；横门推向板门掐，止吐。
提手背四指内顶横纹，主吐；还上，主止吐。
手背刮至中指一节处，主泻；中指外一节掐，止泻。
如被水惊，板门大冷；如被风惊，板门大热。
如被惊吓，又热又跳，先扯五指，要辨冷热。
如泻黄尿，热；泄清尿，冷；推外脾补虚，止泻。
