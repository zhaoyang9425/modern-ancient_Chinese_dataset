百症俞穴，再三用心。顖会连于玉枕，头风疗以金针。
悬颅颔厌之中，偏头痛止；强间丰隆之际，头痛难禁。
原夫面肿虚浮，须仗水沟前顶；耳聋气闭，全凭听会翳风。
面上虫行有验，迎香可取；耳中蝉噪有声，听会堪攻。
目眩兮，支正飞扬；目黄兮，阳纲胆俞。
攀睛攻少泽肝俞之所，泪出刺临泣头维之处。
目中漠漠，即寻攒竹三间；目觉佴佴，急取养老天柱。
观其雀目肝气，睛明行间而细推；审他项强伤寒，温溜期门而主之。
廉泉中冲，舌下肿疼堪取；天府合谷，鼻中衄血宜追。
耳门丝竹空，住牙疼于顷刻；颊车地仓穴，正口㖞于片时。
喉痛兮，液门鱼际去疗；转筋兮，金门丘墟来医。
阳谷侠溪，颔肿口噤并治；少商曲泽，血虚口渴同施。
通天去鼻内无闻之苦，复溜祛舌干口燥之悲。哑门关冲，舌缓不语而要紧；天鼎间使，失音嗫嚅而休迟。太冲泻唇㖞以速愈，承浆泻牙疼而即移。
项强多恶风，束骨相连于天柱；热病汗不出，大都更接于经渠。
且如两臂顽麻，少海就傍于三里；半身不遂，阳陵远达于曲池。
建里内关，扫尽胸中之苦闷；听宫脾俞，祛残心下之悲凄。
久知胁肋疼痛，气户华盖有灵；腹内肠鸣，下脘陷谷能平。
胸胁支满何疗，章门不容细寻；膈疼饮蓄难禁，膻中巨阙便针。
胸满更加噎塞，中府意舍所行；胸膈停留瘀血，肾俞巨髎宜征。
胸满项强，神藏璇玑已试；背连腰痛，白环委中曾经。
脊强兮，水道筋缩；目𥆧兮，颧髎大迎。
痓病非颅息而不愈；脐风须然谷而易醒。
委阳天池，腋肿针而速散；后溪环跳，腿疼刺而即轻。
梦魇不宁，厉兑相谐于隐白；发狂奔走，上脘同起于神门。
惊悸怔忡，取阳交解溪勿误；反张悲哭，仗天冲大横须精。
癫疾必身柱本神之令；发热仗少冲曲池之津。
岁热时行，陶道复求肺俞理；风痫常发，神道须还心俞宁。
湿寒湿热下髎定；厥寒厥热涌泉清。
寒栗恶寒，二间疏通阴郄暗；烦心呕吐，幽门开彻玉堂明。
行间涌泉，主消渴之肾竭；阴陵水分，去水肿之脐盈。
痨瘵传尸，趋魄户膏肓之路；中邪霍乱，寻阴谷三里之程。
治疸消黄，谐后溪劳宫而看；倦言嗜卧，往通里大钟而明。
咳嗽连声，肺俞须迎天突穴；小便赤涩，兑端独泻太阳经。
刺长强于承山，善主肠风新下血；针三阴于气海，专司白浊久遗精。
且如肓俞横骨，泻五淋之久积；阴郄后溪，治盗汗之多出。
脾虚谷以不消，脾俞膀胱俞觅；胃冷食而难化，魂门胃俞堪责。
鼻痔必取龈交；瘿气须求浮白。
大敦照海，患寒疝而善蠲；五里臂臑，生疬疮而能治。
至阴屏翳，疗痒疾之疼多；肩髃阳溪，消瘾风之热极。
抑又论妇人经事改常，自有地机血海；女子少气漏血，不无交信合阳。
带下产崩，冲门气冲宜审；月潮违限，天枢水泉细详。
肩井乳痈而极效；商丘痔瘤而最良。
脱肛趋百会尾翠之所；无子搜阴交石关之乡。
中脘主乎积痢；外丘收乎大肠。
寒疟兮，商阳太溪验；痃癖兮，冲门血海强。
夫医乃人之司命，非志士而莫为；针乃理之渊微，须至人之指教。
先究其病源，后攻其穴道，随手见功，应针取效。
方知玄里之玄，始达妙中之妙。
此篇不尽，略举其要。
