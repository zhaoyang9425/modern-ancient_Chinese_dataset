《内经》曰：“胃者，仓廪之官，五味出焉。”又曰：“胃为黄肠。”
五味入口藏于胃，以养五脏气。胃者，水谷之海，六腑之大原也。是以五脏六腑之气味，皆出于胃。
四十五穴足阳明，头维下关颊车停，承泣四白巨髎经，地仓大迎对人迎。水突气舍连缺盆，气户库房屋翳屯，膺窗乳中延乳根，不容承满梁门起，关门太乙滑肉门。天枢外陵大巨存，水道归来气冲次，髀关伏兔走阴市，梁丘犊鼻足三里，上巨虚连条口位，下巨虚跳上丰隆，解溪冲阳陷谷中，内庭厉兑经穴终（左右九十穴）。
此一经起于头维，终于厉兑，取厉兑、内庭、陷谷、冲阳、解溪、三里，与井荥俞原经合也。
脉起于鼻交頞中，旁约太阳之脉，下循鼻外，上入齿中，还出挟口，环唇，下交承浆，却循颐后下廉，出大迎，循颊车，上耳前，过客主人，循发际至额颅。其支别者，从大迎前下人迎，循喉咙入缺盆，下膈，属胃，络脾；其直行者，从缺盆下乳内廉，挟脐入气冲中；其支者，起胃下口，循腹里，下至气冲
而合，以下髀关，抵伏兔，下入膝膑中，下循腨外廉，下足跗，入中趾外间；其支者，下膝三寸而别，以下入中趾外间；其支者，别跗上，入大趾间，出其端，以交于太阴也。多血多气，辰时气血注此。
戊土之腑，脉右关部。胃气平调，五脏安堵。实则脉实，唇口干而腋下肿疼，宜泻胃土；虚则脉虚，腹痛鸣而面目虚浮，药行温补。验实热兮，必口内壅干，泻黄散而得效；审虚寒兮，须骨节皆痛，人参散而最奇。橘皮竹茹汤，治热渴而频频呕哕；乌药沉香散，疗寒痛而日日攒眉。人参治翻胃之良，豆蔻
消积气之冷，粥药不停，藿叶人参橘皮；心脾刺痛，砂仁香附乌沉。胃冷生痰，半夏姜煎生附子；中寒停水，曲丸苍术久陈皮。芫花消症癖，丸共朱砂；黄耆治消渴，煎同甘草。硫汞结成砂子，吐逆立痊；参茱煎用枣姜，酸咽即可。霍乱转筋肢逆冷，木瓜盐炒吴茱萸；食瘕酒癖胁胸疼，莪术芫棱同醋煮。胃虚咳逆，人参甘草倍陈皮；胃实痰喘，藿叶丁皮增半夏。补虚降火，竹茹甘草橘皮红，或加枳术；扶弱驱寒，橘皮良姜丁半夏，参草姜苓。抑闻上部有脉，下部无脉者为食寒，点盐汤探吐宽舒；倘或三部俱急，人迎带数者号内壅，服灵丸泻利便宜。调脾助胃之药最难，热则消于肌肉，须用中和饮子；变通加减之法不易，寒则减于饮食，要施仁义丹头。如心不在焉，食而不知其味，正心为剂，口不谨兮，饮而不中其节，缄口良方。须知病后能服药，孰若病前能自防。
头维：
额角入发际，本神旁一寸五分，神庭旁四寸五分。足阳明、少阳二脉之会。《铜人》针三分。《素注》针五分，禁灸。
主头痛如破，目痛如脱，目𥆧，目风泪出，偏风，视物不明。
下关：
客主人下，耳前动脉下廉，合口有空，开口则闭，侧卧闭口取之。足阳明、少阳之会。《素注》针三分，留七呼，灸三壮。《铜人》针四分，得气即泻，禁灸。
主聤耳有脓汁出，偏风口目㖞，牙车脱臼，牙龈肿处，张口以三棱针出脓血，多含盐汤，即不畏风。
颊车（一名机关，一名曲牙）：
耳下八分，曲颊端近前陷中，侧卧开口有空取之。《铜人》针四分，得气即泻；日灸七壮，止七七壮，炷如麦大。《明堂》灸三壮。《素注》针三分。
主中风牙关不开，口噤不语，失音，牙车疼痛，颔颊肿，牙不开嚼物，颈强不得回顾，口眼㖞。
承泣：
目下七分，直瞳子陷中。足阳明、阳𫏋脉、任脉之会。《铜人》灸三壮；禁针，针之令人目乌色。《明堂》针四分半；不宜灸，灸后令人目下大如拳，息肉日加如桃，至三十日定不见物。《资生》云：“当不灸不针。”
东垣曰：“魏邦彦夫人目翳绿色，从下侵上者，自阳明来也。”
主目冷泪出，上观，瞳子痒，远视佴佴，昏夜无见，目𥆧动与项口相引，口眼㖞斜，口不能言，面叶叶牵动，眼赤痛，耳鸣耳聋。
四白：
目下一寸，直瞳子，令病人正视取之。《素注》针四分。《甲乙》、《铜人》针三分，灸七壮。凡用针稳当，方可下针；刺太深，令人目乌色。
主头痛，目眩，目赤痛，僻泪不明，目痒目肤翳，口眼㖞斜不能言。
巨髎：
侠鼻孔旁八分，直瞳子，平水沟，手足阳明、阳𫏋脉之会。《铜人》针三分，得气即泻；灸七壮。《明堂》灸七七壮。
主瘛疭，唇颊肿痛，口㖞斜，目障无见，远视佴佴，淫肤白膜，翳覆瞳子，面风鼻杂肿臃痛，招摇视瞻，脚气膝肿。
地仓：
侠口吻旁四分外如近，下有脉微动。手足阳明、阳𫏋脉之会。《铜人》针三分。《明堂》针三分半，留五呼，得气即泻；日可灸二七壮，重者七七壮，炷如粗钗股脚大，艾炷若大，口转㖞，却灸承浆七七壮，即愈。
主偏风口㖞，目不得闭，脚肿，失音不语，饮水不收，水浆漏落，眼𥆧动不止，瞳子痒，远视佴佴，昏夜无见，病左治右，病右治左，宜频针灸，以取尽风气；口眼㖞斜者，以正为度。
大迎：
曲颔前一寸二分，骨陷中动脉。又以口下当两肩是穴。《素注》针三分，留七呼，灸三壮。
主风痉，口噤不开，唇吻𥆧动，颊肿牙疼，寒热颈痛瘰疬，口㖞，齿龋痛，数欠气，恶寒，舌强不能言，风壅面浮肿，目痛不得闭。
人迎（一名五会）：
颈大动脉应手，侠结喉两旁一寸五分，仰而取之，以候五脏气。足阳明、少阳之会。滑氏曰：“古以侠喉两旁为气口，人迎。至晋王叔和直以左右手寸口为人迎、气口。”《铜人》禁针。《明堂》针四分。《素注》刺过深杀人。
主吐逆霍乱，胸中满，喘呼不得息，咽喉臃肿，瘰疬。
水突（一名水门）：
颈大筋前，直人迎下，气舍上。《铜人》针三分，灸三壮。
主咳逆上气，咽喉臃肿，呼吸短气，喘息不得卧。
气舍：
颈直人迎下，侠天突陷中。《铜人》灸三壮，针三分。
主咳逆上气，颈项强不得回顾，喉痹哽噎，咽肿不消，瘿瘤。
缺盆（一名天盖）：
肩下横骨陷中。《铜人》灸三壮，针三分。《素注》针二分，留七呼，不宜
太深，深则使人逆息。《素问》刺缺盆中内陷，气泄令人喘咳。
主息奔，胸满，喘急，水肿，瘰疬，喉痹，汗出寒热，缺盆中肿，外（疒贵）则生，胸中热满，伤寒胸热不已。
气户：
巨骨下，俞府两旁各二寸陷中，去中行各四寸，仰而取之。《铜人》针三分，灸五壮。
主咳逆上气，胸背痛，咳不得息，不知味，胸胁支满，喘急。
库房：
气户下一寸六分陷中，去中行各四寸。《铜人》灸五壮，针三分。
主胸胁满，咳逆上气，呼吸不至息，唾脓血浊沫。
屋翳：
库房下一寸六分陷中，去中行各四寸，仰而取之。《素注》针四分。《铜人》灸五壮，针三分。
主咳逆上气，唾血多浊沫脓血，痰饮，身体肿，皮肤痛不可近衣，淫泺，瘛疭不仁。
膺窗：
屋翳下一寸六分陷中，去中行各四寸。《铜人》针四分，灸五壮。
主胸满短气卧不安，唇肿，肠鸣注泄，乳痈寒热。
乳中：
当乳中是。《铜人》微刺三分，禁灸，灸则生蚀疮，疮中有脓血清汁可治；疮中有息肉若蚀疮者死。《素问》云：“刺乳上，中乳房为肿根蚀。”
丹溪曰：“乳房阳明胃所经，乳头厥阴肝所属。乳（去声）子之母，不知调养，忿怒所逆，郁闷所遏，厚味所酿，以致厥阴之气不行，窍不得通，汁不得出，阳明之血沸腾，热甚化脓。亦有所乳之子，膈有滞痰，口气焮热，含乳而睡，热气所吹，遂生结核。初起时，便须忍痛，揉令稍软，吮令汁透，自可消散。失此不治，必成痈疖。若加以艾火两三壮，其效尤捷。粗工便用针刀，卒惹拙病。若不得夫与舅姑，忧怒郁闷，脾气消沮，肝气横逆，遂成结核如棋子，不痛不痒，十数年后为疮陷，名曰奶岩。以疮形如嵌凹，似岩穴也，不可治矣。若于始生之际，能消息病根，使心清神安，然后医治，庶有可安之理。”
乳根：
乳中下一寸六分陷中，去中行各四寸，仰而取之。《铜人》灸五壮，针三分。《素注》针四分，灸三壮。
主胸下满闷，胸痛膈气，不下食，噎病，臂痛肿，乳痛，乳痈，凄惨寒痛，不可按抑，咳逆，霍乱转筋，四厥。
不容：
幽门旁相去各一寸五分，去中行各三寸。《铜人》灸五壮。《明堂》灸三壮，针五分。《素注》针八分。
主腹满痃癖，吐血，肩胁痛，口干，心痛，胸背相引痛，喘咳，不嗜食，腹虚鸣，呕吐，痰癖，疝瘕。
承满：
不容下一寸，去中行各三寸。《铜人》针三分，灸五壮。《明堂》三壮。
主肠鸣腹胀，上气喘逆，食饮不下，肩息唾血。
梁门：
承满下一寸，去中行各三寸。《铜人》针三分，灸五壮。
主胁下积气，食饮不思，大肠滑泄，完谷不化。
关门：
梁门下一寸，去中行各三寸。《铜人》针八分，灸五壮。
主善满积气，肠鸣卒痛，泄利，不欲食，腹中气走，侠脐急痛，身肿，痰疟振寒，遗溺。
太乙：
关门下一寸，去中行各三寸。《铜人》灸五壮，针八分。
主癫疾狂走，心烦吐舌。
滑肉门：
太乙下一寸，去中行各三寸。《铜人》灸五壮，针八分。
主癫狂，呕逆，吐舌，舌强。
天枢（一名长溪，一名谷门）：
去肓俞一寸，侠脐中两旁各二寸陷中。乃大肠之募。《铜人》灸百壮，针五分，留七呼。《千金》云：“魂魄之舍不可针。”《素注》针五分，留一呼。
主贲豚，泄泻，胀疝，赤白痢、水痢不止，食不下，水肿腹胀肠鸣，上气冲胸，不能久立，久积冷气，绕脐切痛，时上冲心，烦满呕吐，霍乱，冬月感寒泄利，疟寒热狂言，伤寒饮水过多，腹胀气喘，妇人女子症瘕，血结成块，漏下赤白，月事不时。
外陵：
天枢下一寸，去中行各二寸。《铜人》灸五壮，针三分。
主腹痛，心下如悬，下引脐痛。
大巨：
外陵下一寸，去中行各二寸。《铜人》针五分，灸五壮。《素注》针八分。
主小腹胀满，烦渴，小便难，颓疝，偏枯，四肢不收，惊悸不眠。
水道：
大巨下三寸，去中行各二寸。《铜人》灸五壮，针三分半。《素注》针二分半。
主腰骨强急，膀胱有寒，三焦结热，妇人小腹胀满，痛引阴中，胞中瘕，子门寒，大小便不通。
归来：
水道下二寸，去中行各二寸。《铜人》灸五壮，针五分。《素注》针八分。
主小腹贲豚，卵上入腹，引茎中痛，七疝，妇人血脏积冷。
气冲（一名气街）：
归来下一寸，去中行各二寸，动脉应手宛宛中，冲脉所起。《铜人》灸七壮，炷如大麦，禁针。《素问》：“刺中脉，血不出，为肿鼠仆。”《明堂》针三分，留七呼，气至即泻，灸三壮。
主腹满不得正卧，颓疝，大肠中热，身热腹痛，大气石水，阴痿茎痛，两丸骞痛，小腹贲豚，腹有逆气上攻心，腹胀满上抢心，痛不得息，腰痛不得俯仰，淫泺，伤寒胃中热，妇人无子，小肠痛，月水不利，妊娠子上冲心，生难胞衣不出。
东垣曰：“脾胃虚弱，感湿成痿，汗大泄，妨食，三里、气街以三棱针出血。”又曰：“吐血多不愈，以三棱针于气街出血，立愈。”
髀关：
伏兔后交叉中。《铜人》针六分，灸三壮。
主腰痛，足麻木，膝寒不仁，痿痹，股内筋络急，不屈伸，小腹引喉痛。
伏兔：
膝上六寸起肉，正跪坐而取之。《铜人》针五分，禁灸。以左右各三指按捺，上有肉起如兔之状，因以此名。
《此事难知》：“定痈疽死地分有九，伏兔居一。”刘宗厚曰：“脉络所会也。”
主膝冷不得温，风劳痹逆，狂邪，手挛缩，身瘾疹，腹胀少气，头重脚气，妇人八部诸疾。
阴市（一名阴鼎）：
膝上三寸，伏兔下陷中，拜而取之。《铜人》针三分，禁灸。
主腰脚如冷水，膝寒，痿痹不仁，不屈伸，卒寒疝，力痿少气，小腹痛，胀满，脚气，脚以下伏兔上寒，消渴。
梁丘：
膝上二寸两筋间。《铜人》灸三壮，针三分。《明堂》针五分。
主膝脚腰痛，冷痹不仁，跪难屈伸，足寒，大惊，乳肿痛。
犊鼻：
膝膑下，胻骨上，侠解大筋陷中，形如牛鼻，故名。《素注》针六分。《铜人》针三分，灸三壮。《素问》刺犊鼻出液为跛。
主膝中痛不仁，难跪起，脚气，膝膑溃者不可治，不溃者可治。若犊鼻坚硬，勿便攻，先洗熨，微刺之愈。
三里：
膝下三寸，胻骨外廉大筋内宛宛中，两筋肉分间，举足取之。极重按之，则跗上动脉止矣。足阳明胃脉所入为合土。《素注》刺一寸，灸三壮。《铜人》灸三壮，针五分。《明堂》针八分，留十呼，泻七吸，日灸七壮，止百壮。《千金》灸五百壮。少亦一、二百壮。
主胃中寒，心腹胀满，肠鸣，脏气虚惫，真气不足，腹痛食不下，大便不通，心闷不已，卒心痛，腹有逆气上攻，腰痛不得俯仰，小肠气，水气蛊毒，鬼击，痃癖，四肢满，膝胻酸痛，目不明，产妇血晕。
秦承祖云：“诸病皆治。”华佗云：“主五劳羸瘦，七伤虚乏，胸中瘀血，乳痈。”《千金翼》云：“主腹中寒胀满，肠中雷鸣，气上冲胸，喘不能久立，腹痛，胸腹中瘀血，小肠胀皮肿，阴气不足，小腹坚，伤寒热不已，热病汗不出，喜呕口苦，壮热，身反折，口噤鼓颔，肿痛不可回顾。口噼，乳肿，喉痹不能言，胃气不足，久泄利，食不化，胁下支满，不能久立，膝痿寒热，中消谷苦饥，腹热身烦狂言，乳痈，喜噫，恶闻食臭，狂歌妄笑，恐怒大骂，霍乱，遗尿失气，阳厥，凄凄恶寒，头眩，小便不利，喜哕，脚气。”《外台秘要》云：“人年三十以上，若不灸三里，令人气上冲目。”东垣曰：“饮食失节及劳役形质，阴火乘于坤土之中，致谷气、荣气、清气、胃气、元气不得上升，滋于六腑之阳气，是五阳之气，先绝于外。外者天也，下流入于坤土阴火之中；皆由喜怒悲忧恐为五贼所伤，而后胃气不行，劳役饮食不节，继之则元气乃伤；当于三里穴中，推而扬之，以伸元气。”又曰：“气在于肠胃者，取之足太阴、阳明，不下者取之三里。”又曰：“气逆霍乱者取三里，气下乃止，不下复治。”又曰：“胃脘当心而痛，上支两胁，膈噎不通，饮食不下，取三里以补之。”又曰：“六淫客邪及上热下寒，筋骨皮肉血脉之病；错取于胃之合（三里穴），大危。”又曰：“有人年少气弱，常于三里、气海灸之，节次约五七十壮，至年老热厥头痛，虽大寒犹喜风寒，痛愈恶暖处及烟火，皆灸之过也。”
上廉（一名上巨虚）：
三里下三寸，两筋骨罅中，举足取之。《铜人》灸三壮，针三分。甄权随年为壮。《明堂》针八分，得气即泻；灸日七壮。
主脏气不足，偏风脚气，腰腿手足不仁，脚胫酸痛屈伸难，不久立，风水膝肿，骨髓冷疼，大肠冷，食不化，飧泄，劳瘵，夹脐腹两胁痛，肠中切痛雷鸣，气上冲胸，喘息不能行，不能久立，伤寒胃中热。
东垣曰：“脾胃虚弱，湿痿，汗泄，妨食，三里、气街出血，不愈，于上廉出血。”
条口：
下廉上一寸，举足取之。《铜人》针五分。《明堂》针八分，灸三壮。
主足麻木，风气，足下热，不能久立，足寒膝痛，胫寒湿痹，脚痛胻肿，转筋，足缓不收。
下廉（一名下巨虚）：
上廉下三寸，两筋骨罅中，蹲地举足取之。《铜人》针八分，灸三壮。《素注》针三分。《明堂》针六分，得气即泻。《甲乙》灸日七七壮。
主小肠气不足，面无颜色，偏风腿痿，足不履地，热风冷痹不遂，风湿痹，喉痹，脚气不足，沉重，唇干，涎出不觉，不得汗出，毛发焦，肉脱，伤寒胃中热，不嗜食，泄脓血，胸胁小腹控睾而痛，时窘之后，当耳前热。若寒甚，若独肩上热甚及小指次指间热痛，暴惊狂，言语非常，女子乳痈，足跗不收，跟痛。
丰隆：
外踝上八寸，下胻外廉陷中，足阳明络别走太阴。《铜人》针三分，灸三壮。《明堂》灸七壮。
主厥逆，大小便难，怠惰，腿膝酸，屈伸难，胸痛如刺，腹若刀切痛，风痰头痛，风逆四肢肿，足青身寒湿，喉痹不能言，登高而歌，弃衣而走，见鬼好笑。气逆则喉痹卒喑，实则癫狂，泻之。虚则足不收，胫枯，补之。
解溪：
冲阳后一寸五分，腕上陷中，足大趾次趾直上跗上陷者宛宛中。足阳明胃脉所行为经火。胃虚补之。《铜人》灸三壮，针五分，留三呼。
主风面浮肿，颜黑，厥气上冲，腹胀，大便下重，瘛惊，膝股胻肿，转筋，目眩，头痛，癫疾，烦心悲泣，霍乱，头风面赤、目赤，眉攒疼不可忍。
冲阳：
足跗上五寸，去陷谷二寸，骨间动脉。足阳明胃脉所过为原，胃虚实皆拔之。《素注》针三分，留十呼。《素问》刺足跗上动脉，血出不止死。《铜人》针五分，灸三壮。
主偏风口眼㖞，跗肿，齿龋，发寒热，腹坚大，不嗜食，伤寒病振寒而欠，久狂，登高而歌，弃衣而走，足缓履不收，身前痛。
陷谷：
足大趾次趾外间，本节后陷中，去内庭二寸。足阳明胃脉所注为俞木。《铜人》针三分。《素注》针五分，留七呼，灸三壮。
面目浮肿及水病善噫，肠鸣腹痛，热病无度，汗不出，振寒疟疾。
东垣曰：“气在于臂，足取之，先去血脉，后深取足阳明之荥俞：内庭、陷谷。”
内庭：
足大趾次趾外间陷中。足阳明胃脉所溜为荥水。《铜人》灸三壮，针三分，留十呼。
主四肢厥逆，腹胀满，数欠，恶闻人声，振寒，咽中引痛，口㖞，上齿龋，疟不嗜食，脑皮肤痛，鼻衄不止，伤寒手足逆冷，汗不出，赤白痢。
厉兑：
足大趾次趾之端，去爪甲角如韭叶。足阳明胃脉所出为井金。胃实泻之。《铜人》针一分，灸一壮。
主尸厥，口噤气绝，状如中恶，心腹胀满，水肿，热病汗不出，寒疟不嗜食，面肿，足胻寒，喉痹，上齿龋，恶寒鼻不利，多惊好卧，狂欲登高而歌，弃衣而走，黄疸，鼽衄，口㖞唇疹，颈肿，膝膑肿痛，循胸、乳、气膺、伏兔、胻外廉、足跗上皆痛，消谷善饥，溺黄。
