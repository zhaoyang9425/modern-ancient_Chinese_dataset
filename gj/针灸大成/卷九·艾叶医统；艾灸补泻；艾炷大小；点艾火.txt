《本草》云：“艾味苦，气微温，阴中之阳，无毒，主灸百病。三月三日，五月五日，采曝干，陈久者良，避恶杀鬼。又采艾之法，五月五日，灼艾有效。制艾先要如法：令干燥，入臼捣之，以细筛去尘屑，每入石臼，捣取洁白为上，须令焙大燥，则灸有力，火易燃，如润无功。”
《证类本草》云：“出明州。”《图经》云：“旧不着所出，但云生田野，今在处有之。惟蕲州叶厚而干高，果气味之大，用之甚效。”
孟子曰：“七年之病，求三年之艾。”丹溪曰：“艾性至热，入火灸则上行，入药服则下行。”
气盛则泻之，虚则补之。
针所不为，灸之所宜。阴阳皆虚，火自当之。经陷下者，火则当之。经络坚紧，火所治之。陷下则灸之。
络满经虚，灸阴刺阳。经满络虚，刺阴灸阳。
以火补者，毋吹其火，须待自灭，即按其穴。以火泻者，速吹其火，开其穴也。
黄帝曰：“灸不三分，是谓徒冤，炷务大也。小弱乃小作之。”又曰：“小儿七日以上，周年以还，炷如雀粪。”
《明堂下经》云：“凡灸欲炷下广三分，若不三分，则火气不达，病未能愈，则是灸炷欲其大，惟头与四肢欲小耳。”《明堂上经》乃曰：“艾炷依小箸头作，其病脉粗细，状如细线，但令当脉灸之。雀粪大炷，亦能愈疾。又有一途，如腹胀、疝瘕、痃癖、伏梁气等，须大艾炷。故《小品》曰：「腹背烂烧，四肢但去风邪而已，不宜大炷。如巨阙、鸠尾，灸之不过四五壮。炷依竹箸头大，但令正当脉上灸之，艾炷若大，复灸多，其人永无心力。如头上灸多，令人失精神；背脚灸多，令人血脉枯竭，四肢细而无力，既失精神，又加细节，令人短寿。」”王节斋云：“面上灸炷须小，手足上犹可粗。”
《明堂下经》曰：“古来灸病，忌松、柏、枳、橘、榆、枣、桑、竹八木火，切宜避之。有火珠耀日，以艾承之，得火为上。次有火镜耀日，亦以艾引得火，此火皆良。诸番部用镔铁击阶石得火，以艾引之，凡仓卒难备，则不如无木火，清麻油点灯上，烧艾茎点灸，兼滋润灸疮至愈不痛，用腊烛更佳。”
