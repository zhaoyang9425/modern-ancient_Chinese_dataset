昔坡公尝强人劭平鬼；辞曰无有，则曰"姑妄言之"。汉《艺文志》云："小说家者流，盖出于稗官，街谈巷语道听途说者之所为也。"由是言之，何必引经据典而自诩为鬼之董狐哉？吾闻诸：天有鬼星；地有鬼国；南海小虞山中有鬼母；卢充有鬼妻，生鬼子；《吕览》载黎邱奇鬼；《汉书》记嫠亭冤鬼；而尺郭之朝吞恶鬼三千，夜吞八百，以鬼为饭，则较钟进士之啖鬼尤甚。然或者造无为有，典而不典。若乃"三年伐鬼"，则见于《书》；"一车载鬼"，则详于《易》；"新鬼大，故鬼小"，则著于《春秋》。岂知韩昌黎之送穷鬼，罗友之路见揶揄鬼，借题发挥，一味捣鬼而已哉？今过路人务以街谈巷语，记其道听途说，名之曰《何典》；其言则鬼话也，其人则鬼名也，其事实则不离乎开鬼心，扮鬼脸，怀鬼胎，钓鬼火，抢鬼饭，钉鬼门，做鬼戏，搭鬼棚，上鬼当，登鬼箓，真可称一步一个鬼矣。此不典而典者也。吾只恐读是编者疑心生鬼，或入街鬼窠路云。太平客人题。
