经曰：阳队起一至九，阴队起九至一。队有五十人，五人为火长，一队九人，不失四十五人之数。卒间容卒，相去二步；队间容队，相去一十八步。前后一十步，其队相去，前后亦如之。黄帝曰：「阵门容阵，队间容队，曲间容曲。」是也。
一队布地三十六步，一阵二十二队，布地七百九十二步。方、圆、斜、曲、长、短皆如之。火长不预教习，其支器仗亦在分数之内。甲三十领六分，战袍二十领四分，枪五十根十分，牌十面二分，弩十张二分，陌刀十张二分，箭四十副八分，佩刀四十口八分，棓十具六分。
右守用阴队，左攻用阳队。矛、盾、弓，布置各有行列，前后阴阳不同。
