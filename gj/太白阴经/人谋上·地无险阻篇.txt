经曰：「地利者，兵之助。」犹天时不可恃也。昔三苗氏，左洞庭，右彭蠡，德义不修，禹灭之；夏桀之居，左河济，右太华，伊阙在其南，羊肠在其北，修政不仁，汤放之；殷纣之国，左孟门，右太行，常山在其北，太河经其南，荒淫怠政，武王杀之；秦之地左峟函，右汧陇，终南、太华居其前，九原、上郡居其后，刑政苛酷，子婴迎降于轵道、姚泓面缚于灞上；吴之居，五岭在其南，三江在其北，左沧浪，右衡山，刑政不修，吴王终于归命陈主、卒于长城；蜀之分，左巫峡，右邛僰，南有泸溪之障，北有剑阁之险，时无英雄，刘禅不能守，李势不能固。由此言之，天时不能佑无道之主，地利不能济乱亡之国。地之险易，因人而险，因人而易；无险、无不险，无易、无不易，存亡在于德，战守在于地。惟圣主智将能守之，地奚有险易哉！
