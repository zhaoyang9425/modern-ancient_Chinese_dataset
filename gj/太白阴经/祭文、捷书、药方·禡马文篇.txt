维某年岁次，某甲某月朔某日某将军，某谨以清酌少牢之奠祭尔。群牧马之神曰：古者，庖牺氏作服牛乘马，引重致远，以代人劳。尔能节齐和鸾，举应鼙鼓，陷矢石殪，奔禽声嘶而凉风立至，影灭而浮云犹见，穆满八骏，足迹接于瑶池，王良驷马，人事标于天汉，国家恩覃八埏，光宅九土，王化潜谧，白旗来庭，浮铁沈毛，贡金纳帛，而豺狼难厌。反首逆鳞，学三苗之不恭，慕九黎之乱德，叛而不讨，何以示威？天子斋，坛场拜飞将，将军身卫雕戈，手提金鼓，挥阵云以出塞，乘明月而渡河，誓将挥种埋落，擒魑摘魅，火烈具举，我武维扬，惟尔马神，使我马肥，风驰电转，龙骧虎奔，晶甲霜明，草木皆偃，飞矢星落，江河斡旋，一举成功，投戈脱甲，示不复用，休尔于华山之阳而已矣。
