经曰：弩者，怒也。言其声势威响如怒，故以名其弓也。穿刚洞坚，自近及远，古有黄连百竹、八担双弩之名。今有绞车弩，射七百步，攻城拔垒用之；臂张弩，射三百步，步战用之；马弩，射二百步，马战用之。弩张迟，临敌不过三发，所以战阵不便于弩，非弩不利于战，而将不明于用弩也。夫弩不离于短兵，当别为队攒箭注射，则前无立兵，对无横阵；复以阵中张阵，外射，番次轮回，张而复出，射而复入，则弩无绝声。敌无薄我，置弩必处于高，争山夺水，守隘塞口，破骁陷阵，果非弩不利也。
张弩后，左厢丁字立，当弩八字立，高揎手垂衫襟，左手承撞右手，迎上当心开张，张有阔狭，左臂右转，还复当心，安箭高举，射贼若远，高抬弩头，贼若近平身，放；左右有贼回身，放；贼在高处挈脚，放。放箭，讫喝，杀郤，掣拗蝎尾，覆弩还着地。
