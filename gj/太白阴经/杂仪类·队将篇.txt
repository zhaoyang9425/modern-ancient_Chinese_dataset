经曰：智者之使愚也，聋其耳，瞽其目，迷其心，任其力，然后用其命。如驱群羊，驱而往，驱而来，莫知所之。与之登高去其梯，入诸侯之境废其梁。役之以事，勿告之以谋；语之以利，勿告之以害。则士可以得其心而主其身。如此，则死生聚散，听之于我，是谓良将。
一人队将，经军阵、习战斗、识进止者任。一人队管、一人队头、二人副队头，主文书、酬功赏、知劳苦、明部分行列疏密，并责成于副队头，公直明晓者任。一人秉旗、二人副旗，并勇壮者任。一人枹鼓，主昏明发警、进退节制，气勇志锐者任。一人吹角，主收军退阵，谨守节制、懦怯忠谨者任。一人司兵，主五兵锐利、支分器仗，明解者任。一人司仓，主支分财帛、给付军粮，清廉者任。一人承局，主杂供差，无人情、恶口舌者任。五人火长，主厨膳饭食、养病、守火、内衣、资椎采、战阵不预，仁义者任。
