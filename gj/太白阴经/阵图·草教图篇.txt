经曰：古之诸侯，畋猎者，为田除害，上以供祭祀，下以习武事。太古之时，人食鸟兽之肉、衣鸟兽之皮；后代人民众多、鸟兽寡少，衣食不足。于是神农教其种植、导其纺绩，以代鸟兽之命。自是以后，禽兽复盈山林，下平土害禾稼，人民苦之。于是王公秋冬无事，教习畋猎，简练兵革，奋扬威武，以戒非常。季冬之月，腊日太阴用事，万物毕成，蛰虫以伏，乃具卒乘，从禽于山泽以教之，令知部分进退之仪也。
一人守围地三尺，一十二将守地三万六千尺，积尺得六千步，积步得一十五里，余六十步。围中径阔得地五里，余二十步，以左右决胜，将为校头，其次左右将各主士伍为行列，皆以金鼓、旌旗为节制。其初，起围张翼，随山林地势，无远近部分，其合围地，虞候先择，定讫，以善弧矢者为围中骑，其步卒枪幡守围，有漏禽兽者，坐守围吏，大兽公之，小兽私之，以观进止。
