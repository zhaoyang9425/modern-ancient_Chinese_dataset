维某年岁次，某甲某月朔某日某将军，某敢以牲牢之奠，告于牙军之神曰：在昔三皇无师，五帝有师，所以伐奸凶、御桀骜；封豕逞凶，长蛇流毒，寇掠我生聚，残害我边陲，我君耻不祥之器，以伐谋为兵，爱不战而屈人，借前箸为筹策，遂得东夷贡矢，西旅献獒，川明海澄，历有年矣。今戎狄遗[口焦]，虺蝎远出，纣犬吠尧，獍集狼顾，天子授我斧钺，锡我彤弓，凿门分阃，使专征伐。惟尔乃神，翼兹威武，左霹雳，右雷公，天乙在前，太乙在后，风雹雨霰，克胜群丑，枹鼓未挥，元凶授首，惟尔英灵，来歆旨酒。
