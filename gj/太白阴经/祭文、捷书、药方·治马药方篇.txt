经曰：马有四百八病，益在调冷热之宜，适牧放之性，常加休息，不可忽视之也。马之系于军也，至矣！重矣?
春夏常灌马方
郁金、芎䓖、当归、大黄、升麻、黄连、细辛。
今方不用当归、芎䓖、细辛，郤入黄柏、吴蓝、青黛、栀子。秋冬加官桂、干姜，共为末。每灌七钱，蜜油各一，合汤半升，搅匀灌之。其冷气，则加干姜、官桂各一两。今多以糯米煮粥半升，油五合，猪脂四两，蜜三两，早饮了啖之，俟日色温，来日复啖之。
马热不食水草方
芒硝、郁金。
右每灌七钱，入酥半两，水一升，搅匀灌之。又云：刺带脉出血，良。
治马漏蹄方
先以刀削，令稳。便之以发灰、羊脂填了，以黄蜡封固之。
疗马内黄、不食水草、颤喘卧数起、口张喘急、颈微垂利方
青黛（三两）、大黄（二两）、白盐（五合）。
右为末，每灌三匕，油蜜各一，合温水一升，灌之，立愈。马有黑汗出，卧不起，汗流如珠，颤喘气急。尝汗，淡即死，咸即不死。取人污袜，烧汤，挼浓汁，灌三升，差。又方力子，割马尾小头，作十字，使出血，以人粪涂之，良或烧人粪以乱发附之，差。
疗马转胞不大小便方
以人粪并大蒜橘汤成膏，纳尿孔内，则立尿。又缠马腹于后蹄，间挽之，令跳自止。
疗马结草方
以热手捻，令结消不消，以火炙之，扫帚柄筑之。
疗马虫颡方
桑根皮、大枣肉、葶苈子（各一两，熬，令黄，另研作膏。）。
右和匀水三升，灌之，一时辰，令低头滴鼻中恶物，愈。次以大黄、油鸡子，清灌之。又曰：桑白皮一握旧干煮，枣五十枚煮取穰，葶苈子六两熬令黄，以水六升、桑根、大枣并煮，取一大升汁，去渣，内葶苈子膏搅匀，相得更煎，取强半，停令冷暖，得所分为两度，灌所患之鼻，如人行八九里一灌，干地着草系头底，即出鼻中恶物，令甚走，又以大黄、油鸡子，清灌之，愈。
