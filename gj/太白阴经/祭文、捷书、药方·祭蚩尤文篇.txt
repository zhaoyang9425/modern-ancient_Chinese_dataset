维某年岁次，某甲某月朔某日某将军，某谨以牲牢之奠祭尔。炎帝之后蚩尤之神曰： 太古之初，风尚敦素，拓石为弩，弦木为弧。今乃烁金为兵，割革为甲，树旗帜，建鼓鼙 ，为戈矛，为戟盾。圣人御宇，奄有寰海，四征不庭，服强畏威，伐叛诛暴，制五兵之利 ，为万国之资。皇帝子育群生，义征不德。戎狄凶狡，蚁聚要荒。今六师戒严，恭行天罚 ，神之不昧，景福来臻，使鼍鼓增气，熊旌佐威，邑无坚城，野无横阵，如飞霜而卷木， 如拔山而压卵，火烈风扫，戎夏大同，允我一人之德，由尔五兵之功。
