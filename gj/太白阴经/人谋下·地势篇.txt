经曰：善战者，以地强，以势胜；如转圆石于千仞之谿者，地势然也。千仞者，险之地；圆石者，转之势也。地无千仞而有圆石，置之窳塘之中，则不能复转；地有千仞而无圆石，投之方棱偏匾，则不能复移。地不因险，不能转圆石；石不因圆，不能赴深谿。故曰：「兵因地而强，地因兵而固。」
夫善用兵者，高邱勿向，背邱勿迎，负阴抱阳，养生处实，则兵无百病。是故，诸侯自战于地，名曰：散地。入人之境不深，名曰：轻地。彼此皆利，名曰：争地。彼我可往，名曰：交地。三属诸侯之国，名曰：衢地。深入，背人城邑，名曰：重地。山林、沮泽、险阻，名曰：圮地。出入迂隘，彼寡可以击吾众，名曰：围地。疾战则存，不战则亡，名曰：死地。故散地无战，轻地无留，争地无攻，交地无绝，衢地无合，重地则掠，圮地则行，围地则谋，死地则战。是故，城有所不攻，计不合也；地有所不争，未见利也；君命有所不听，不便事也。凡地之势，三军之权，良将行之，智将遵之，而旅将非之，欲幸全胜，飞龟舞蛇，未之有也。
