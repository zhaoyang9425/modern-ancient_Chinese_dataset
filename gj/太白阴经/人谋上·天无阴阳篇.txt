经曰：天圆地方，本乎阴阳。阴阳既形，逆之则败，顺之则成。盖敬授农时，非用兵也。夫天地不为万物所有，万物因天地而有之；阴阳不为万物所生，万物因阴阳而生之。天地不仁，以万物为刍狗；阴阳之于万物有何情哉！夫火之性，自炎，不为焦灼万物而生其炎；水之性，自濡，不为漂荡万物而生其濡。水火者，一其性，而万物遇之，自有差殊；阴阳者，一其性，而万物遇之，自有荣枯。若水火有情，能浮石、沉木、坚金、流土，则知阴阳不能胜败存亡吉凶善恶明矣！夫春风东来，草木甲坼，而积廪之粟不萌；秋天肃霜，百卉具腓，而蒙蔽之草不伤。阴阳寒暑，为人谋所变；人谋成败，岂阴阳所变之哉！
昔王莽征天下善韬钤者六十三家，悉备补军吏，及昆阳之败，会大雷风至，屋瓦皆飞，雨下如注。当此之时，岂三门不发、五将不具耶！亭亭白奸错太岁月建，误殆至如此。古有张伯松者，值乱出居，营内为贼所逼，营中豪杰皆遁。伯松曰：「今日反吟，不可出奔。」俄而贼至，伯松被杀，妻子被虏，财物被掠。桓谭《新论》曰：「至愚之人，解避恶时，不解避恶事。」则阴阳之于人有情哉！太公曰：「任贤使能，不时日而事利；明法审令，不卜筮而事吉；贵功赏劳，不禳祀而得福。」无厚德而占日月之数，不识敌之强弱而幸于天时，无智无虑而侯于风云，小勇小力而望于天福，怯不能击而恃龟筮，士卒不勇而恃鬼神，设伏不巧而任向背；凡天道鬼神，视之不见，听之不闻，索之不得，指虚无之状，不可以决胜负，不可以制生死，故明将弗法，而众将不能已也。
孙武曰：「明王圣主、贤臣良将，所以动而胜人，成功出于众者，先知也。先知，不可取于鬼神，不可求象于事，不可验之于度；必求于人。」吴子曰：「料敌有不卜而战者」，先知也。范蠡曰：「天时不作，弗为；人事不作，弗始。」天时为敌国有水旱灾害、虫蝗霜雹，荒乱之天时非孤虚向背之天时也。太公曰：「圣人之所生也欲正后世。」故为谲书而寄胜于天道，无益于兵也。夫如是，则天道于兵，有何阴阳哉！
