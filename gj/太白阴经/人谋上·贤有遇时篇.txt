经曰：贤人之生于世，无籍地，无贵宗，无奇状，无智勇；或贤或愚，乍醉乍醒，不可以事迹求，不可以人物得。其得之者，在明君之心，道合而志同，信符而言顺，如覆水于地，先流其湿；如燎火于原，先就其燥。故伊尹有莘之耕夫、夏癸之酒保，汤得之于鼎饪之间，升陑而放桀。太公朝歌之鼓刀、棘津之卖浆，周得之于垂纶之下，杀纣而立武庚。伍员被发徒跣、挟弓矢乞食于吴，阖闾向风而高其义，下阶迎之，三日与语，无复疑者。范蠡生于五户之墟，为童时，内视若盲、反听若聋，时人谓之至狂；大夫种来观而知其贤，扣门请谒，相与归于地户。管夷吾束缚于鲁，齐桓任之以相。百里奚自鬻于虞，秦穆任之以政。韩信南郑之亡卒，淮阴之怯夫，汉高归之以谋。故曰：「明君之心，如明监，如澄泉。」圆明于中，形物于外，则使贤任能，不失其时。若非心之见，非智之知，因人之视，借人之听，其犹眩耄叟以黼黻聒，聋夫以韶濩玄黄，宫征无贯于心，欲求得人，而幸其伯，未之有也。故五帝得其道而兴，三王失其道而废。废兴之道，在人主之心、得贤之用，非在兵强、地广、人殷、国富也。
