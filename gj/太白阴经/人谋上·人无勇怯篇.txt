经曰：勇怯有性，强弱有地。秦人劲、晋人刚、吴人怯、蜀人懦、楚人轻、齐人多诈、越人浇薄、海岱之人壮、崆峒之人武、燕赵之人锐、凉陇之人勇、韩魏之人厚，地势所生，人气所受，勇怯然也。且勇怯在谋，强弱在势。谋能势成，则怯者勇；谋夺势失，则勇者怯。
既言秦人劲：申屠之子，败于峣关；杜洪之将，北于[水戏]水；则秦人何得而称劲。吴人怯：吴王夫差，兵无敌于天下，败齐于艾陵，长晋于黄池，则吴人何得而称怯。蜀人懦：诸葛孔明，撮巴蜀之众，窥兵中原，身为僵尸，而威加魏将，则蜀人何得而称懦。楚人轻：项羽破秦，虏王离，杀苏角，威加海内，诸侯俯伏，莫敢窥视，则楚人何得而称轻。齐人多诈：田横感五百死士，东奔海岛，及横死，同日而伏剑，则齐人何得而称诈。越人浇薄：越王勾践，以残亡之国，恤孤老之众，九年灭吴，以弱攻强，以小取大，则越人何得而称浇薄。燕赵之人锐：蚩尤败于涿鹿，燕丹死于易水，王濬缚于蓟门，公孙戮于上谷，则燕赵之人何得而称锐。凉陇之人勇：……所以勇怯在乎法，成败在乎智；怯人使之以刑，则勇；勇人使之以赏，则死。能移人之性、变人之心者，在刑赏之间。勇之与怯于人何有哉！
