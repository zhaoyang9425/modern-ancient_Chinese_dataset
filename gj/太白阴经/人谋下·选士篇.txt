经曰：统六军之众，将百万之师，而无选锋，浑而杂用，则智者无所施其谋，辨者无所施其说，勇者无所奋其敢，力者无所着其壮，无异独行中原，亦何所取于胜负哉！故孙子曰：「兵无选锋，曰北。」
夫选士以赏，赏得其进；用士以刑，刑慎其退。古之善选士者，悬赏于中军之门，有深沉谋虑出人之表者，以上赏而取之，名曰：「智能之士」。有辞纵理横、飞箝捭阖，能移人之性、夺人之心者，以上赏而礼之，名曰：「辩说之士」。有得敌国君臣问间请谒之情性者，以上赏而礼之，名曰：「间谍之士」。有知山川水草次舍、道路迂直者，以上赏，而礼之名曰：「乡导之士」。有制造五兵、攻守利器，奇变诡谲者，以上赏得而厚之，名曰：「技巧之士」。有引五石之弓矢贯重札，戈矛剑戟便于利用，陆搏犀兕，水攫鼋鼍，佻身捕虏，搴旗摭鼓者，以上赏得而抚之，名曰：「猛毅之士」。有立乘奔马，左右超忽，逾越城堡，出入庐舍，而亡形迹者，上赏得而聚之，名曰：「𫏋捷之士」。有往返三百里不及夕者，上赏得而聚之，名曰：「疾足之士」。有力负六百三十斤行五十步者，上赏得而聚之；或二百四十斤者，次赏得而聚之，名曰：「巨力之士」。有步五行、运三式，多言天道、阴阳、诡谲者，下赏得而存之，名曰：「技术之士」。夫十士之用，必尽其才、任其道。计谋使智能之士，谈说使辩说之士，离亲间疏使间谍之士，深入诸侯之境使乡导之士，建造五兵使技巧之士，摧锋捕虏、守危攻强使猛毅之士，掩袭侵掠使𫏋捷之士，探报计期使疾足之士，破坚陷刚使巨力之士，诳愚惑痴使技术之士，此谓任才之道、选士之术也。三王之后，五伯之辟，得其道而兴，失其道而亡。兴亡之道不在人主聪明文思，在乎选能之当其才也。
