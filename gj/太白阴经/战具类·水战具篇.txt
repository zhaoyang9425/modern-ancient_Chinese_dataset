经曰：水战之具始自伍员，以舟为车，以楫为马。汉武帝平百粤，凿昆明之池，置楼船将军其后，马援、王濬各造战船，以习江海之利，其船阔狭长短随用大小，皆以米为率，一人重米二石，则人数率可知其楫棹、篙橹、楼席、[桓以糸易木]索、沉石调度与常船不殊。
楼船船上建楼三重，列女墙战格，树旗帜，开弩窗矛穴，置抛车垒石铁汁，状如城垒。晋龙骧将军王濬伐吴，造大船，长二百步，上置飞檐阁道，可奔车驰马，忽遇暴风，人力不能制，不便于事，然为水军不可不设，以张形势。
蒙冲，以犀革蒙覆其背，两相开掣棹孔，前后左右开弩窗矛穴，敌不得近，矢石不能败，此不用大船，务于速进，以乘人之不备，非战船也。
战舰，船舷上设中墙，半身墙下开掣棹孔，舷五尺，又建棚与女墙齐棚上，又建女墙重列战格，人无覆背，前后左右，树牙旗、幡帜、金鼓，战船也。
走舸，亦如战船，舷上安重墙。棹夫多、战卒少，皆选勇士、精锐者充，往返如飞，乘人之不及，兼备非常救急之用。
游艇，小艇，以备探候，无女墙，舷上桨床左右随艇大小长短，四尺一床，计会进止，回军转阵，其疾如飞，虞候居之，非战舶也。
海鹘，头低尾高，前大后小，如鹘之状，舷下左右置浮板形如鹘翅，其船虽风浪涨天，无有倾侧，背上左右张生牛皮为城，牙旗、金鼓如战船之制。
