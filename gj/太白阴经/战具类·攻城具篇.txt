经曰：善守者，藏于九地之下；善攻者，动于九天之上。人所不见谓之九地，见所不及谓之九天。是故，墨翟萦带为垣，公输造飞云之梯，无所施其巧。所谓善守者，敌不知其所攻；善攻者，敌不知其所守。守而必固者，守其所不攻；攻而必取者，攻其所不守。孙武子曰：「具器械，三月而后成；拒城闉，三月而后已。」其攻守之具，古今不同。今约便事而用之。
轒辒车四轮，车上以绳为脊，犀皮蒙之，下藏十人，填隍推之，直抵城下，可以攻掘，金木火石所不能及。
飞云梯，以大木为床，下置六轮，上立双牙，有栝梯长一丈二尺，有四棁相去三尺，势微曲递，互相栝飞于云间，以窥城中，其上城首冠双辘轳，枕城而上。
炮车，以大木为床，下安四轮，上建双陛，陛间横栝，中立独竿，首如桔槔状，其竿高下长短大小，以城为准。竿首以窠盛石小大多少，随竿力所制，人挽其端而投之，其车推转逐便而用之，亦可埋脚着地而用，其旋风四脚，亦随事用之。
车弩为轴转车，车上定十二石弩弓，以铁钩连轴，车行轴转引弩持满弦，挂牙上弩，为七衢：中衢大箭一簇，长七寸围五寸，箭笴长三尺围五寸，以铁叶为羽，左右各三箭，次差小于中箭，其牙一发，诸箭皆起，及七百步所中，城垒无不崩溃，楼橹亦颠坠。
尖头轳，以木为脊，长一丈径一尺五寸，下安六脚，下阔而上尖，高七尺可容六人，以湿牛皮蒙之，人蔽其下，共升直抵城下，木石金火不能及，用攻其城。
土山于城外，堆土为山，乘城而上。
地道，凿地为道，行于城下，因攻其城。每一丈建柱，以防崩陷，复积薪于柱间而烧之，柱折城崩。
板屋，以八轮车，车上树高竿，上安辘轳，以绳挽板屋上竿首，以窥城中。板屋高五尺，方四尺，有二孔，四面列布，车可进退围城而行于营中，远望谓之巢车，状若鸟巢。
木幔，以板为幔，立结槔于四轮，车上悬逼城堞，使趫卒蔽之，蚁附而上，矢石所不能及。
火箭，以小瓢盛油贯矢端，射城楼橹板上，瓢败油散后，以火雀杏磨杏核中空，以艾内火实之，系雀足，薄暮群放之飞入城中，栖宿积聚庐舍，须臾火发。
蜀镢铁錾、蜀镢短柄，镢也。铁錾凿井，錾城也。
