经曰：人禀元气所生，阴阳所成。淳和平淡，元气也；聪明俊杰，阴阳也。淳和不知权变，聪明不知至道。夫人柔顺安恕，失于断决，可与循节，难与权宜。强悍刚猛，失于猜忌，可与涉难，难与持守。贞良畏慎，失于狐疑，可与乐成，难与谋始。清介廉洁，失于局执，可与立节，难与通变。韬晦沉静，失于迟回，可与深虑，难与应捷。
夫聪明秀出之谓英，胆力过人之谓雄。英者，智也；雄者，力也。英不能果敢，雄不能智谋，故英得雄而行，雄得英而成。
夫人有八性不同，仁义、忠信、智勇、贪愚。仁者好施，义者好亲，忠者好直，信者好守，智者好谋，勇者好决，贪者好取，愚者好矜。人君合于仁义，则天下亲；合于忠信，则四海宾；合于智勇，则诸侯臣；合于贪愚，则制于人。仁义可以谋纵，智勇可以谋横；纵成者王，横成者伯。王伯之道不在兵强士勇之际，而在仁义智勇之间，此亦偏才未足以言大将军。
若夫能柔能刚，能翕能张，能英而有勇，能雄而有谋，圆而能转，环而无端，智周乎万物，而道济于天下！此曰通才。可以为大将军矣。故曰：「将者，国之辅。辅周则国强，辅隙则国弱，是谓人之司命、国家安危之主，不可不察也。」明主所以择人者，阅其才通而周监，其貌厚而贵；察其心贞而明，居高而远望，徐视而审听，神其形，聚其精，若山之高不可极，若泉之深不可测。然后审其贤愚，以言辞；择其智勇，以任事，乃可任之也。夫择圣以道，择贤以德，择智以谋，择勇以力，择贪以利，择奸以隙，择愚以危。事或同而观其道，或异而观其德，或权变而观其谋，或攻取而观其勇，或货财而观其利，或捭阖而观其间，或恐惧而观其安危。故曰：欲求其来，先察其往；欲求其古，先察其今。先察而任者昌，先任而察者亡。
昔市偷自鬻于晋，晋察而用之，胜楚。伊尹自鬻于汤，汤察而用之，放桀。智能之士，不在远近。仁人不因困厄，无以广其德；智士不因时弃，无以举其功。王者不因绝亡，无以立其义；霸者不因强敌，无以遗其患。明主任人，不失其能；直士举贤，不离于口。无万人之智者，不可据于万人之上。故曰：「不知军中之事，而同军中之政者，则军士惑矣。不知三军之权，而同三军之任者，则军士疑矣。三军既惑且疑，则诸侯之难至矣。」夫如是，则君不虚王，臣不虚贵。所谓君道知使臣，臣术知事君者。
