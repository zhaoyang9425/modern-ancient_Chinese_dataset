◎地理五
○湖广浙江
湖广《禹贡》荆、扬、梁、豫四州之域。元置湖广等处行中书省，(治武昌路，)又分置湖南道宣慰司(治天临路)属焉。又以襄阳等三路属河南江北等处行中书省，又分置荆湖北道宣慰司(治中兴路)并属焉。太祖甲辰年二月平陈理，置湖广等处行中书省。洪武三年十二月置武昌都卫。(与行中书省同治。)八年十月改都卫为湖广都指挥使司。九年六月改行中书省为承宣布政使司。领府十五，直隶州二，属州十七，县一百有八，宣慰司二，宣抚司四，安抚司五，长官司二十一，蛮夷长官司五。(为里三千四百八十有奇。)北至均州，(与河南、陕西界。)南至九疑，(与广东、广西界。)东至蕲州，(与江南、江西界。)西至施州，(与四川、贵州界。)距南京一千七百一十五里，京师五千一百七十里。洪武二十六年编户七十七万五千八百五十一，口四百七十万二千六百六十。弘治四年，户五十万四千八百七十，口三百七十八万一千七百一十四。万历六年，户五十四万一千三百一十，口四百三十九万八千七百八十五。
武昌府(元武昌路，属湖广行省。)太祖甲辰年二月为府。领州一，县九：
江夏(倚。洪武三年四月建楚王府于城内黄龙山。东有黄鹄山，下为黄鹄矶，临大江。又南有金水，一名涂水，西流至金口入江，有金口镇巡检司。又北有浒黄洲、西南有鲇鱼口镇二巡检司。)
武昌(府东。西有樊山，一名西山，产银铜铁及紫石英。南有神人山，其下为白鹿矶。西有西塞山，与大冶县界。北滨江，中有芦洲，亦曰罗洲。又西南有樊港，一名樊溪，又名袁溪，汇县南湖泽凡九十九，北入大江，曰樊口。又东有南湖，一名五丈湖，通大江。东有金子矶镇、又有赤土矶镇、西南有白湖镇三巡检司。南有金牛镇、西有三江口镇二巡检司，后废。)
嘉鱼(府西南。西有赤壁山，与江夏县界。北岸对乌林。西北滨大江，有陆水流入焉，曰陆口，亦曰蒲圻口。东北有簰洲镇、西南有石头口镇二巡检司。)
蒲圻(府西南。西有蒲首山。南有蒲圻河，即陆水也。又西有蒲圻湖。西南有新店等湖，下流至嘉鱼县之石头口，注于大江。西南有羊楼巡检司。)
咸宁(府东南。陈友谅时徙治河北。洪武中复还故城，即今治也。西有淦水，即金水之别名。)
崇阳(府南。西有岩头山。西南有龙泉山。东北有壶头山，下有壶头港，亦曰崇阳港，汇群川西合陆水，又名隽水。)
通城(府西南。南有锡山，旧产银锡。北有陆水，自巴陵县流入。)
兴国州(元兴国路，属湖广行省。)太祖甲辰年二月为府。洪武九年四月降为州，以州治永兴县省入，来属。(北有银山，西有黄姑山，旧俱产银。南有太平山，与九宫山接。东有大坡山，产茶。东北有大江。东有富池湖，亦曰富水，北流注于江，有富池镇巡检司。又东北有黄颡口镇巡检司。)西北距府三百八十里。领县二：
大冶(州西北。北有铁山，又有白雉山，出铜矿。又东有围炉山，出铁。又西南有铜绿山，旧产铜。大江在北。有道士洑巡检司。)
通山(州西少南。东南有九宫山，宝石河出焉，下流合于富水。东有黄泥垅巡检司。)
汉阳府(元属湖广行省。)洪武九年四月降为州，属武昌府。十三年五月复为府。属湖广布政司，寻属河南。二十四年六月还湖广。领县二。西北距布政司，隔江仅七里。
汉阳(倚。洪武九年四月省。十三年五月复置。大别山在城东北，一名翼际山，又名鲁山。汉水自汉川县流入，旧迳山南襄河口入江。成化初，于县西郭师口之上决，而东从山北注于大江，即今之汉口也，有汉口巡检司。大江自巴陵县西北接洞庭之水，流入府境，至此与汉水会。又西南有沔水，即汉水支流也，仍合汉入江。又有沌水，大江支流也，自沔阳州流入，仍入大江，谓之沌口，有沌口巡检司。又有弇水，在大江南岸，至弇口入江。又北有滠水，亦汉水支流也，有沦水流合焉，下流注于大江。又西有太白湖，江北诸水多汇焉。西有蔡店镇、西南有新滩镇二巡检司。又西南有百人矶镇巡检司，后迁于东江脑。)
汉川(府西少北。元属汉阳路。洪武九年四月改属武昌府。十三年五月还属。南有小别山，一名甑山，又有阳台山。西南有汉水。东有涢水，自云梦县来，南入汉，谓之涢口。北有刘家塥巡检司。)
黄州府(元黄州路，属河南江北行省。)太祖甲辰年为府，属湖广行省。九年属湖广布政司，寻改属河南。二十四年六月还属湖广。领州一，县八。西南距布政司百八十里。
黄冈(倚。南有故城。洪武初，徙于今治。南滨大江，西北岸有赤鼻矶，非嘉鱼之赤壁。西有三江口，其上流水分三派，至此合流。中有新生洲，又有峥嵘洲。东有巴河，西有举水，俱入于江。江滨西有阳逻镇、北有团风镇、又西北有中和镇三巡检司。又有鹿城关，有大活关。又东北有阴山关。)
麻城(府北。东有龟峰山，举水出焉，流入黄冈县。东南有长河，又南有县前河流入焉，下流注于江西。有双城镇、鹅笼镇，东北有虎头关三巡检司。又西北有木陵关，在木陵山上。东北有阴山关，在阴山上。又北有黄土关，与木陵、虎头、白沙、大城为五关。又西有岐亭镇，嘉靖五年筑城。)
黄陂(府西。东南滨大江，有武湖自西来，入于江，曰武口，又曰沙武口，亦曰沙洑口。又西有滠水，自汉阳流入江，曰滠口。北有大城潭镇巡检司。又北有白沙关，即麻城五关之一也。)
黄安(府西北。嘉靖四十二年以麻城县之姜家畈置，析黄冈、黄陂二县地益之。东有三角山，接蕲水、罗田、蕲州界。又有东流河，下流出团风口入江。西有西河，又有双河，合流出滠口，入汉。又北有双山关巡检司。西北有金扃关，亦曰金山关，与河南罗山县界。)
蕲水(府东少南。元属蕲州路。洪武九年四月属蕲州。十一年十月改属府。西南滨大江。南有浠水，源出英山县，流经县境西南入江。又东有兰溪，东南流入浠水。又北有巴水，源出县之板石山，流入黄冈县界。有兰溪镇、巴河镇二巡检司。)
罗田(府东北。元属蕲州路。洪武九年四月属蕲州。十一年十月改属府。东南有浠水。西北有平湖水。南有官渡河，亦名县前河，平湖水流入焉，下流合黄冈县之巴河，入大江。东北有多云镇巡检司，又有栗子关，又有上岐岭、中岐岭、下岐岭等关。西北又有平湖关。)
蕲州(元蕲州路，属河南江北行省。)太祖甲辰年为府。九年四月降为州，以州治蕲春县省入，来属。(正统十年，荆王府自江西建昌迁此。东北有百家冶山，产蕲竹。南滨江。东北有蕲水，出大浮山，经州北，汇为赤东湖，西南流，接蕲水县界，注于大江。西有茅山镇、北有大同镇二巡检司。)西距府二百十里。领县二：
广济(州东北。南滨江，江中有中洲。崇祯末迁治于此，寻复故。又有武山湖、马口湖皆流通大江。南有武家穴镇、西南有马口镇二巡检司。)
黄梅(州东北。东南有矿山，旧产铁。大江在南，江滨有太子洑。又南有县前河，由小池口入江。西南有新开口镇巡检司，屡圮于江，内徙。又南有靖江觜镇巡检司。)
承天府(元安陆府，属荆湖北道宣慰司。)太祖乙巳年属湖广行省。洪武九年四月降为州，直隶湖广布政司。二十四年六月改属河南，未几还属。弘治四年，兴王府自德安府迁此。嘉靖十年升州为承天府。十八年建兴都留守司于此。领州二，县五。东南距布政司五百七十里。
钟祥(倚。洪武二十四年建郢王府，永乐十二年除。二十二年建梁王府，正统六年除。元曰长寿县，元末废。洪武三年复置。九年四月省入州。嘉靖十年八月复置，更名。东有〈木两〉木山，一名青泥山。北有松林山，兴献王陵寝在焉，嘉靖十年赐名纯德山，置显陵县于此。明末，县废。西滨汉水。北有直河，自随州流入，有滶水流合焉。又有丰乐水，又东有臼水，俱注于汉水。)
京山(府东。南有县河，下流至景陵县，入汉江。又东北有撞河，自随州流入，至汉川县入汉江，或谓之富水。)
潜江(府东南。元属中兴路。洪武十年八月来属。北有汉水。西北有潜水，即汉水分流，经县东南入于汉。又东南有深江，又南有恩江，皆汉水支分也。西南有沱水，为江水之分流，经县南，有重湖环绕，又东汇于汉水。)
荆门州(元治长林县，属荆湖北道宣慰司。)洪武九年四月改为县，省长林县入焉，属荆州府。十三年五月复为州，仍属荆州府。嘉靖十年八月来属。(东南有章山，即内方山也。汉水迳其东，亦曰沔水。又西有权水，东南有直江，一名直河，又有阳水，一名建水，皆流入焉。南有荆门守御千户所。北有宜阳守御千户所。东南有建阳镇、新城镇，西北有仙居口，北有乐仙桥四巡检司。)东北距府九十里。领县一：
当阳(州西。元属荆门州。洪武九年改属荆州府。十年五月省入荆门县。十三年五月复置，仍属州。东南有方城，洪武初移治于此。十三年复故。南有玉泉山，玉泉水出焉。北有沮水，源出房县，迳县东南，合榕渡，与漳水会，下流至枝江县，入于大江。北有漳河口巡检司。)
沔阳州(元沔阳府，属荆湖北道宣慰司。)洪武九年四月降为州，以州治玉沙县省入，直隶湖广布政司，寻直隶河南。二十四年六月还直隶湖广。嘉靖十年十二月来属。(东南有黄蓬山，其下为黄蓬湖。南有大江。北有汉水。东有太白湖，州西十四湖之水悉汇焉，由汉阳县之沌口入于大江。又南有长夏河，江水支流也，亦曰夏水。西北有襄水，汉水支流也，至州东北潴口合流，东入于沔水。东有沙镇、西南有茅镇二巡检司。)西北距府三百二十五里。领县一：
景陵(州西北。南有沔水。西南有杨水，北注沔，谓之杨口，亦曰中夏口，又曰杨林口。又有中水，流合杨水，曰中口。东有干镇巡检司。)
德安府(元属荆湖北道宣慰司。)洪武元年十月属湖广行省。九年四月降为州，属黄州府。十一月属武昌府。十三年五月复为府，属湖广布政司。二十四年六月改属河南，未几还属。领州一，县五。东南距布政司四百里。
安陆(倚。成化二十三年建兴王府。弘治四年迁于安陆州。八年建岐王府，十四年除。正德元年，寿王府自四川保宁府迁此，嘉靖二十四年除。四十年建景王府，四十四年除。洪武初，县省。十三年五月复置。东有章山，即豫章山。涢水在城西，俗称府河，亦曰石潼河，又西有漳水入焉，谓之漳口。南有高核镇巡检司，后移于随州之合河店。)
云梦(府东南。西南有涢水。东有兴安镇巡检司，后废。)
应城(府西南。洪武九年四月属黄州府。十年五月省入云梦县。十三年五月复置。西北有西河，下流入汉水。又峙山镇巡检司亦在西北。)
孝感(府东南。洪武九年四月属黄州府。十年五月省入德安州。十三年五月复置。北有澴水，下流入于汉水。南有沦河，自涢河分流至汉阳，合滠水入江。北有小河溪、东南有马溪河二巡检司。)
随州洪武二年正月以州治随县省入。九年四月降为县，属黄州府。十年五月省入应山县。十三年五月复升为州。(西有大溪山，氵员水出焉，下流至汉川县入汉水。又西有大洪山，漳水所出。西北有溠水，源出栲栳山，又有氵厥水流入焉。又南有浪水，源出大猿山，下流俱注于涢水。又西北有合河店、东北有出山镇二巡检司。)东南距府百八十里。领县一：
应山(州东。洪武初省。十三年五月复置。西有鸡头山，澴水出焉。西南有涢水。东有白泉河，与澴水合，入孝感县界。西北有杏遮关巡检司，即平靖关，义阳三关之一。又西南有平里市巡检司。又东北有武阳关，一名武胜关，又名礼山关，亦义阳三关之一。)
岳州府(元岳州路，属湖广行省。)太祖甲辰年为府。洪武九年四月降为州，直隶布政司。十四年正月复为府。领州一，县七。东北距布政司五百里。
巴陵(倚。洪武九年四月省，十四年复置。西南有巴丘山。又有君山，在洞庭湖中。大江在西北。洞庭湖上纳湘、澧二水，自西南来合，谓之三江口。湖之南有青草湖，又西曰赤沙湖，谓之三湖。沅、渐、元、辰、叙、酉、澧、𫞚、湘九水，皆汇于此，故亦名九江。东南有氵邕湖，亦名翁湖。南有鹿角巡检司。)
临湘(府东北。东南有龙窖山，跨临湘、通城、当阳、蒲圻四县界。西南有城陵矶，又有道人矶，皆滨大江，有城陵矶巡检司。又南有土门镇、东北有鸭栏矶二巡检司。)
华容(府西北。东有东山，又有石门山。大江在北。又有华容河，自大江分流，南达洞庭湖。南有澧水，东流入洞庭湖。西南有赤沙湖，与洞庭湖接。南有明山古楼巡检司。又东北有黄家穴巡检司，后移于塔市。北有北河渡巡检司，后废。)
平江(府东南。元平江州，洪武三年降为县。北有永宁山。东北有幕阜山。东有汨水，西南流，昌水北流入焉。东北有长寿巡检司。)
澧州(元澧州路，属湖广行省。)太祖甲辰年为府。九年四月降为州，以州治澧阳县省入，属常德府。三十年三月来属。(元元贞末徙治新城。洪武五年复旧治。东有关山。西南有大浮山，跨石门、武陵、桃源三县界。南有澧水，一名兰江，亦曰绣水。其东有澹水，北有涔水，俱流入焉。东有嘉山镇巡检司。)东距府二百七十里。领县三：
安乡(州东南。西有澧水，一名长河。北有涔水。)
石门(州西。南有澧水。西北有渫水，亦名添平河，自添平所南流入焉。)
慈利(州西少南。元慈利州，洪武二年降为县。西南有天门山，有槟榔洞，与瑶分界。又西有崇山。又有历山，澧水出焉，下流至华容县入于洞庭湖。又西有溇水，源出四川巫山县，东流合诸溪涧之水，至县西汇于澧水，亦曰后江。西南有永定卫，洪武中置，二十三年八月徙于永顺宣慰司之芋岸坪。西北有龙伏关，东南有后平关、黑崇关，谓之永定三关。所属曰大庸守御千户所，本大庸卫，在卫西，洪武九年四月置，三十一年改为所，曰茅冈长官司，在卫东北，正统中永定卫置。北有九溪卫，洪武二十三年六月置，有九渊、野牛、三江口、闸口四关。所属曰守御添平千户所，在卫北，洪武二年置。曰守御安福千户所，在卫西北，洪武二十三年九月置。曰守御麻寮千户所，在卫北，洪武四年置。曰桑植安抚司，本桑植、荒溪等处宣抚司，在卫西北，太祖丙午年二月置，后废，永乐四年十一月改置。)
荆州府(元中兴路，属荆湖北道。)太祖甲辰年九月改为荆州府，属湖广行省。吴元年十月置湖广分省于此，寻罢。九年属湖广布政司，寻改属河南。二十四年还属。领州二，县十一。东距布政司千二百一十里。
江陵(倚。洪武十一年正月建湘王府，建文元年四月除。永乐元年，辽王府自辽东广宁迁于此，隆庆二年十月除。万历二十九年十月建惠王府。南滨江。东南有夏水，至沔阳州合于沔水，故沔水亦兼夏水之名。又有阳水，东北至景陵县，入沔水。又东北有三海，沮、漳水汇流处。北有柞溪。又东有灵溪，亦曰零水，南入江，谓之零口。东北有龙弯市、东南有沙头市、南有郝穴口、西南有虎渡口四巡检司。)
公安(府东南。东北有旧城。今治崇祯元年所迁。北滨江，西北有油河流入焉，谓之油口，有油口巡检司。东北有夏水。)
石首(府东南。元末治楚望山北，洪武中徙绣林山左，本宋时旧治也。北滨江，江中有石首山。又东有焦山，下有港，通洞庭湖。有调弦口巡检司。)
监利(府东少南。南滨江。东南有鲁洑江，亦曰夏水，自大江分流，下至沔阳州入沔。又西有涌水，南入江，谓之涌口。又东有瓦子湾、西有窑所、南有白螺矶、北有毛家口、又有分盐所五巡检司。)
松滋(府西南。西南有巴山。北滨大江。南有红崖子巡检司。又有西坪塞巡检司，后废。)
枝江(府西。洪武十年五月省入松滋县。十三年五月复置。北滨大江，江中有百里洲，江水经此而分，故曰枝江。北有沮水，南入江，谓之沮口。)
夷陵州(元峡州路，属荆湖北道宣慰司。)太祖甲辰年为府。九月降为州，直隶湖广行省。九年四月改州名夷陵，以州治夷陵县省入，来属。(大江在南。西北有关曰下牢关，夹江为险。又有西陵、明月、黄牛三峡，峡中有使君、虎头、狼尾、鹿角等滩，皆江流至险处也。西北有赤谿，东合大江。南有南津口巡检司。又东有金竹坪巡检司，后废。又西有西津关。东北有白虎关。)东距府三百四十里。领县三：
长阳(州西南。东南有清江。西有旧关堡、西南有蹇家园、南有渔洋关三巡检司。南有古捍关。西有梅子八关。)
宜都(州东南。西北有荆门山，下临大江，其对岸即虎牙山也。又西有清江，东流合大江，有清江口巡检司。又西北有古江关、东北有普通镇二巡检司。)
远安(州东北。旧治亭子山下。成化四年迁于东庄坪。崇祯十三年又迁凤凰山麓，即今治也。东北有沮水。)
归州(元治秭归县，直隶湖广行省。)洪武九年四月废州入秭归县，属夷陵州。十年二月改县名长宁。十三年五月复改县为归州。(旧治江北，后治白沙南浦。洪武初，徙治丹阳。四年徙长宁，在江南楚王台下。嘉靖四十年复还江北旧治。东有马肝、白狗、空舲等峡。大江在州北，经峡中，入夷陵界。其西有叱滩、莲花滩、新滩，皆滨江。西北有牛口巡检司，后迁于巴东县利洲。东南有南逻口巡检司，后迁于新滩。)东距府五百二十里。领县二：
兴山(州西北。洪武九年改属夷陵州，后还属。正统九年三月省入州。弘治三年五月复置。南有香溪，亦曰县前河，南流入江。东北有高鸡寨巡检司。又东有桑林坪巡检司，后废。又北有猫儿关，达郧、襄。)
巴东(州西。元属归州。洪武九年改属夷陵州。隆庆四年还属。北滨大江，自四川巫山县流入，东经门扇、东奔、破石，谓之巴东三峡，下流至黄梅县入南直宿松县界。又南有清江，一名夷水，自四川建始县流入，下流入于大江。又北有盐井。西南有连天关巡检司。南有野山关巡检司，本治石柱，隆庆四年更名。)
襄阳府(元襄阳路，属河南江北行省。)太祖甲辰年为府，属湖广行省。九年属湖广布政司。二十四年六月改属河南，未几，还属湖广。领州一，县六。东南距布政司六百八十里。
襄阳(倚。正统元年，襄王府自长沙迁此。南有虎头山，又有岘山。东南有鹿门山。又西有隆中山。汉水在城北，亦曰襄江。白河在城东北，与唐河合，南入汉，谓之白河口，亦曰三州口。又西北有青泥河，南有浮河，西南有檀溪，下流皆入于汉。北有樊城，有樊城关巡检司，后移于县东北之柳树头。又东北有双沟口巡检司。又西有油坊滩巡检司，嘉靖十九年移于县西北之北泰山庙镇。)
宜城(府东南。东有汉水。西有蛮水，亦曰夷水，源出房县，流至县界，入汉水，其支流曰长渠。又有沶水，自汉中流入，合于蛮水，谓之沶口。又有疏水，在县东北，自南漳县流入，注汉，谓之疏口。)
南漳(府西南。西北有荆山。南有蛮水，又有沮水，又有漳河，流入当阳县，合于沮水。东有方家堰、西南有金厢坪二巡检司。又西有七里头巡检司，后移于保康县之常平堡。)
枣阳(府东北。洪武十年五月省入宜城县，后复置。东南有白水，南有浕水流合焉，西流于沔水，此县内之白水也。又西南有滚河，流入襄阳之白河。东北有鹿头店巡检司。)
谷城(府西少北。东北有汉水，又有均水流入焉，谓之均口。又有筑水，经县治东南，注于汉水，曰筑口。西有石花街巡检司。)
光化(府西北。洪武十年省入谷城县。十三年五月复置。旧治在西。隆庆末，改建于阜城卫，即今治也。东有马窟山。北有汉水。东有白河，即氵肓水，自河南新野县流入，有泌河流合焉。西北有左旗营巡检司，万历中，徙于县旧城。)
均州洪武二年七月以州治武当县省入。(南有武当山，永乐中，尊为太岳太和山。山有二十七峰、三十六岩、二十四涧。北有汉江，一名沧浪水。东北有均水，自河南淅川县流入。又东南有黑虎庙巡检司。)东南距府三百九十里。
郧阳府成化十二年十二月置。领县七。又置湖广行都指挥使司于此。(卫所俱无实土。)东南距布政司千二百里。
郧(倚。元属均州。成化十二年置郧阳府，治此。汉水在南。东南有龙门山，龙门河出焉，下流入于汉水。西北有青桐关。东北有雷峰、桠镇二巡检司。)
房(府南少西。元房州，属襄阳路。洪武十年五月以州治房陵县省入，又降州为县，仍属襄阳府。成化十二年十二月来属。西南有景山，一名雁山，沮水出焉，流入远安县界。又南有粉水，亦曰彭水，又有筑水，俱流入谷城县，注汉。西南有板桥山巡检司，后移于县东南之博磨坪。)
竹山(府西南。元属房州。洪武十年五月省入房县。十三年五月复置，属襄阳府。成化十二年十二月来属。东有方城山。西有筑山，筑水出焉，流入房县界。又有上庸山，上庸水所出，南合孔阳水，下流入汉。又南有堵水，源出陕西平利县界，东流入汉。西北有黄茅关、吉阳关二巡检司。)
竹溪(府西南。本竹山县之尹店巡检司，成化十二年十二月改置县，而移巡检司于县东之县河镇，寻又迁巡检司于白土关。南有竹溪河。)
上津(府西北。洪武初置，属襄阳府。十年五月省入郧阳。十三年五月复置，仍属襄阳府。成化十二年十二月来属。西有十八盘山，又有吉水，西南流入汉，俗谓之夹河。南有江口镇巡检司。)
郧西(府西北。成化十二年十二月以郧县之南门保置。南有汉江，自陕西白河县流入，下流至汉阳县入于江。)
保康(府东南。弘治十年十一月以房县之潭头坪置。北有粉水，东南有常平堡，嘉靖十九年移南漳县之七里头巡检司于此。)
长沙府(元天临路，属湖南道宣慰司。)太祖甲辰年为潭州府。洪武五年六月更名长沙。领州一，县十一。东北距布政司八百八十里。
长沙(倚。治西北。洪武三年四月建潭王府，二十三年除。永乐元年，谷王府自北直宣府迁于此，十五年除。二十二年建襄王府，正统元年迁于襄阳。天顺元年三月建吉王府。县旧治城外，洪武初，徙城中。十八年复徙北门外。万历二十四年徙朝宗门内。西有湘水，源出广西兴安县，流入境，合潇水、烝水北流，环府城，东北出至湘阴县，达青草湖，注洞庭湖，行二千五百余里。北有浏阳水，西流入湘，谓之浏口。又有麻溪，流入湘水，曰麻溪口。又西北有乔口巡检司，乔江与𫞚江合流处。)
善化(倚。治东南。旧治在城外，洪武四年徙于城中。十年五月省入长沙县。十三年五月复置，治在南门外。成化十八年仍徙城中。西南有岳麓山，湘江绕其东麓。又有靳江，流入湘江。西有橘洲，在湘江中。南有暮云市巡检司。)
湘阴(府北。元湘阴州。洪武初降为县。北有黄陵山。西有湘水，北达青草湖，谓之湘口。湖在县北，与洞庭连，亦曰重湖。南有哀江。又北有汨罗江，汨水自平江县流入，分流为罗水，会于屈潭，西流注湘，谓之汨罗口。西北有营田巡检司。)
湘潭(府西南。元湘潭州。洪武三年三月降为县。东有昭山，下有昭潭。西有湘水，西南有涓水流入焉。南有下滠市巡检司。)
浏阳(府东。元浏阳州。洪武二年降为县。北有道吾山。东北有大光山。又有大围山，浏水出焉，经县南，入长沙县界，曰浏阳水。东南有渠城界、梅子园二巡检司。又有翟家寨巡检司，后废。)
醴陵(府东南。元醴陵州。洪武二年降为县。南有渌水，亦曰漉水，西北注于湘水，有渌口巡检司。)
宁乡(府西。西有大沩山。北有𫞚江，源出绥宁县，经此入沅江县界，注洞庭。)
益阳(府西北。元益阳州。洪武初降为县。西南有𫞚江，亦曰益水。东有乔江，𫞚江之分流也，下流复合于𫞚江。)
湘乡(府西南。元湘乡州。太祖甲辰年降为县。西有龙山，涟水出焉，经县东南，下流入于湘水。又西有湄水，南有丰溪水，俱入于涟水。西南有武障市巡检司。又有永丰市、虞磨市二巡检司，后废。)
攸(府南少东。元攸州。洪武三年三月降为县。南有司空山。东有攸水，自江西安福县流入，东南有洣水流合焉，下流至衡山县，入于湘水。南有凤岭巡检司，后废。)
安化(府西。东有浮泥山，有大峰山。西北有辰山，西有𫞚江。又南有善溪，自武陵县流注于𫞚江。)
茶陵州(元直隶湖南道。)太祖甲辰年降为县。成化十八年十月复为州。(西有云阳山。西北有洣水，自酃县流入。又东南有茶水，源出江西永新县之景阳山，西流来合焉，北入攸县之攸水。东有视渡口巡检司。)北距府四百五十里。
常德府(元常德路，属湖广行省。)太祖甲辰年为府。领县四。东北距布政司一千零五十里。
武陵(倚。弘治四年八月建荣王府。东南有善德山。南有沅水，又有朗水流入焉，谓之郎口。又东北有渐水，即鼎水也，自九溪卫流入。)
桃源(府西。元桃源州。洪武二年降为县。西有壶头山，接武陵、沅陵界。南有沅水，东有朗溪，西南有泥溪，俱流入焉。又西南有高都巡检司。又南有白马巡检司，本名苏溪，治县东后春村，寻徙，更名，后废。)
龙阳(府东少南。元龙阳州。洪武三年三月降为县。旧治在东，今治景泰元年十二月所徙。东有军山。北有沅水，东北有鼎水流入焉，谓之鼎口，有鼎港口巡检司。又东南有赤沙湖，一名蠡湖。又西北有小江口巡检司。)
沅江(府东南。元属龙阳州。洪武三年州废，来属。十年五月省入龙阳县。十三年五月复置。西南有沅水。又有𫞚水、澧水，并流入县境，至县东北入洞庭湖。)
衡州府(元衡州路，属湖南道宣慰司。)太祖甲辰年为府。领州一，县九。东北距布政司一千三百里。
衡阳(倚。弘治十二年，雍王府自四川保宁府迁此，正德二年除。万历二十九年十月建桂王府。南有回雁峰，北有岣嵝峰。衡山之峰七十二，在县者凡七，而二峰最著。东有湘水，又有蒸水自西南流入焉，谓之蒸口。又东北有耒水，注湘，谓之耒口。又东有酃湖。又东有新城县，元末置。洪武十年五月省为新城市，江东巡检司治此。西南有松柏市巡检司。)
衡山(府东北。元属天临路。洪武间改属。西有衡山，有七十二峰、十洞、十五岳、三十八泉、二十五溪、九池、九潭、九井，而峰之最大者曰祝融、紫盖、云密、石廪、天柱，惟祝融为最高。东有湘江。东南有茶陵江，即洣水也，自攸县合攸水流入境，注于湘，曰茶陵口。东有草市、东南有雷家埠二巡检司。)
耒阳(府东南。元耒阳州，直隶湖南道。洪武三年三月降为县。耒水在北。东有侯计山，肥水出焉，西南入耒水。又西南有罗渡巡检司。)
常宁(府南。元常宁州，直隶湖南道。洪武三年三月降为县。西北有湘水，东有舂陵水合焉。)
安仁(府东少北。西有杨梅峰。南有小江水，自郴州流入，西北流至衡山县，合于洣水。南有安平、北有潭湖二巡检司。)
灵阝(府东。洣水在县东，源出洣泉，西有云秋水流合焉。)
桂阳州(元桂阳路，治平阳县，属湖南道宣慰司。)洪武元年为府。九年四月降为县，省平阳县入焉。十三年五月升为州。(西有大凑山。南有晋岭山。北有潭流岭。旧皆产银铅砂矿。西有蓝山。西北有舂陵水，又西有岿水流合焉。北有泗州寨、南有牛桥镇二巡检司。)西北距府三百里。领县三：
临武(州南。西北有舜峰山。西有西山，武水出焉，经宜章县合于章水。东北有两路口巡检司。又东有赤土巡检，后废。)
蓝山(州西南。旧治在县北，洪武元年徙于此，属郴州。二年来属。南有黄檗山。东南有华阴山。西南有九疑山，山有杞林峰，岿水出焉，亦名舜水，北流合舂陵水。又西有守御宁溪千户所，洪武二十九年三月置。东有毛俊镇、北有干溪镇、西南有大桥镇三巡检司。又西有小山堡、张家陂二巡检司，后废。)
嘉禾(州西南。崇祯十二年以桂阳州之仓禾堡置，析临武县地益之。东南有岿水，自蓝山县流入，北经石门山，又东北入州界。)
永州府(元永州路，属湖南道宣慰司。)洪武元年为府。领州一，县七。东北距布政司千八百二十里。
零陵(倚。北有湘水，经城西，潇水自南来合焉，谓之湘口，有湘口关。又南有永水，源出县西南之永山，北流入于湘水。北有黄杨堡巡检司，本高溪市，隆庆元年徙治，更名。)
祁阳(府东北。旧治在县西，景泰元年十二月徙于今治。北有祁山，上有黄罴镇。西北有四望山。西有湘水。又城北有祁水，源出邵阳县，东北流入焉。南有浯溪，下流亦入湘水。又东有归阳市、东南有白水市、西北有水隆太平市三巡检司。又东北有湘江市巡检司，后移于县东北之排山。)
东安(府西北。八十四渡山在县东。又东南有湘水，自广西全州流入。又有卢洪江，源出县北九龙岩，经城东，下流入湘水。有卢洪市巡检司。又有结陂市巡检司，后废。)
道州(元道州路，属湖南宣慰司。)洪武元年为府。九年四月复降为州，以州治营道县省入，来属。(西有营山，营水出焉，至泥江，与江华县之沲水合。东有潇江，至青口，合于沲水。又西有濂溪，源出州西安定山下，东北合宜水，谓之龙滩，下流俱入湘水。)北距府百五十里。领县四：
宁远(州东少北。南有九疑山，介衡、永、郴、道之间。山有朱明峰，潇水出焉。又南有舜源水，北流与江华县沲、潇二水合为三江口。南有九疑、鲁观巡检司，在九疑、鲁观二峒口。)
江华(州南。东南有故城。今治本宁远卫右千户所，洪武二十八年置。天顺六年徙县来同治。西有白芒岭，即萌渚岭，五岭之第四岭也。东有沲水，源出九疑山之石城、娥皇二峰，下流合于潇水。又东南有砅水，源出九疑山之女英峰，流合沲水。又东有守御锦田千户所，洪武二十九年置。又有锦田巡检司。又西南有锦冈巡检司，又有涛墟市巡检司，后移于宁远县之九疑、鲁观。)
永明(州西少南。北有永明岭，即都庞岭，五岭之第三岭也。南有遨水，自广西富川县流入，下流注于潇水。东南有枇杷守御千户所，西南有桃川守御千户所，俱洪武二十九年置。又有桃川市巡检司。又西南有白面墟巡检司。)
新田(州东北。崇祯十二年以宁远县之新田堡置。西北有舂陵山，与宁远县界，舂陵水出焉，下流至常宁县，合于湘水。东南有白面寨巡检司。)
宝庆府(元宝庆路，属湖南道宣慰司。)洪武元年为府。领州一，县四。东北距布政司千二百五十里。
邵阳(倚。南有高霞山，东有烝水。又北有𫞚水，邵水自东流合焉，有五十三滩，又有四十八滩，皆𫞚水所经。西北有龙回巡检司。又北有巨口关。东北有白马关。)
新化(府北。南有上梅山，其下梅山在安化县境。东南有𫞚水。西南有长鄄巡检司，寻废。又北有苏溪巡检司。)
城步(府西南。本武冈州之城步巡检司。弘治十七年改置县，析绥宁县地益之，而迁巡检司于县东北之茅坪铺，寻又迁山口，后废。东南有罗汉山，又有巫水，下流入于𫞚水。)
武冈州(元武冈路，属湖南道宣慰司。)洪武元年为府。九年四月降为州，以州治武冈县省入，来属。(永乐二十二年，岷王府自云南迁于此。北有武冈山。南有云山。又有𫞚水。西南有都梁水，东北流入焉。北有蓼溪隘、峡口镇，南有石门隘，东有紫阳关四巡检司。东有石羊关。)东距府二百八十里。领县一：
新宁(州东南。旧治在县东。景泰二年移于沙洲原。南有夫夷水，北流合都梁水。东南有靖位、西有新寨二巡检司。)
辰州府(元辰州路，属湖广行省。)太祖甲辰年为府。领州一，县六。东北距布政司千七百里。
沅陵(倚。西北有大酉山、小酉山。东有壶头山。西南有沅水，辰水自东北流入焉。又东有百曳、高涌、九矶、清浪等滩。又酉水在西北，东南入沅水。东有大刺、西北有明溪、又有会溪、东北有池蓬四巡检司。又有高岩巡检司，后废。)
卢溪(府西少南。南有沅水。西有武溪，即𣲘溪也，下流合于沅水。又西有镇溪军民千户所，洪武三十年二月置。又南有溪洞巡检司。又西有河溪、西南有院场坪二巡检司，后废。)
辰溪(府西南。东南有五城山。西北有沅水。西有辰水。又东有渡口镇、南有晋市镇二巡检司，后废。)
溆浦(府东南。东有红旗洞。西有溆水，下流入沅水。南有龙潭、东北有镇宁二巡检司。)
沅州(元沅州路，直隶湖广行省。)太祖甲辰年为府。九年四月降为州，以州治卢阳县省入，来属。(北有明山。南有沅江，其源出四川遵义县，下流至沅江县，入洞庭湖。西有舞水，即无水也，流入于沅水。西有晃州巡检司。又西南有西关渡口巡检司，后废。)东北距府二百七十里。领县二：
黔阳(州东南。东南有罗公山。南有双石崖，一名屏风崖。景泰中，筑寨置戍于此，名安江双崖城。北有沅水。又东有洪江，西有郎江，南有黔江，俱流入焉。东有安江巡检司。又西有托口寨。东有洪江寨。)
麻阳(州北少西。东有包茅山。西有蜡尔山，与保靖司及四川、贵州界，诸苗蛮在山下者凡七十四寨。南有辰水，自贵州铜仁府流入。西有锦水，下流入于辰州。东北有岩门巡检司。)
郴州(元郴州路，属湖南道宣慰司。)洪武元年为府。九年四月降为州，以州治郴阳县省入，直隶布政司。(南有黄岑山，与宜章县界，亦曰骑田岭，五岭之第二岭也，其支岭曰折岭。又东北有云秋山，与灵阝县界，云秋水出焉。东有郴水，发源黄岑山，流合桂阳县之耒水，下流入于湘水。又西南有桂水，下流合于耒水。西南有石陂巡检司。)领县五。北距布政司千八百八十里。
永兴(州北少西。东南有土富山，旧有银井。西有高亭山。东有郴水，又有白豹水，自西南流入焉，谓之森口。西有高亭、北有安福二巡检司。)
宜章(州南。西南有莽山。东有漏天山。北有章水，支流曰小章水，源俱出黄岑山，有武水自西来合焉，下流入江西崇义县界。东有赤石、南有白沙二巡检司。)
兴宁(州东北。南有耒水，东南有资兴水流合焉。东有州门巡检司。东南有滁口巡检司，后移于西南之黄家𪭢。)
桂阳(州西南。南有耒山，耒水所出，西北会于郴水。又东有孤山水，流入江西崇义县，达于赣水。东有守御广安千户所，洪武二十九年三月置，后废。宣德八年六月复置。东有益将、西有镇安、南有长乐山口、北有濠村四巡检司。)
桂东(州东。西北有小桂山，桂水所出，南有沤江来合焉。又南有高分岭巡检司。)
靖州(元靖州路，直隶湖广行省。)太祖乙巳年七月为靖州军民安抚司。元年降为州。三年升为府。九年四月复降为州，以州治永平县省入，直隶布政司。(南有侍郎山，与广西融县分界。东有渠水，下流合会同县之郎江而入沅水。西有零溪巡检司。)领县四。东北距布政司千八百五十里。
会同(州东北。西有沅水，又西南有郎水，自贵州黎平府流入，又东有雄溪，一名洪江，下流俱入于沅水。南有若水巡检司。)
通道(州南。洪武十年五月省入州。十三年五月复置。北有福湖山。西有渠水，西北有播扬河，自贵州黎平府流合焉。有播扬巡检司。又西南有收溪寨巡检司。)
绥宁(州东。元属武冈路。洪武元年属武冈府。三年来属。东有双溪，即城步县巫水之下流也。东北有青坡巡检司，后移于武阳。西南有临口巡检司。)
天柱(州西北。本天柱守御千户所，洪武二十五年五月置。万历二十五年改为县，析绥宁、会同二县地益之。崇祯十年东迁龙塘，名龙塘县。后东迁雷寨县。后还旧治，复故名。东有沅水。西北有屯镇汶溪后千户所，洪武二十三年置。东有镇远巡检司，后移上新市，又有江东巡检司。)
施州卫军民指挥使司(元施州，属四川行省夔州路。)洪武初省。十四年五月复置，属夔州府。六月兼置施州卫军民指挥使司，属四川都司。十二月属湖广都司。后州废，存卫。(北有都亭山。东有连珠山，五峰关在山下。又东南有东门山。东北有清江，自四川黔江县流入，一名夷水，亦曰黔江，卫境诸水皆入焉，下流至宜都县入于大江。)领所一，宣抚司四，安抚司九，长官司十三，蛮夷官司五。东北距布政司千七百里。
大田军民千户所洪武二十三年闰四月以散毛宣抚司之大水田置。(东有小关山。西南有万顷湖，与酉阳界。又南有深溪关。北有硝场，产硝。)东北距卫二百二十里。
施南宣抚司(元施南道宣慰司。)洪武四年十二月因之，后废。十六年十一月复置，属施州卫。二十七年后复废。永乐二年五月改置长官司，属大田军民千户所。四年三月升宣抚司，仍属卫。(东有旧治。后迁夹壁龙孔，即今治也。西有前江，发源七药山，西南流与后江合，入四川彭水县界。)北距卫一百里。领安抚司五：
东乡五路安抚司(元东乡五路军民府。洪武四年十二月改置长官司，后升安抚司。领长官司三，蛮夷官司二。)
摇把峒长官司(元又把峒安抚司，后废。宣德三年五月改置。)
上爱茶峒长官司
下爱茶峒长官司(二长官司俱元容美洞地。至大二年置怀德府，属四川南道宣慰司。至顺二年正月升宣抚司。至正中，升军民宣慰司。太祖甲辰年六月改军民宣抚司，后废。宣德三年五月改置。)
镇远蛮夷官司(宣德三年五月置。)
隆奉蛮夷官司(元隆奉宣抚司。洪武四年十二月改长官司，后废。宣德三年五月改置官司。)
忠路安抚司(明玉珍忠路宣抚司。洪武四年改安抚司，二十三年废。永乐五年复置，领长官司一。)
剑南长官司(宣德三年五月置。)
忠孝安抚司(元置。洪武四年十二月改置长官司，寻复故。二十三年废。永乐五年复置。)
金峒安抚司(元置。洪武四年十二月改长官司。永乐五年复故。宣德三年五月领蛮夷官司一。隆庆五年正月降为峒长。)
西坪蛮夷官司(宣德三年五月置。)
中峒安抚司(嘉靖初置。)
散毛宣抚司(元至元三十年四月置散毛洞蛮夷官。三十一年五月升为府，属四川行省。至正六年七月改散毛誓厓等处军民宣慰司。明玉珍改散毛宣慰使司都元帅。)洪武七年五月改散毛沿边宣慰司，属四川重庆卫。二十三年废。永乐二年五月置散毛长官司，属大田军民千户所。四年三月升宣抚司，属施州卫。(南有白水河，一名酉溪，自忠建宣抚司流入，又东南入永顺司界。)东北距卫二百五十里。领安抚司二：
龙潭安抚司(元龙潭宣抚司。明玉珍改长官司。洪武八年十二月改龙潭安抚司，属四川重庆卫。二十三年废。永乐四年三月复置，来属。南有清江。)
大旺安抚司(明玉珍大旺宣抚司。洪武八年十二月因之，属四川。永乐五年改置，领蛮夷官司二。)
东流蛮夷官司(洪武八年十二月置东流安抚司，属四川，后废。宣德三年五月改置，来属。)
臈壁峒蛮夷官司(宣德三年五月置。)
忠建宣抚司(元忠建军民都元帅府。明玉珍因之。)洪武五年正月改长官司。六年升宣抚司。二十七年四月改安抚司，寻废。永乐四年复置宣抚司，属施州卫。(南有白水河，源出将军山，西南流，车东河自容美司来合焉。)北距卫二百五十里。领安抚司二：
忠峒安抚司(元湖南镇边宣慰司。明玉珍改沿边溪洞宣抚司。洪武五年正月改沿边溪洞长官司，后废。永乐四年改置。西南有酉溪。)
高罗安抚司(元高罗宣抚司。明玉珍改安抚司。洪武六年废。永乐四年三月复置。领长官司一。)
思南长官司(成化后置。)
容美宣抚司(元容美等处宣抚司，属四川行省。)太祖丙午年二月因之。吴元年正月改黄沙、靖安、麻寮等处军民宣抚司。洪武五年二月改置长官司。七年十一月升宣慰司，后废。永乐四年复置宣抚司，属施州卫。(西南有山河，即溇水之上源，东入九溪卫界。)西北距卫二百十里。领长官司五：
盘顺长官司(元元统二年正月置盘顺府。至正十五年四月升军民安抚司。洪武五年三月改为长官司。)
椒山玛瑙长官司、五峰石宝长官司、石梁下峒长官司、水尽源通塔平长官司(四长官司，俱洪武七年十一月置，十四年废。永乐五年复置。)
木册长官司(元木册安抚司。明玉珍改长官司。)洪武四年废。永乐四年三月复置，属高罗安抚司。宣德九年六月直隶施州卫。
镇南长官司(元宣化镇南五路军民府，寻改湖南镇边毛岭峒宣慰司。明玉珍改镇南宣抚司。)太祖丙午年二月因之，寻废。洪武八年二月复置，属施州卫。二十三年复废。永乐五年改置，直隶施州卫。(有酉溪。)
唐崖长官司(元唐崖军民千户所。明玉珍改安抚司。)洪武七年四月改长官司，后废。永乐四年三月复置，直隶施州卫。(南有黔水，即清江之上源。)
永顺军民宣慰使司(元至元中，置永顺路，后改永顺保靖南渭安抚司。至大三年四月改永顺等处军民安抚司。至正十一年四月升宣抚司，属四川行省。)洪武二年为州。十二月置永顺军民安抚司。六年十二月升军民宣慰使司，属湖广行省，寻改属都司。(西南有水溪，即酉水也，下流入沅陵县界。)领州三，长官司六。东北距布政司二千里。
南渭州(司西。元属新添葛蛮安抚司，后废。洪武二年复置，改属。)
施溶州(司东南。元会溪施溶等处长官司，属思州军民安抚司，后废。洪武二年改置，来属。)
上溪州(司西。洪武二年置)
臈惹洞长官司、麦著黄洞长官司、驴迟洞长官司、施溶溪长官司(四长官司，元俱属思州军民安抚司。洪武三年改属。)
白崖洞长官司(元属新添葛蛮安抚司。洪武三年改属。)
田家洞长官司(洪武三年置。)
保靖州军民宣慰使司(元保靖州，属新添葛蛮安抚司。)太祖丙午年二月置保靖州军民安抚司。洪武元年九月改宣慰司。六年十二月升军民宣慰使司，直隶湖广行省，寻改属都司。(北有北河，自酉阳司流入，东入永顺司界。又有峒河，下流与卢溪县之武溪合。)领长官司二。东北距布政司千九百七十里。
五寨长官司(司南。元置，洪武七年六月因之。)
筸子坪长官司(司南。太祖甲辰年六月置竿子坪洞元帅府，后废。永乐三年七月改置。)
浙江《禹贡》扬州之域。元置江浙等处行中书省，(治杭州路。)又分置浙东道宣慰使司，(治庆元路。)属焉。太祖戊戌年十二月置中书分省。(治宁越府。癸卯年二月移治严州府。)丙午年十二月罢分省，置浙江等处行中书省。(治杭州府。)洪武三年十二月置杭州都卫。(与行中书省同治。)八年十月改都卫为浙江都指挥使司。九年六月改行中书省为承宣布政使司。领府十一，属州一，县七十五。(为里一万零八百九十九。)西至开化，(与江南界。)南至平阳，(与福建界。)北至太湖，(与江南界。)东至海。距南京九百里，京师三千二百里。洪武二十六年编户二百一十三万八千二百二十五，口一千四十八万七千五百六十七。弘治四年，户一百五十万三千一百二十四，口五百三十万五千八百四十三。万历六年，户一百五十四万二千四百八，口五百一十五万三千五。
杭州府(元杭州路，属江浙行省。)太祖丙午年十一月为府。领县九：
钱塘(倚。洪武三年四月建吴王府。十一年正月改封周王，迁河南开封府。南有凤凰山，有秦望山。西南有灵隐山。南有钱塘江，亦曰浙江，有三源：曰新安江，出南直歙县；曰信安江，出开化县；曰东阳江，出东阳县。汇而东为钱塘江，至会稽县三江海口入海。西有西湖，源出武林泉。又北有运河，至秀水县北，而接南直运河。又有安溪，即苕溪也，自余杭县流入，下流至乌程县东北，注于太湖。)
仁和(倚。东北有皋亭山，有临平山，下有临平湖，后塞。北有北新关，成化中设户部分司于此。又有塘栖镇。)
海宁(府东少北。元海宁州。洪武二年降为县。南滨海，有捍海塘。西南有赭山，与萧山县龛山相对，浙江经其中，东接大海，谓之海门。东南有石墩镇巡检司，本置县东北硖石镇，后迁于此，更名。西南有赭山镇巡检司，本置县西陈桥北，寻迁赭山，更名，又迁文堂山上，仍故名。又西北有长安镇。)
富阳(府西。东有观山。西南有湖洑山。东南临富春江，即钱塘江也。西南有东梓巡检司，后废。)
余杭(府西北。西南有大涤山。西北有径山。南有苕溪，源出于潜县天目山。东北有石濑巡检司，后废。)
临安(府西。旧治在县西西墅镇。洪武初徙于今所，本吴越衣锦军也。西有天目山，亦曰东天目，其在于潜境者为西天目。西北有南溪，即东苕溪也，源出天目山，经县南，亦曰新溪。)
于潜(府西。北有天目山，浮溪出焉。县南为紫溪，下流至桐卢县入浙江。)
新城(府西南。西有葛溪，又东北有松溪合焉，至岘口入于浙江。)
昌化(府西。东南有柳相山。南有铜坑山。西北有千顷山。西有昱岭，上有关。又西北有黄花岭，上亦有关。东南有柳溪，东流合于于潜之紫溪。又有双溪，自县治南流入柳溪。西有手甗岭巡检司，迁县西南株柳村，又迁县西湛村，又迁杨家塘，仍故名。)
严州府(元建德路，属江浙行省。)太祖戊戌年三月为建安府，寻曰建德府。壬寅年二月改曰严州府。领县六。东北距布政司二百七十里。
建德(倚。北有乌龙山。西有铜官山。又新安江自淳安县流入，经城南，东阳江自西南来合焉。又东北有胥溪，来入江，谓之胥口，亦曰建德江。东有管界巡检司。)
桐庐(府东北。西有富春山，一名严陵山。桐江在南，即浙江也，亦曰睦江。自建德县流入，经富春山之钓台下，曰七里濑，又东经桐君山下，曰桐江。有桐溪自县东北流入焉，谓之桐江口，其上源即分水县之天目溪也。有桐江巡检司，后迁桐君山，又迁窄溪埠。)
淳安(府西。南有云蒙山。西有都督山，又有威平洞，亦曰青溪洞，又名帮源洞。南有新安江，自南直歙县流入，亦曰青溪。西有街口、又有永平、南有港口三巡检司，后废。东有锦溪关，嘉靖中置。)
遂安(府西少南。西有武强溪，有双溪流合焉，曰三渡口，经城南，东北注于淳安之青溪。南有凤林巡检司，后废。)
寿昌(府西南。东南有岩峒山。西有寿昌溪，东北流至建德县，入新安江。南有常乐溪，东南流至兰溪县，入东阳江。西有社田、西南有上梅二巡检司。)
分水(府东北。东有天目溪，上源即于潜县之紫溪及昌化县柳溪也，下流为桐庐县之桐溪。又东南有前溪，自淳安县流入，东流于天目溪。东有吴村巡检司，后废。)
嘉兴府(元嘉兴路，属江浙行省。)太祖丙午年十一月为府，直隶京师。十四年十一月改隶浙江。领县七。西南距布政司百七十五里。
嘉兴(倚。南有南湖，亦曰鸳鸯湖，流合运河。又有长水塘，西南接海宁，东北接海盐县界。又东有双溪，东出为华亭塘，南直松江府之漕舟，由此入运河。)
秀水(倚。宣德五年三月析嘉兴县地置。西有运河，北经闻家湖，达南直吴江县之运河。东北有杉青闸、又有王江泾二巡检司。)
嘉善(府东。本嘉兴县魏塘镇巡检司，宣德五年三月改为县。南有华亭塘河，东有魏塘河，东北有清风泾，皆流合焉。西北有分湖，与南直吴江县分界。又北有章练塘水，亦流合华亭塘河，达华亭县之泖湖。东北有风泾、西北有陶庄二巡检司，废。)
崇德(府西南。元崇德州。洪武二年降为县。西北有运河，自德清县流入。东南有语溪，一名语儿中泾，又名沙渚塘。又东北有石门塘水，东南接运河，北达归安之乌镇。)
桐乡(府西少南。宣德五年三月以崇德县之凤鸣乡置。北有运河，与崇德县接界。又有烂溪，北达吴江县之莺脰湖，西达湖州府浔溪。北有皂林镇巡检司。)
平湖(府东。宣德五年三月以海盐县之当涂镇置。东南有故邑山。南有雅山，俗曰瓦山。又当湖在县治东，下流出海盐澉浦口入海。其西为市西河，自嘉兴县流入，入于当湖。其分流南出者，则由县东南乍浦入海；北出者，则由县东北芦沥浦入海。浦傍有芦沥盐场。又北有东泖，即华亭三泖之上流。东有白沙湾巡检司，治广陈墅，后迁县东南独山。又东南有乍浦镇巡检司，后迁梁庄，仍故名。)
海盐(府东南。元海盐州。洪武二年降为县。南有秦驻山，又有长墙山。西南有凤凰山。东北有汤山，又有独山，旧置盐场于此。东临海，有防海塘，洪武初，以石为之，南北计四千八百丈。又有东、西、南三海口，而西海口在县东北，尤冲要。东北有吕港，港口有盐场。西南有鲍郎市，有盐课司。东北有守御乍浦千户所，东南有澉浦守御千户所，俱洪武十九年十月置。城东有海口巡检司，后徙砂腰村，南有澉浦巡检司，后迁秦驻山，俱仍故名。)
湖州府(元湖州路，属江浙行省。)太祖丙午年十一月为府，直隶京师。十四年十一月改隶浙江。领州一，县六。南距布政司百九十里。
乌程(倚。北有卞山，亦曰弁山。西南有石城山。南有岘山，本名显山。西南有铜山，一名铜岘山。北有太湖，接南直苏、常二府界。东北有大钱湖、小梅湖二口，府境群水皆于此入太湖。又西有苕溪，源自孝丰天目之阴，流经毗山下，出大钱湖口。又南有余不溪，即杭州境内之苕溪，自德清县流经府南，汇为玉湖，复东北出而汇于苕水，亦曰霅溪。东有后潘村巡检司，后迁南浔镇，仍故名。东北有大钱湖口巡检司。)
归安(倚。南有金盖山，亦名何山。又有衡山。东有升山，亦曰乌山，一名欧余山。又运河在城东，源自苕溪、余不溪二水，分流为运河，东北经南浔镇，入吴江县界，合嘉兴之运河。又南有荻塘，亦曰荻港，东北接运河。其枝流东南出乌镇，合桐乡之烂溪。又东有浔溪，即余不溪支流也，流经南浔。东南有琏市巡检司。又西南有上沃埠巡检司，后废。)
长兴(府西北。元长兴州。太祖丁酉年三月改名长官州，壬寅年复曰长兴。洪武二年降为县。西北有顾渚山，产茶，一名西顾山，一名吴望山。东北有太湖，与南直宜兴县分中流为界。西有箬溪，下流入太湖。西南有荆溪，东南入于苕溪。东北有皋塘、西南有四安二巡检司。又西有合溪、南有和平二巡检司，废。)
德清(府南少东。东北有敢三山。东南有运河，有余不溪，亦曰霅溪，即苕溪别名。东北有新市镇巡检司。又东有下塘巡检司，后迁五柳港口。又东有荷叶浦巡检司，废。)
武康(府西南。东有封山，一名防风山。又有禺山。西南有覆舟山。南有前溪，东北有后溪流入焉，下流入德清余不溪。)
安吉州(元安吉县。)正德元年十一月升为州。(西南有故城。洪武徙于今治。东南有白阳山，旧产锡。西有苕溪。又有龙溪，即苕溪支流。东南有独松关巡检司，又有递铺巡检司，废。)东北距府二十里。领县一：
孝丰(州西南。成化二十三年析安吉县地置，属府。正德二年改属州。南有天目山，有天目山巡检司。又西南为金石山，即天目最高处。又南有苕溪，出天目山，此为苕溪之别源。又西有松坑巡检司。)
绍兴府(元绍兴路，属浙东道宣慰司。)太祖丙午年十二月为府。领县八。西北距布政司百三十八里。
山阴(倚。南有会稽山，其支山为云门山，又有法华山。西南为兰亭山。西北有涂山。北滨海，有三江口。三江者，一曰浙江；一曰钱清江，即浦阳江下流，其上源自浦江县流入，至县西钱清镇，曰钱清江；一曰曹娥江，即剡溪下流，其上源自嵊县流入，东折而北，经府东曹娥庙，为曹娥江，又西折而北，会钱清江、浙江而入海。又西有运河，自萧山县流入，又东南迳会稽县，又东入上虞县界。又南有鉴湖，长十四五里，俗曰白塔洋，有若耶溪合焉。又北有白水湖，旁通运河。北有三江守御千户所，在浮山之阳，洪武二十年二月置。又有三江巡检司，在浮山桃松庄。又西北有白洋巡检司。)
会稽(倚。东南为会稽山，其东接宛委、秦望、天柱诸山。又东有银山、锡山，旧产银砂及锡。东南有若耶山。东有曹娥江。东南有平水溪，南合剡溪。东北有沥海守御千户所，洪武二十年二月置。又有黄家堰巡检司，寻迁沥海所西，后迁上虞县界纂风镇，仍故名。)
萧山(府西北。西南有虎爪山，东南有龛山，俱下临浙江。龛山傍有小山曰鳖子山，浙江自县西东北流，出其中，东接大海，亦曰海门。东南有峡山，钱清江经其中，复北折而东，入山阴县界。城西有运河，东接钱清江。又有湘湖。西南有渔浦巡检司。又西有西兴，亦曰西陵，往钱塘者由此渡江。)
诸暨(府西南。元诸暨州。大祖己亥年正月改诸全州。丙午年十二月降为诸暨县。西南有新城，在五指山下，太祖癸卯年，李文忠所筑。西有长山，又有五泄山。南有句乘山。又有浣江，即浦阳江，亦曰青弋江。又西南有长清关、西有阳塘关二巡检司，废。)
余姚(府东北。元余姚州。洪武初，降为县。南有新城，与县城隔江对峙，姚江经其中。南有四明山，北濒海。姚江源自县西南太平山，一名舜江，西北流至上虞县，乃东北出，经县南。又东为慈溪之前江。东北有烛溪湖，引流为东横河。西有牟山湖，引流为西横河，俱注于姚江。又西北有临山卫，洪武二十年二月置。东北有三山守御千户所，一名浒山，亦洪武二十年二月置。又东北有三山巡检司，治金家山上，寻迁破山。北有眉山巡检司，治眉山寨，寻迁县西北湖海头。又有庙山巡检司，治庙山寨，寻迁上虞县界中源堰，仍故名。)
上虞(府东。西北有夏盖山，北枕海，南临夏盖湖。西南有东山。东有覆卮山，接嵊县界。又东有通明江，即姚江上流。又有运河，在县治前。又西北有白马湖，北接夏盖湖，其相连者有上妃湖，亦曰上陂湖，引流为五夫湖，东北达于余姚之西横河。又西有梁湖巡检司，本治梁湖，寻迁百官市，仍故名。)
嵊(府东南。东有丹池山。东北有嵊山。北有〈山雩〉山，又有清风岭。西有太白山。南有剡溪，源出天台诸山，下流为曹娥江。西有长乐镇、西北有管解寨二巡检司，废。)
新昌(府东南。东有沃州山。东南有天姥山。又东有东溪，源出天台山，西北流入嵊县界。南有彩霞镇、又有丰乐、又有善政三巡检司，后废。)
宁波府(元庆元路，属浙东道宣慰司。)太祖吴元年十二月为明州府。洪武十四年二月改宁波。领县五。西北距布政司三百六十里。
鄞(倚。东有鄮山。西南有四明山，周八百余里。东有灌顶山，旧产铁。东南有阿育王山，有太白、天童诸山。东北滨海。有鄞江，一名甬江。东南有奉化江，西北有慈溪，皆流合焉。西南有小江湖，又西有广德湖，东有东钱湖，皆引流入鄞江。北有龙山守御千户所，洪武十九年十一月置。东有甬东巡检司，治甬东隅，后迁定海县东南竹山海口，仍故名。又有岱山、又有螺峰二巡检司，后废。)
慈谿(府西北。元曰慈谿。永乐十六年改“谿”为“溪”。西南有车厩山。东北滨海。南有慈溪，一曰前江，即姚江下流也，蓝溪、文溪诸水皆流合焉。西北有鸣鹤盐课司。又观海卫亦在西北，洪武十九年一月置。又有松浦巡检司，治浦东，寻迁浦西。又有向头巡检司，治向头寨，寻迁洋浦，废，后复。)
奉化(府南。元奉化州。洪武二年降为县。南有蓬岛山，又有天门山。西北有雪窦山。北有奉化江，亦曰北渡江，又谓之剡溪。东有市河，东北有赵河，皆南流入焉。东有塔山、东南有鲒琦二巡检司。又有公棠、连山、栅〈山虚〉、东宿四巡检司，废。)
定海(府东北。东有候涛山，一名招宝山，上有威远城，山麓有靖海城，俱嘉靖三十九年置。东北皆滨海。海中有舟山，有金塘山，有蛟门山，又有普陀落伽山，有大谢、小谢山。南有大浃江，其上流即鄞江，分流为小浃江，并入海。南有清泉等盐场。又东北有定海卫，本定海守御千户所，洪武十四年四月置，二十年二月升为卫。东南有穿山后千户所，洪武二十七年九月置。又有霩衢守御千户所，大嵩守御千户所，俱洪武十九年十一月置。又有舟山中中千户所，舟山中左千户所，本元昌国州，洪武二年降为县，二十年六月，县废。改置。南有上岸太平岙、西有管界寨二巡检司。又西北有施公山、南有长山二巡检司，后废。又南有霞屿巡检司，本名崎头，正统间更名，后废。又舟山东南有宝陀、西北有岑港，又舟山东有岱山、西南有螺峰四巡检司，后废。)
象山(府东南。南有石坛山，亦曰坛头山。东南北三面皆滨海。其南有三萼山，一名三仙岛，俱在海中。南有玉泉盐场。又西南有昌国卫，本昌国守御千户所，洪武十二年十月置于舟山，十七年九月改为卫。二十年来徙县南天门山，二十七年迁县西南后门山。又山西南有石浦守御前、后二千户所，俱洪武二十年置。西北有钱仓守御千户所，洪武十九年十一月置。西有爵溪守御千户所，洪武三十年十二月置。北有陈山巡检司，治陈山，寻迁县东南。西有爵溪巡检司，迁治姜屿渡。南有石浦巡检司，迁治青山头。又东有赵岙巡检司，自宁海县迁此。俱仍故名。)
台州府(元台州路，属浙东道宣慰司。)洪武初，为府。领县六。西北距布政司四百四十里。
临海(倚。西南有括苍山，一名真隐山。又东南有海门山，有金鳌山，皆滨海。南有澄江，一名灵江，流合天台、仙居诸山之水，至黄岩县入海。又大海在东，中有芙蓉山、高丽头山。又有杜渎盐场。又海门卫亦在县江，洪武二十年二月置。其北为前千户所，洪武二十八年置。东北有桃渚前千户所，洪武二十年九月置。东有蛟湖巡检司，迁治海口陶屿。又有连盘巡检司，迁治海口长沙。俱仍故名。)
黄岩(府东南。元黄岩州。洪武三年三月降为县。南有委羽山。东有大海。西北有永宁江，即澄江下流。东南有盐场，又有长浦巡检司。)
天台(府西南。西有天台山。北有赤城山，又有石桥山，皆天台支阜也，其绝顶曰华顶峰。又西南有始丰溪，即澄江上源。又东有楢溪，产铁。其东为甬溪。又西有胡窦巡检司，废。)
仙居(府西南。西北有苍岭，即括苍山。又有永安溪，下流亦会于澄江。又西南有曹溪，东有彭溪，俱流合于永安溪。西有田寺巡检司，后废。)
宁海(府东北。北有天门山。西北有龙须山，旧产铜铁。东滨海。东北有鄞江，与象山县界。南有海游溪，有宁和溪，又有东溪，东有铁砂，冶之成铁，俱导流入海。又有梅岙镇，旧有铁场。又南有健跳千户所，洪武二十年九月置。东有越溪、又有长亭、北有铁场、南有曼岙、东南有窦岙五巡检司。)
太平(府东南。成化五年十二月以黄岩县之太平乡置，析乐清地益之。南有大雷山。西北有王城山。西南有灵山，与玉环山接。东南滨海，曰大闾洋，中有松门、石塘、大陈等山。又东有迁江，一名新建河，至县北曰官塘河，北抵黄岩县，东入海。东有松门卫，本松门千户所，洪武十九年十二月置，二十年六月升为卫。东北有新河千户所，洪武十九年十二月置。南有隘顽千户所，西南有楚门千户所，俱洪武二十年二月置。又东有盘马、西有二山、又有蒲岐三巡检司。南有沙角巡检司，本治岐头山下，后迁今治。西南有小鹿巡检司，迁治楚门所之横山后。西有温岭巡检司，废。)
金华府(元婺州路，属浙东宣慰司。)太祖戊戌年十二月为宁越府。庚子年正月曰金华府。领县八。东北距布政司四百五十里。
金华(倚。北有金华山。南有铜山，旧产铜。城南有东阳江，亦曰婺港，自东阳县流经此。又有南溪，自缙云县来合焉，谓之双溪，亦曰縠溪，合流至兰溪而会于信安江。)
兰谿(府西。元兰谿州。洪武三年三月降为县。东有铜山，旧产铜。西南有兰溪，即彀溪也，亦曰大溪，一自衢州之衢港，一自金华之婺港，会于西南兰阴山下，北入严州界。西北有平渡巡检司。北有灵泉乡、龙岩乡二巡检司，废。)
东阳(府东。东南有大盆山，东阳江出焉，经县北，谓之北溪，亦曰东溪，西南有画溪，下流至义乌县入焉。东有永宁巡检司。又东南有瑞山、玉山。南有兴贤、仁寿二巡检司，废。)
义乌(府东少北。南有乌伤溪，即东阳江。西有智者同义乡、南有双林明义乡、北有龙祈镇三巡检司，废。)
永康(府东南。东南有铜山，旧产铜。南有南溪，亦曰永康溪。又东有孝义寨、南有义丰乡、东南有合德乡三巡检司，后废。)
武义(府南少东。东北有永康溪，又有茭道市。西有苦竹市。又北有白溪口市。)
蒲江(府东北。西有深袅山，蒲阳江出焉，东流入诸暨县界。东有杨家埠巡检司，后废。)
汤溪(府西南。成化七年正月析兰溪、金华、龙游、遂昌四县地置。南有银岭。西北有縠江，即信安江。)
衢州府(元衢州路，属浙东道宣慰司。)太祖己亥年九月为龙游府。丙午年为衢州府。领县五。东北距布政司五百六十里。
西安(倚。永乐二十二年建越王府，宣德二年除。西有岩山。南有烂柯山，又有爵豆山，旧出银。又西北有铜山，旧出铜、锡、铅。城西南有衢江，其上源曰大溪，自江山县流入。又有西溪，亦曰信安溪，自开化县发源，流至此与大溪合焉，曰双港口。又东有定阳溪，一名东溪，自遂昌县流入，合于衢江。西南有严剥、东南有板固二巡检司。)
龙游(府东。东有龙丘山。北有梅岭。又有縠溪，即衢江也，一名盈川溪，又南有灵溪，自遂昌县流经县南灵山下，又东北入焉。东有湖头镇巡检司。又北有水北、南有灵山二巡检司，废。)
常山(府西。有三衢山。东有常山，即信安岭也。北有金川，一名马金溪，自开化县流入。东有文溪，自江山县流入，合于金川，为信安溪上源。北有下坑、东南有镇平二巡检司，废。)
江山(府西。东南有江郎山，有仙霞岭，仙霞关在其上。城东有大溪，仙霞岭水所汇也。又西有文溪。南有东山巡检司，本治仙霞岭下，后迁岭上。又有小竿岭巡检司，废。)
开化(府西北。金溪在城东，其源一出马金岭，一出百际岭，至城北合流而南，即金川上源也。北有金竹岭巡检司。又西有云台、北有低坂、又有马金、南有华埠四巡检司，废。)
处州府(元处州路，属浙东道宣慰司。)太祖己亥年十一月为安南府，寻曰处州府。领县十。北距布政司七百三十里。
丽水(倚。大溪在城南，一名洄溪，自龙泉县流经此，下流至永嘉县，入于海。又东有好溪，本名恶溪，东南达于大溪。)
青田(府东南。西有大、小连云山。南有南田山。又有南溪，即大溪也，亦曰青溪，自丽水县流入。西南有小溪流合焉。南有淡洋巡检司，又北有黄坛巡检司，废。)
缙云(府北。东有仙都山，亦名缙云山。又有管溪官山。西南有冯公岭，一名木合岭，一名桃花隘。又东有好溪，源出县东北之大盆山，有管溪自东流合焉。又北有南源溪，亦曰南溪，下流为永康溪，入于东阳江。)
松阳(府西。北有竹〈山客〉岭。西有松溪，南有竹溪流入焉，下流至丽水县，入于大溪。又西南有净居巡检司，废。)
遂昌(府西。南有双溪，有二源，至县南合流。又东经西明山南，分为二，其一入龙泉县之大溪，其一为东溪，入松阳县，为松溪。北有马步巡检司。)
龙泉(府西南。南有匡山，建溪之水出焉。南有大溪，源出台湖山，又有灵溪，自县北流合焉，东入云和县界。南有庆元巡检司，治查田市。)
庆元(府西南。洪武三年三月省。十三年十一月复置。西南有松源水，南流入福建，为松溪县之松溪。)
云和(府西南。景泰二年析丽水县地置。南有大溪，西有黄溪流入焉，东入丽水县界。又西有七赤渡。东有石塘隘。)
宣平(府北。本丽水县之鲍村巡检司。景泰三年改为县，而徙巡检司于县之后陶，仍故名，寻废。西北有砻坑山，旧产银。南有玉岩山，又有会高山，产矿。又南有虎蹐溪，会流于丽水县之大溪。)
景宁(府南。景泰五年析青田县置。南有敕木山。东有矿坑岭。西有彪溪，东北有大汇滩，下流皆注于青田县之大溪。北有沐溪巡检司，迁县南大漈仍故名。又西有卢山巡检司，后废。东有龙首关，又有龙汇关、白鹿关，俱嘉靖中置。)
温州府(元温州路，属浙东道宣慰司。)洪武初，为府。领县五。西北距布政司八百九十里。
永嘉(倚。西有岷冈山，又有铁场岭。南有大罗山。东滨海。又永宁江在城北，一名瓯江，一名永嘉江，自苍括诸溪汇流入府界，又东注于海。江中有孤屿山，与北岸罗浮相望。又西北有安溪，东北有楠溪，俱注于瓯江。城西南又有会昌湖，东有宁村守御千户所，洪武二十年二月置。东南有中界山巡检司，后迁县东永昌堡。)
瑞安(府南。元瑞安州。洪武二年降为县。正德六年五月徙县城于故城西，去海三丈五尺，以避潮患。西有陶山。北有帆游山。城南有安阳江，源出福建政和县及青田县界，合流至此，曰瑞安江，亦曰飞云江，渡处有飞云关，东接海口。又县东海岸中有凤凰诸山。又县东北有海安守御千户所，县东南有沙园守御千户所，俱洪武二十年二月置。东有东山巡检司，本名梅头，治梅头寨，后迁，更名。)
乐清(府东北。东有北雁荡山。南滨海，有玉环山，在海中。又西北有荆溪。又县治傍有东、西二溪。西南有馆头江。西有象浦河，东北有石马港，下流皆达海。有长林盐场。又西有盘石卫，洪武二十年二月置。东有盘石守御后千户所，成化五年置。东北有蒲岐守御千户所，亦洪武二十年二月置。西有馆头巡检司，迁治县西南岐头寨。后复。东南有北监巡检司，治玉环山下，寻迁县东北蔡岙，又迁县东白沙岭，又迁鹗头，又迁窑岙山下，仍故名。)
平阳(府西南。元平阳州。洪武三年降为县。西南有南雁荡山，有玉苍山。又东南海中有大岩头山，有南麂山。又西有前仓江，亦曰横阳江，东南经江口关注于海。南有天富南盐场。又南有金乡卫，有蒲门守御千户所，东北有壮士守御千户所，皆洪武二十年二月置。东南有舥艚、又有斗门二巡检司。南有江口巡检司，治下埠，后迁渡头。又东有仙口巡检司，迁县南麦城山，仍故名。又东南有龟峰巡检司，废。)
泰顺(府西南。景泰三年以瑞安县罗洋镇置，析平阳县地益之。南有分水山，上有关，为浙、闽分界处。又西有白溪，下流至福建宁德县入海。又东有仙居溪，流入瑞安境入海。北有池村巡检司。南有三冠巡检司，本洋望，后更名。东南有鸦阳巡检司，后废。又罗阳第一关在县东。)
