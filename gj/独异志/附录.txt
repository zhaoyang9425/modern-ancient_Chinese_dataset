周世，东海之上，有勇士甾丘䜣，以勇闻于天下。过神泉，令饮马。其仆曰：饮马于此者，马必死。丘䜣曰：以丘䜣之言，饮之。其马果死。丘䜣乃去衣拔剑而入。三日三夜，杀二蛟一龙而出。雷神随而击之，十日十夜，眇其左目。要离闻而往见之。丘䜣出送有丧者，要离往见丘䜣于墓所，曰：雷神击子，十日十夜，眇子左目。夫天怨不旋日，人怨不旋踵。子至今弗报，何也？叱之而去。墓上振愤者不可胜数。要离归，谓人曰：甾丘䜣，天下勇士也。今日我辱之于众人之中，必来杀我。暮无闭门，寝无闭户。丘䜣至夜半果来。拔剑柱颈曰：子有死罪三：辱我于众人之中，死罪一也；暮无闭门，死罪二也；寝不闭户，死罪三也。要离曰：子待我一言而后杀也。子来不谒，一不肖也；拔剑不刺，二不肖也；刃先词后，三不肖也。子能杀我者，是毒药之死耳。丘䜣收剑而去，曰：嘻！天下所不若者，唯此子耳。
晋桓石虔有材干，趫捷绝伦。随父豁在荆州，于猎围中，见猛虎被数箭而伏。诸督将素知其勇，戏令拔箭。石虔因急往，拔一箭，猛虎踞跃，石虔亦跳，高于猛兽。复拔一箭而归。时人有患疾者，谓曰：桓石虔来。以怖之，病者多愈。
北齐将彭乐勇猛无双。时神武率乐等十余万人，于沙苑与字文护战。时乐饮酒，乘醉深入。被刺，肝肚俱出，内之不尽，截去之。复入战。护兵遂败，相枕籍死者三万余人。
唐朝承周隋离乱，乐悬散失，独无征音。国姓所阙，知者不敢言达其事。天后末，御史大夫李嗣真密求之不得，一旦秋爽，闻砧声者在今弩营，是当时英公宅。又数年，无由得之。其后徐敬业反，天后潴其宫。嗣真乃求得丧车一镡，入振之于东南隅，果有应者。遂掘之，得石一段。裁为四具，补乐悬之阙。后享宗庙郊天，挂簨虡者，乃嗣真所得也。
鲍瑗家多丧及病，淳于智为筮之。卦成云：宜入市门数十步，有一人持荆马鞭，便就买取，悬东北桑树上。无病，三年当得财。如其言。后穿井得钱及铜器二十万。
唐李佐，山东名族。少时因安史之乱，失其父。后佐进士擢第，有令名，官为京兆少尹。阴求其父。有识者告后，往迎之于鬻凶器家。归而奉养，如是累月。一旦，父召佐，谓曰：汝孝行绝世。然吾三十年在此党中，昨从汝来，未与流辈谢绝。汝可具大猪五头，白醪数斛，蒜齑数瓮，薄饼十拌，开设中堂，吾与群党一酬申款，则无恨矣。佐恭承其教，数日乃具。父散召两市善薤歌者百人至。初则列坐堂中，久乃杂讴，及暮皆醉。众扶佐父登榻，而薤歌一声，凡百齐和。俄然相扶父出，不知所在。行路观者亿万。明日，佐弃家人入山，数日而卒。
唐长庆、太和中，王初、王哲，俱中科名。其父仲舒显于时。二子初宦，不为秘书省官，以家讳故也。既而私相议曰：若遵典礼避私讳，而吾昆弟不得为中书舍人、中书侍郎、列部尚书。乃相与改讳，只言仲字可矣。又为宣武军掌书记。识者曰：二子逆天忤神，不永。未几相次殒谢。
至德元年，史思明未平，卫州有妇人侯四娘等三人，刺血谒于军前，愿入义营讨贼。
王凝之妻谢道韫。王献之与客谈义不胜，道韫遣婢白曰：请与小郎解围。乃施青绫步障自蔽，与客谈◇不能屈。
北齐侍御史李广，博览群书，修史。夜梦一人曰：我心神也。君役我太苦，辞去。俄而广疾卒。
隋文帝未贵时，常舟行江中。夜泊中，梦无左手。及觉，甚恶之。及登岸，诣一草庵。中有一老僧，道极高。具以梦告之。僧起贺曰：无左手者，独拳也。当为天子。后帝兴建此庵为吉祥寺。居武昌下三十里。
贞元中，吴郡进士李赤者，与赵敏之相同游闽。行及衢之信安，去县三十里，宿于馆厅。宵分，忽有一妇人入庭中。赤于睡中蹷起下阶，与之揖让。良久即上厅，开箧取纸笔，作一书与其亲，云：某为郭氏所选为婿。词旨重迭，讫，乃封于箧中。复下庭，妇人抽其巾缢之。敏之走出大叫，妇人乃收巾而走。及视其书，如赤梦中所为。明日，又偕行。南次建中驿，白昼又失赤。敏之即遽往厕，见赤坐于床，大怒敏之曰：方当礼谢，为尔所惊。浃日至闽，属寮有与赤游旧者，设宴饮次，又失赤。敏之疾索于厕，见赤僵仆于地，气已绝矣。
唐大历元年，周智光为华州刺史，劫剥行侣，旋欲谋反。遣吏邵进，潜往京，伺朝廷御伐之意。进归，告曰：朝廷无疑公之心。光怒，以其叶朝廷而绐于己，遽命斩之。既而甚悔，速遣送其首付妻儿。妻即以针纫颈。俄顷复活，以药傅之。然犹惧智光。使人告光曰：进本蒲人，今欲归葬。光亦赒赙之。既至蒲，浃旬，其疮平愈。乃改姓他游。后三十年，崔颙为宋州牧，晨衙，有一人投刺，曰：敕吏。颙召见，讯其由。进曰：明公昔为周智光从事。因叙其本末。颙乃省悟，与缣帛。揖之而去。
汉夏侯婴以功封滕公。及死将葬，未及墓，引车马踣地不前。使人掘之，得一石室。室中有铭曰：佳城郁郁，三千年见白日。吁嗟！滕公居此室。遂改卜焉。
李灌者，不知何许人。性孤静。常次洪州建昌县，倚舟于岸。岸有小蓬室，下有一病波斯。灌悯其将尽，以汤粥给之。数日而卒。临绝，指所卧黑毡曰：中有一珠，可径寸。将酬其惠。及死，毡有微光溢耀。灌取视得珠。买棺葬之，密以珠内胡口中，植木志墓。其后十年，复过旧邑。时杨凭为观察使，有外国符牒，以胡人死于建昌逆旅，其粥食之家，皆被梏讯经年。灌因问其罪，囚具言本末。灌告县寮，偕往郭墦伐树，树已合拱矣。发棺视死胡，貌如生，乃于口中探得一珠还之。其夕，棹舟而去，不知所往。
陇州吴山县，有一人乘白马夜行，凡县人皆梦之语曰：我欲移居，暂假尔牛。言讫即过。其夕，数百家牛及明皆被体汗流如水。于县南山曲出一湫，方圆百余步。里人以此湫因牛而迁，谓之特牛湫也。
