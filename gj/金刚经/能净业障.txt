复次，须菩提。善男子善女人，受持读诵此经。若为人轻贱。是人先世罪业，应堕恶道。以今世人轻贱故。先世罪业，即为消灭。当得阿耨多罗三藐三菩提。须菩提。我念过去无量阿僧祇劫。于然灯佛前。得值八百四千万亿那由他诸佛。悉皆供养承事无空过者。若复有人于后末世。能受持读诵此经，所得功德。于我所供养诸佛功德。百分不及一。千万亿分乃至算数譬喻所不能及。须菩提。若善男子善女人于后末世。有受持读诵此经。所得功德我若具说者。或有人闻，心则狂乱狐疑不信。须菩提。当知是经义不可思议，果报亦不可思议。
