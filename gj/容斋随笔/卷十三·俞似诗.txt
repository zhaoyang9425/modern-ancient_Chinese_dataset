英州之北三十里有金山寺，予尝至其处，见法堂后壁题两绝句。僧云：“广州钤辖俞似之妻赵夫人所书。”诗句洒落不凡，而字画径四寸，遒健类薛稷，极可喜。数年后又过之，僧空无人，壁亦隳圯，犹能追忆其语，为纪于此，其一云：“莫遣鞲鹰饱一呼，将军谁志灭匈奴？年来万事灰人意，只有看山眼不枯。”其二云：“传食胶胶扰扰间，林泉高步未容攀。兴来尚有平生屐，管领东南到处山。”盖似所作也。
