凡战之道，用寡固，用众治；寡利烦，众利正。用众进止，用寡进退。众以合寡，则远裹而阙之；若分而迭击，寡以待众；若众疑之，则自用之。擅利则释旗，迎而反之。敌若众，则相众而受裹。敌若寡若畏，则避之开之。
凡战，背风，背高，右高左险；历沛历圮，兼舍环龟。
凡战，设而观其作，视敌而举。待则循而勿鼓，待众之作；攻则屯而伺之。
凡战，众寡以观其变，进退以观其固，危而观其惧，静而观其怠，动而观其疑，袭而观其治。击其疑，加其卒，致其屈，袭其规。因其不避，阻其图，夺其虑，乘其惧。
凡从奔勿息，敌人或止于路，则虑之。凡近敌都，必有进路，退必有反虑。
凡战，先则弊，后则慑；息则怠，不息亦弊，息久亦反。
其慑书亲绝，是谓绝顾之虑；选良次兵，是谓益人之强；弃任节食，是谓开人之意；自古之政也。
