凡兵主者必先审知地图轘辕之险。滥车之水名山通谷经川陵陆丘阜之所在，苴草林木蒲苇之所茂道里之远近，城郭之大小，名邑废邑困殖之地必尽知之。地形之出入相错者尽藏之然后可以行军袭邑，举错知先后，不失地利，此地图之常也。
人之众寡，士之精粗，器之功苦尽知之，此乃知形者也，知形不如知能，知能不如知意，故主兵必参具者也，主明、相知、将能之谓参具，故将出令发士，期有日数矣，宿定所征伐之国，使群臣大吏父兄便辟左右不能议成败，人主之任也。论功劳，行赏罚，不敢蔽贤有私行，用货财供给军之求索，使百吏肃敬，不敢解怠行邪，以待君之令，相室之任也。缮器械，选练士，为教服，连什伍，遍知天下，审御机数，此兵主之事也。
