石芝者，石象芝也。石桂芝生石穴中，有枝条似桂树，而实石也。高尺许，光明而味辛。贵州普定分司署内有假山，山间有树，根干枝条皆石，而中有叶如榴，袅袅茂翠，开花似桂微黄。嘉靖丁巳，佥事焦希程赋诗纪之，以比康于断松化石之事，而不知其名。时珍按图及抱朴子之说，此乃石桂芝也。海边有石梅，枝干横斜，石柏，叶如侧柏，亦是石桂之类云。
洪曰：诸芝捣末，或化水服，令人轻身长生不老。
