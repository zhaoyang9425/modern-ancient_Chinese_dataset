沉水香、蜜香。木之心节置水则沉，故名沉水，亦曰水沉。半沉者为栈香，不沉者为黄熟香。南越志言交洲人称为蜜香，谓其气如蜜脾也。梵书名阿迦卢香。
辛、微温、无毒。
风水毒肿，去恶气。主心腹痛，霍乱中恶，邪鬼疰气，清人神，并宜酒煮服之。治上热下寒，气逆喘急，大肠虚闭，小便气淋，男子精冷。
诸虚寒热，冷痰虚热，冷香汤；用沉香，附子（炮）等分，水一盏，煎七分，露一夜,空心温服。
胃冷久呃；沉香，紫苏，白豆蔻各一钱，为末。每柿蒂汤服五七分。
