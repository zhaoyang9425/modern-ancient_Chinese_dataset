武王问太公曰：“引兵深入诸侯之地，与敌人临水相拒，敌富而众，我贫而寡，逾水击之则不能前，欲久其日则粮食少，吾居斥卤之地，四旁无邑又无草木，三军无所掠取，牛马无所刍牧，为之奈何？”
太公曰：“三军无备，牛马无食，士卒无粮，如此者，索便诈敌而亟去之，设伏兵于后。”
武王曰：“敌不可得而诈，吾士卒迷惑，敌人越我前后，吾三军败而走。为之奈何？”
太公曰：“求途之道，金玉为主，必因敌使，精微为宝。”
武王曰；“敌人知我伏兵，大军不肯济，别将分队以逾于水，吾三军大恐，为之奈何？”
太公曰：“如此者，分为冲陈，便兵所处，须其毕出，发我伏兵，疾击其后，强弩两旁，射其左右。车骑分为鸟云之陈，备其前后，在三军疾战。敌人见我战合，其大军必济水而来，发我伏兵，疾击其后，车骑冲其左右，敌人虽众，其将可走。凡用兵之大要，当敌临战，必置冲陈，便兵所处。然后以车骑分为鸟云之陈，此用兵之奇也。所谓鸟云者，鸟散而云合，变化无穷者也。”武王曰：“善哉！”
