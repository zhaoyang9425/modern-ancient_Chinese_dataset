于是，贤善首菩萨在大众中，即从座起，顶礼佛足，右绕三匝，长跪叉手，而白佛言：“大悲世尊，广为我等及末世众生，开悟如是不思议事。世尊，此大乘教，名字何等？云何奉持？众生修习得何功德？云何使我护持经人？流布此教至于何地？”作是语已，五体投地，如是三请，终而复始。
尔时，世尊告贤善首菩萨言：“善哉！善哉！善男子，汝等乃能为诸菩萨及末世众生，问于如来如是经教功德名字。汝今谛听，当为汝说。”时贤善首菩萨奉教欢喜，及诸大众默然而听。
“善男子，是经百千万亿恒河沙诸佛所说，三世如来之所守护，十方菩萨之所皈依，十二部经清净眼目，是经名《大方广圆觉陀罗尼》，亦名《修多罗了义》，亦名《秘密王三昧》，亦名《如来决定境界》，亦名《如来藏自性差别》，汝当奉持。善男子，是经唯显如来境界，唯佛如来能尽宣说。若诸菩萨及末世众生依此修行，渐次增进至于佛地。善男子，是经名为《顿教大乘》，顿机众生从此开悟，亦摄渐修一切群品。譬如大海不让小流，乃至蚊虻及阿修罗饮其水者，皆得充满。
“善男子，假使有人纯以七宝，积满三千大千世界以用布施，不如有人闻此经名及一句义。善男子，假使有人教百千恒河沙众生得阿罗汉果，不如有人宣说此经分别半偈。善男子，若复有人闻此经名信心不惑，当知是人非于一佛、二佛种诸福慧，如是乃至尽恒河沙一切佛所种诸善根，闻此经教。汝善男子，当护末世是修行者，无令恶魔及诸外道恼其身心，令生退屈。”
尔时，会中有火首金刚、摧碎金刚、尼蓝婆金刚等八万金刚并其眷属，即从座起，顶礼佛足，右绕三匝，而白佛言：“世尊，若后末世一切众生，有能持此决定大乘，我当守护如护眼目。乃至道场所修行处，我等金刚自领徒众，晨夕守护，令不退转。其家乃至永无灾障，疫病销灭，财宝丰足，常不乏少。”
尔时，大梵天王、二十八天王，并须弥山王、护国天王等，即从座起，顶礼佛足，右绕三匝，而白佛言：“世尊，我亦守护是持经者，常令安隐，心不退转。”
尔时，有大力鬼王名吉槃荼，与十万鬼王，即从座起，顶礼佛足，右绕三匝，而白佛言：“世尊，我亦守护是持经人，朝夕侍卫，令不退屈。其人所居一由旬内，若有鬼神侵其境界，我当使其碎如微尘。”
佛说此经已，一切菩萨、天龙鬼神、八部眷属及诸天王、梵王等，一切大众，闻佛所说，皆大欢喜，信受奉行。
