齐威王问用兵孙子曰：“两军相当，两将相望，皆坚而固，莫敢先举，为之奈何？”孙子答曰：“以轻卒尝之，贱而勇者将之，期于北，毋期于得。为之微阵以触其侧。是谓大得。”威王曰：“用众用寡有道乎？”孙子曰：“有。”威王曰：“我强敌弱，我众敌寡，用之奈何？”孙子再拜曰：“明王之问！夫众且强，犹问用之，则安国之道也，命之曰赞师。毁卒乱行，以顺其志，则必战矣。”威王曰：“敌众我寡，敌强我弱，用之奈何？”孙子曰：“命曰让威。必臧其尾，令之能归。长兵在前，短兵在□，为之流夸，以助其急者。□□毋动，以待敌能。”威王曰：“我出敌出，未知众少，用之奈何？”孙子[ 曰]： “命曰..”威王曰：“击穷寇奈何？”孙子[ 曰]： “..可以侍生计矣。”威王曰：“击均奈何？”孙子曰：“营而离之，我并卒而击之，毋令敌知之。然而不离，按而止。毋击疑。”威王曰：“以一击十，有道乎？”孙子曰：“有。攻其无备，出其不意。”威王曰：“地平卒齐，合而北者，何也？”孙子曰：“其阵无锋也。”威王曰：“令民素听，奈何？”孙子曰：“素信。”威王曰：“善哉言！兵势不穷。”..田忌问孙子曰：“患兵者何也？困敌者何也？壁延不得者何也？失天者何也？失地者何也？失人者何也？请问此六者有道乎？”孙子曰：“有。患兵者地也，困敌者险也。故曰，三里沮洳将患军..涉将留大甲。故曰，患兵者地也，困敌者险也，壁延不得者寒也。□..”.. “奈何？”孙子曰：“鼓而坐之，十而揄之。”田忌曰：“行阵已定，动而令士必听，奈何？”孙子曰：“严而示之利。”田忌曰：“赏罚者，兵之急者耶？”孙子曰：“非。夫赏者，所以喜众，令士忘死也。罚者，所以正乱，令民畏上也。可以益胜，非其急者也。”田忌曰：“权、势、谋、诈，兵之急者耶？”孙子曰：“非也。夫权者，所以聚众也。势者，所以令士必斗也。谋者，所以令敌无备也。诈者，所以困敌也。可以益胜，非其急者也。”田忌忿然作色：“此六者，皆善者所用，而子大夫曰非急者也。然则其急者何也？”孙子曰：“料敌计险，必察远近，..将之道也。必攻不守，兵之急者也。..骨也。”田忌问孙子曰：“张军毋战有道？”孙子曰：“有。倅险增垒，净戒毋动，毋可□□，毋可怒。”田忌曰：“敌众且武，必战有道乎？”孙子曰：“有。埤垒广志，严正辑众，避而骄之，引而劳之，攻其无备，出其不意，必以为久。”田忌问孙子曰：“锥行者何也，雁行者何也？篡卒力士者何也？劲弩趋发者何也？飘风之阵者何也？众卒者何也？”孙子曰：“锥行者，所以冲坚毁锐也。雁行者，所以触侧应□[ 也] 。篡卒力士者，所以绝阵取将也。劲弩趋发者，所以甘战持久也。飘风之阵者，所以回□□□[ 也] 。众卒者，所以分功有胜也。”孙子曰：“明主、知道之将，不以众卒几功。”孙子出而弟子问曰：“威王、田忌臣主之问何如？”孙子曰：“威王问九，田忌问七，几知兵矣，而未达于道也。吾闻素信者昌，立义..用兵无备者伤，穷兵者亡。齐三世其忧矣。”
