穆姬者，秦穆公之夫人，晋献公之女，太子申生之同母姊，与惠公异母。贤而有义。献公杀太子申生，逐群公子。惠公号公子夷吾，奔梁。及献公卒，得因秦立。始即位，穆姬使纳群公子曰：“公族者，君之根本。”惠公不用，又背秦赂。晋饥，请粟于秦，秦与之。秦饥，请粟于晋，晋不与。秦遂兴兵与晋战，获晋君以归。秦穆公曰：“埽除先人之庙，寡人将以晋君见。”穆姬闻之，乃与太子䓨、公子宏，与女简璧，衰绖履薪以迎。且告穆公曰：“上天降灾，使两君匪以玉帛相见，乃以兴戎。婢子娣姒，不能相教，以辱君命。晋君朝以入，婢子夕以死。惟君其图之。”公惧，乃舍诸灵台。大夫请以入，公曰：“获晋君以功归，今以丧归，将焉用！遂改馆晋君，馈以七牢而遣之。穆姬死，穆姬之弟重耳入秦，秦送之晋，是为晋文公。太子䓨思母之恩，而送其舅氏也，作诗曰：“我送舅氏，曰至渭阳，何以赠之？路车乘黄。”君子曰：“慈母生孝子。”诗云：“敬慎威仪，维民之则。”穆姬之谓也。
颂曰：秦穆夫人，晋惠之姊。秦执晋君，夫人流涕，痛不能救，乃将赴死，穆公义之，遂释其弟。
