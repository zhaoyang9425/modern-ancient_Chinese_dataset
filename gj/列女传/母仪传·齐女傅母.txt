傅母者，齐女之傅母也。女为卫庄公夫人，号曰庄姜。姜交好。始往，操行衰惰，有冶容之行，淫泆之心。傅母见其妇道不正，谕之云：“子之家，世世尊荣，当为民法则。子之质，聪达于事，当为人表式。仪貌壮丽，不可不自修整。衣锦䌹裳，饰在舆马，是不贵德也。”乃作诗曰：“硕人其颀，衣锦䌹衣，齐侯之子，卫侯之妻，东宫之妹，邢侯之姨，谭公维私。”砥厉女之心以高节，以为人君之子弟，为国君之夫人，尤不可有邪僻之行焉。女遂感而自修。君子善傅母之防未然也。庄姜者，东宫得臣之妹也。无子。姆戴妫之子桓公，公子州吁嬖人之子也。有宠，骄而好兵，庄公弗禁。后州吁果杀桓公。诗曰：“毋教猱升木。”此之谓也。
颂曰：齐女傅母，防女未然，称列先祖，莫不尊荣，作诗明指，使无辱先，庄姜姆妹，卒能修身。
