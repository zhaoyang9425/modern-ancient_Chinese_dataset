岷山在蜀郡氐道县，大江所出，东南过其县北。岷山即渎山也，水曰渎水矣。又谓之汶阜山，在徼外，江水所导也。《益州记》曰：大江泉源，即今所闻，始发羊膊岭下，缘崖散漫，小水百数，殆未滥觞矣。东南下百余里，至白马岭，而历天彭阙，亦谓之为天彭谷也。秦昭王以李冰为蜀守，冰见氐道县有天彭山，两山相对，其形如阙，谓之天彭门，亦曰天彭阙。江水自此已上，至微弱，所谓发源滥觞者也。汉元延中，岷山崩，壅江水，三日不流。扬雄《反离骚》云：自岷山投诸江流，以吊屈原，名曰《反骚》也。江永自天彭阙东径汶关，而历氐道县北。汉武帝元鼎六年，分蜀郡北部；置汶山郡以统之。县本秦始皇置，后为升迁县也。《益州记》曰：自白马岭回行，二十余里至龙涸，又八十里至蚕陵县。又南下六十里至石镜。又六十余里而至北部，始百许步。又西百二十余里，至汶山故郡，乃广二百余步。又西南百八十里至湿坂，江稍大矣。故其精则井络缠曜，江汉昞灵。《河图括地象》曰：岷山之精，上为井络。帝以会昌，神以建福；故《书》曰：岷山导江，泉流深远，盛为四渎之首。《广雅》曰：江，贡也。《风俗通》曰：出珍物，可贡献。《释名》曰：江，共也。小水流入其中，所公共也。东北百四十里曰崃山，中江所出，东注于大江。崃山，邛崃山也，在汉嘉严道县。一曰新道，南山有九折坂，夏则凝冰，冬则毒寒，王阳按辔处也。平恒言是中江所出矣。郭景纯《江赋》曰：流二江于崌、崃。又东百五十里曰崌山，北江所出，东注于大江，《山海经》曰：崌山，江水出焉，东注大江。其中多怪蛇。江水又径汶江道。汶出徼外岷山西，玉轮坂下而南行，又东径其县而东注于大江。故苏代告楚曰：蜀地之甲，浮船于汶，乘夏水而下江，五日而至郢，谓是水也。又有湔水入焉。水出绵虒道，亦曰绵虒县之玉垒山。吕忱云：一曰半浣水也。下注江。江水又东别为沱，开明之所凿也。郭景纯所谓玉垒作东别之标者也。县即汶山郡治，刘备之所置也。渡江有笮桥。江水又历都安县。县有桃关、汉武帝祠。李冰作大堰于此，壅江作堋。堋有左、右口，谓之湔堋，江人郫江、捡江以行舟。《益州记》曰：江至都安堰其右，捡其左，其正流遂东，郫江之右也。眉山颓水，坐致竹木，以溉诸郡。又穿羊摩江、灌江，西于玉女房下白沙邮，作三石人，立水中。刻要江神，水竭不至足，盛不没肩。是以蜀人旱则借以为溉，雨则不遏其流。故《记》曰：水旱从人，不知饥馑，沃野千里，世号陆海，谓之天府也。邮在堰上，俗谓之都安大堰，亦曰湔堰，又谓之金堤。左思《蜀都赋》云西逾金堤者也。诸葛亮北征，以此堰农本，国之所资，以征丁千二百人主护之，有堰官。益州刺史皇甫晏至都安，屯观坂。从事何旅曰：今所安营，地名观坂，上观下反，其征不祥。不从，果为牙门张和所杀。江水又径临邛县，王莽之监邛也。县有火井、盐水，昏夜之时，光兴上照。江水又径江原县，王莽更名邛原也，都江水出焉。江水又东北径郫县下，县民有姚精者，为叛夷所杀，掠其二女。二女见梦其兄，当以明日自沉江中，丧后日当至，可伺候之，果如所梦，得二女之尸于水，郡、县表异焉。江水又东径成都县，县以汉武帝元鼎二年立。县有二江，双流郡下。故扬子云《蜀都赋》曰：两江珥其前者也。《风俗通》曰：秦昭王使李冰为蜀守，开成都两江，溉田万顷。江神岁取童女二人为妇。冰以其女与神为婚，径至神祠，劝神酒，酒杯恒澹澹，冰厉声以责之，因忽不见。良久，有两牛斗于江岸旁，有间，冰还，流汗，谓官属曰：吾斗大亟，当相助也。南向腰中正白者，我绶也。主簿刺杀北面者，江神遂死。蜀人慕其气决，凡壮健者，因名冰儿也。秦惠王二十六年，遣张仪与司马错等灭蜀，遂置蜀郡焉。王莽改之曰导江也。仪筑成都以象咸阳。晋太康中，蜀郡为王国，更为成都内史，益州刺史治。《地理风俗记》曰：华阳黑水惟梁州。汉武帝元朔二年，改梁曰益州，以新启犍为、牂柯、越巂，州之疆壤益广，故称益云，初治广汉之雒县，后乃徙此。故李固《与弟圄书》曰，固今年五十七，鬓发已白，所谓容身而游，满腹而去，周观天下，独未见益州耳。昔严夫子常言：经有五，涉其四，州有九，游其八。欲类此子矣。初，张仪筑城，取土处去城十里，因以养鱼，今万顷池是也。城北又有龙堤池，城东有千秋池，西有柳池，西北有天井池。津流径通，冬夏不竭。西南两江有七桥，直西门郫江上，曰冲治桥，西南石牛门曰市桥，吴汉入蜀，自广都令轻骑先往焚之。桥下谓之石犀渊，李冰昔作石犀五头，以厌水精，穿石犀渠于南江，命之曰犀牛里，后转犀牛二头，一头在府市市桥门，一头沉之于渊也，大城南门曰江桥，桥南曰万里桥，西上曰夷星桥，下曰笮桥。南岸道东有文学，始文翁为蜀守，立讲堂，作石室于南城。永初后，学堂遇火，后守更增二石室。后州夺郡学，移夷星桥南岸道东。道西城，故锦官也。言锦工织锦，则濯之江流，而锦至鲜明，濯以他江，则锦色弱矣，遂命之为锦里也。蜀有回复水，江神尝溺杀人，文翁为守，祠之，劝酒不尽，拔剑击之，遂不为害。江水东径广都县，汉武帝元朔二年置，王莽之就都亭也。李冰识察水脉，穿县盐井，江西有望川原，凿山崖度水，结诸陂池，故盛养生之饶，即南江也。又从冲治桥北折曰长升桥。城北十里曰升仙桥，有送客观，司马相如将人长安，题其门曰：不乘高车驷马，不过汝下也。后人邛蜀，果如志焉。李冰沿水造桥，上应七宿，故世租谓吴汉曰：安军宜在七桥连星间。汉自广都乘胜进逼成都，与其副刘尚南北相望，夹江为营，浮桥相对。公孙述使谢丰扬军市桥出汉后，袭破汉，坠马落水，缘马尾得出，入壁。命将夜潜渡江就尚，击丰，斩之于是水之阴。江北则左对繁田，文翁又穿湔以溉灌繁田千七百顷。湔水又东绝绵洛，径五城界，至广都北岸，南入于江，谓之五城水口，斯为北江。江水又东至南安为壁玉律，故左思云东越玉津也。
又东南过犍为武阳县，青衣水、沫水从西南来，合而注之。
县故大夜郎国，汉武帝建元六年，开置郡县。太初四年，益州刺史任安城武阳。王莽更名郡曰西顺，县曰戢成。光武谓之士大夫郡。有江人焉。出江原县，首受大江，东南流至武阳县，注于江。县下江上，旧有大桥，广一里半，谓之安汉桥。水盛岁坏，民苦治功。后太守李严凿天社山，寻江通道。此桥遂废。县有赤水，下注江。建安二十九年，有黄龙见此水，九日方去。此县藉江为大堰，开六水门，用灌郡下。北山，昔者王乔所升之山也。江水又与文井江会，李冰所导也。自莋道与蒙溪分水，至蜀郡临邛县，与布仆水合。水出徼外成都西沈黎郡。汉武元封四年，以蜀都西部邛莋置，理旄牛道，天汉四年置都尉，主外羌，在邛峡山表。自蜀西度邛莋，其道至险，有弄栋人渡之难，扬母阁路之阻。水从县西布仆来，分为二流。一水径其道，又东径临邛县入文井水。文井水又东径江原县，县滨文井江。江上有常氏堤，跨四十里。有朱亭，亭南有青城山，山上有嘉谷山，下有蹲鸱，即芋也。所谓下有蹲鸱，至老不饥，卓氏之所以乐远徙也。文井江文东至武阳县天社山下，入江。其一水南径越巂邛都县西，东南至云南郡之青岭县，入于仆。郡本云川地也，蜀建兴三年置。。仆水又南径永昌郡邪龙县而与贪水合。水出青蛉县，上承青蛉水，径叶榆县，又东南至邪龙入于仆。仆水又径宁州建宁郡，州故康降都督屯，故南人谓之屯下。刘禅建兴三年分益州郡置。历双柏县，即水入焉，水出秦臧县牛兰山，南流至双柏县，东注仆水。又东至来唯县入劳水。水出徼外，东径其县，与仆水合。仆水东至交州交趾郡泠县，南流入于海。江水自武阳东至彭亡聚。昔岑彭与吴仅溯江水人蜀，军次是地，知而恶之。会日暮不移，遂为刺客所害。谓之平模水，亦曰外水。此地有彭冢，言彭祖冢焉。江水又东南径南安县，西有熊耳峡，连山竞险，接岭争高。汉河平中，山崩地震，江水逆流。悬溉有滩，名垒坻，亦曰盐溉、李冰所平也。县治青衣江会，衿带二水矣，即蜀王开明故治也。来敏《本蜀论》曰：荆人鄨令死，其尸随水上，荆人求之不得，令至汶山下，复生，起见望帝。望帝者，杜宇也，从天下。女子朱利，自江源出，为宇妻，遂王于蜀，号曰望帝；望帝立以为相。时巫山峡而蜀水不流，帝使令凿巫峡通水，蜀得陆处。望帝自以德不若，遂以国禅，号曰开明。县南有峨盾山，有蒙水，即大渡水也。水发蒙溪，东南流与俄水合。水出徼外，径汶江道。吕忱曰：渽水出蜀。许慎以为俄水也。出蜀汶江徼外。从水，我声。南至南安，入大渡水。大渡水又东人江，故《山海经》曰蒙水出汉阳西，入江滠阳西。
又东南过道县北，若水、淹水合从西来注之。又东，渚水北流注之。
县本人居之。《地理风俗记》曰：夷中最仁，有仁道，故字从人。《秦纪》所谓僮之富者也。其邑，高后六年城之。汉武帝感相如之言，使县令南通道，费功无成，唐蒙南入，斩之，乃凿石开阁，以通南中。迄于建宁，二千余里，山道广丈余，深三四丈，其錾凿之迹犹存。王莽更曰治也，山多犹猢，似猴而短足，好游岩树，一腾百步，或三百丈，顺往倒返，乘空若飞。县有蜀王兵兰，其神作大难江中，崖峻阻险，不可芽凿，李冰乃积薪烧之，故其处悬岩，犹有五色焉。赤白照水玄黄，鱼从来，至此而止，言畏崖屿不更上也。《益部耆旧传》曰：张真妻，黄氏女也，名帛。真乘船覆没，求尸不得。帛至没处滩头，仰天而叹，遂自沉渊。积十四日，帛持真手于滩下出。时人为说曰：符有先络，道有张帛者也。江水又与符黑水合，水出宁州南广郡南广县。县故犍为之属县也，汉武帝太初元年置，刘禅延熙中分以为郡。导源汾关山，北流，有大涉水注之。水出南广县，北流注符黑水，又北径道入江，谓之南广口。渚水则未闻也。
又东过江阳县南，洛水从三危山，东过广魏洛县南，东南注之。洛水出洛县漳山，亦言出梓潼县柏山。《山海经》曰：三危在炖煌南，与岷山相接，山南带黑水。又《山海经》不言洛水所导。《经》曰出三危山，所未详。常璩云：李冰导洛通山水，流发瀑口，径什邡县。汉高帝六年，封雍齿为侯国，王莽更名曰美信也。洛水又南径洛县故城南，广汉郡治也。汉高祖之为汉王也，发巴渝之士，北定三秦。六年，乃分巴蜀，置广汉郡于乘乡。王莽之就都，县曰吾雒也。汉安帝永初二年，移治涪城，后治洛县。先是洛县城南，每阴雨常有哭声，闻于府中。积数十年，沛国陈宠为守，以乱世多死亡，暴骸不葬故也。乃悉收葬之，哭声遂绝。刘备自将攻洛，庞士元中流矢死于此。益州旧以蜀郡、广汉、健为为三蜀。土地沃美、人士隽乂，一州称望。县有沈乡，去江七里，姜士游之所居。诗至孝，母好饮江水，嗜鱼脍，常以鸡鸣溯流汲江。子坐取水溺死，妇恐姑知，称托游学，冬夏衣服，实投江流。于是至孝上通，涌泉出其舍侧，而有江之甘焉。诗有田滨江泽卤，泉流所溉，尽为沃野。又涌泉之中，旦旦常出鲤鱼一双以膳焉，可谓孝悌发于方寸，徽美著于无穷者也。洛水又南径新都县，蜀有三都，谓成都、广都，此其一焉。与绵水合。水西出绵竹县，又与湔水合，亦谓之郫江也，又言是涪水。吕忱曰：一曰湔。然此二水俱与洛会矣。又径犍为牛鞞县为牛鞞水。昔罗尚乘牛鞞水，东征李雄，谓此水也。县以汉武帝元封二年置。又东径资中县，又径汉安县，谓之绵水也。自上诸县，咸以溉灌，故语曰：绵洛为没沃也。绵水至江阳县方山下入江，谓之绵水口，亦曰中水。江阳县枕带双流，据江、洛会也。汉景帝六年封赵相苏嘉为侯国，江阳郡治也。故犍为枝江都尉，建安十八年刘璋立。江中有大阙、小阙焉。季春之月，则黄龙堆没，阙乃平也。昔世祖微时，过江阳县，有一子。望气者言江阳有贵儿象，王莽求之，而獠杀之。后世祖怨，为子立祠于县，谪其民罚布数世。扬雄《琴清英》曰：尹吉甫子伯奇至孝，后母谮之，自投江中。衣苔带藻，忽梦见水仙赐其美药，思惟养亲，扬声悲歌。船人闻之而学之。吉甫闻船人之声，疑似伯奇，援琴作《子安之操》。江水径汉安县北。县虽迫山川，土地特美，蚕桑鱼盐家有焉。江水东径樊石滩，又径大附滩，频历二险也。
又东过符县北邪，东南鳛部水从符关东北注之。
县故巴夷之地也。汉武帝建元六年，以唐蒙为中郎将，从万人出巴符关者也，元鼎二年立，王莽之符信矣。县治安乐水会，水源南通宁州平夷郡鄨县，北径安乐县界之东，又径符县下，北入江。县长赵祉遣吏先尼和，以永建元年十二月诣巴郡，没死成湍滩，予贤求丧不得。女络，年二十五岁，有二子，五岁以还。至二年二月十五日，尚不得丧、络乃乘小船，至父没处，哀哭自沉。见梦告贤曰：至二十一日，与父俱出。至日，父子果浮出江上。郡、县上言，为之立碑，以旌孝诚也。其鳛部之水，所未闻矣，或是水之殊目，非所究也。
又东北至巴郡江州县东，强水、涪水、汉水、白水、宕渠水五水合，南流注之。
强水即羌水也。宕渠水即潜水、渝水矣。巴水出晋昌郡宣汉县已岭山，郡隶梁州，晋太康中立，治汉中。县南去郡八百余里，故蜀巴渠。西南流历巴中，径巴郡故城南，李严所筑大城北，西南入江。庾仲雍所谓江州县对二水口，右则涪内水，左则蜀外水、即是水也。江州县，故巴子之都也。《春秋》桓公九年，巴子使韩服告楚，请与邓好是也。及七国称王，巴亦王焉。秦惠王遣张仪等救苴侯于巴，仪贪巴、苴之富，因执其王以归，而置巴郡焉，治江州。汉献帝初平元年，分巴为三郡，于江州则永宁郡治也。至建安六年，刘璋纳蹇胤之讼，复为巴郡，以严颜为守。颜见先主入蜀，叹曰：独坐穷山，放虎自卫。此即拊心处也。汉世郡治江州巴水北，北府城是也。后乃徙南城。刘备初以江夏费观为太守，领江州都督。后都护李严，更城周十六里，造苍龙、白虎门，求以五郡为巴州治，丞相诸葛亮不许，竟不果。地势侧险，皆重屋累居，数有火害，又不相容、结舫水居者五百余家，承二江之会，夏水增盛，坏散颠没，死者无数。县有官橘、官荔枝园，夏至则熟。二千石常设厨膳，命士大夫共会树下食之。县北有稻田，出御米也。县下又有清水穴，巴人以此水为粉，则皜曜鲜芳，贡粉京师，因名粉水，故世谓之为江州堕林粉。粉水亦谓之为粒水矣。江之北岸，有涂山，南有夏禹庙、涂君祠，庙铭存焉。常璩、庾仲雍并言禹娶于此。余案群书，咸言禹娶在寿春当涂，不于此也。又东至枳县西，延江水从牂柯郡北流西屈注之。
江水东径阳关巴子梁，江之两岸，犹有梁处，巴之三关，斯为一也。延熙中，蜀车骑将军邓芝为江州都督，治此。江水又东，右径黄葛峡，山高险，全无人居。江水又左径明月峡，东至梨乡，历鸡鸣峡。江之南岸有枳县治。《华阳记》曰：枳县在江州巴郡东四百里，治涪陵水会。庾仲雍所谓有别江出武陵者也。水乃延江之枝津，分水北注，径涪陵入江，故亦云涪陵水也。其水南导武陵郡，昔司马错溯舟此水，取楚黔中地。延熙中，邓芝伐徐巨射玄猿于是县。猿自拔矢，卷木叶塞射创。芝叹曰：伤物之生，吾其死矣。江水又东径涪陵故郡北，后乃并巴郡，遂罢省。江水又东径文阳滩，滩险难上。江水又东径汉平县二百余里，左自涪陵东出百余里，而届于黄石，东为桐柱滩。又径东望峡，东历平都，峡对丰民洲，旧巴子别都也。《华阳记》曰：巴子虽都江州，又治平都。即此处也。有平都县，为巴郡之隶邑矣。县有天师治，兼建佛寺，甚清灵。县有市肆，四日一会。江水右径虎须滩，滩水广大，夏断行旅。江水又东径临江县南，王莽之监江县也。《华阳记》曰：县在枳东四百里，东接胸忍。县有盐官。自县北入盐井溪，有盐井营户。溪水沿汪江。江水又东得黄华水口，江浦也，左径石城南。庾仲雍曰：临江至石城黄华口一百里。又东至平洲，洲上多居民。又东径壤涂而历和滩。又东径界坛，是地巴东之西界，益州之东境，故得是名也。
又东过鱼复县南，夷水出焉。
江水又东，右得将龟溪口。《华阳记》曰：朐忍县出灵龟，咸熙元年，献龟于相府，言出自此溪也。江水又东，会南、北集渠，南水出涪陵县界，谓之阳溪。北流径巴东郡之南浦侨县西。溪硖侧，盐井三口，相去各数十步，以木为桶，径五尺，修煮不绝。溪水北流注于江，谓之南集渠口，亦曰于阳溪口。北水出新浦县北高梁山分溪。南流径其县西，又南百里，至朐忍县，南入于江，谓之北集渠口，别名班口，又曰分水口，朐忍尉治此。江水又东，右径汜溪口，盖江汜决入也。江水又东，径石龙而至于博阳二村之间，有盘石，广四百丈，长六里，阻塞江川，夏没冬出，基亘通诸。又东径羊肠虎臂滩。杨亮为益州，至此舟覆，惩其波澜，蜀人至今犹名之为使君滩。江水又东，彭水注之。水出已渠郡獠中，东南流径汉丰县东，清水注之。水源出西北巴渠县东北巴岭南獠中，即巴渠水也。西南流至其县，又西入峡，檀井溪水出焉。又西出峡，至汉丰县东而西注彭溪，谓之清水口。彭溪水又南，径朐忍县西六十里，南流注于江，谓之彭溪口。江水又东，右径朐忍县故城南。常璩曰：县在巴东郡西二百九十里，县治故城，跨其山阪，南临大江。江之南岸有方山，山形方峭，枕侧江𣸣。江水又东径瞿巫滩，即下瞿滩也，又谓之博望摊。左则汤溪水注之，水源出县北六百余里上庸界，南流历县，翼带盐井一百所，巴川资以自给。粒大者，方寸，中央隆起，形如张伞，故因名之曰伞子盐。有不成者，形亦必方，异于常盐矣。王隐《晋书地道记》曰：人汤口四十三里，有石，煮以为盐。石大者如升，小者如拳，煮之，水竭盐成，盖蜀火井之伦，水火相得乃佳矣。汤水下与檀溪水合，水上承巴渠水，南历檀井溪，谓之檀井水。下入汤水。汤水又南人于江，名曰汤口。江水又径东阳滩。江上有破石，故亦通谓之破石滩，苟延光没处也。常璩曰：水道有东阳、下瞿数滩，山有大小石城势，灵寿木及橘圃也。故《地理志》曰：县有橘官，有民市。江水又径鱼复县之故陵，旧郡治故陵溪西二里故陵村，溪即永谷也。地多木瓜树，有子大如，白黄，实甚芬香，《尔雅》之所谓楙也。江水又东为落牛滩，径故陵北。江侧有六大坟。庾仲雍曰：楚都丹阳所葬，亦犹枳之已陵矣，故以故陵为名也，有鱼复尉，戍此，江之左岸有巴乡村，村人善酿，故俗称巴乡清，郡出名酒。村侧有溪，溪中多灵寿木。中有鱼，其头似羊，丰肉少骨，美于余鱼。溪水伏流径平头山，内通南浦故县陂湖。其地平旷，有湖泽，中有菱芡鲫雁，不异外江，凡此等物，皆人峡所无，地密恶蛮，不可轻至。江水又东，右径夜清而东历朝阳道口，有县治，治下有市，十日一会。江水又东，左径新市里南，常璩曰：巴旧立市于江上，今新市里是也。江水又东，右合阳元水，水出阳口县西南，高阳山东，东北流径其县南，东北流，丙水注之。水发县东南柏枝山，山下有丙穴，穴方数丈，中有嘉鱼，常以春末游诸，冬初入穴，抑亦褒汉丙穴之类也。其水北流入高阳溪。溪水又东北流，注于江，谓之阳元口。江水又东径南乡峡，东径永安宫南，刘备终于此，诸葛亮受遗处也。其间平地可二十许里，江山迥阔，入峡所无。城周十余里，背山面江，颓塘四毁，荆棘成林，左右民居多星其中。江水又东径诸葛亮图垒南，石债平旷，望兼川陆，有亮所造八阵图，东跨故垒，皆累细石为之。自垒西去，聚石八行，行间相去二丈，因曰：八阵既成，自今行师庶不覆败。皆图兵势行藏之权，自后深识者所不能了。今夏水漂荡，岁月消损，高处可二三尺，下处磨灭殆尽。江水又东径赤岬城西，是公孙述所造，因山据势，周回七里一百四十步，东高二百丈，西北高千丈，南连基白帝山，甚高大，不生树木。其石悉赤。土人云，如人袒胛，故谓之赤岬山。《淮南子》曰：徬徨于山岬之旁。《注》曰：岬，山胁也。郭仲产曰：斯名将因此而兴矣。江水又东径鱼复县故城南，故鱼国也。《春秋左传》文公十六年。庸与群蛮叛，楚庄王代之，七遇皆北，惟裨、鯈、鱼人逐之是也。《地理志》江关都尉治。公孙述名之为白帝，取其王色。蜀章武二年，刘备为吴所破，改白帝为永安，巴东郡治也。汉献帝兴平元年，分巴为二郡，以鱼复为故陵郡。蹇胤诉刘璋，改为巴东郡，治白帝山，城周回二百八十步，北缘马岭，接赤岬山，其间平处，南北相去八十五丈，东西七十丈，又东傍东瀼溪，即以为隍。西南临大江，窥之眩目。惟马岭小差委迤。犹斩山为路，羊肠数四，然后得上。益州刺史鲍陋镇此，为谯道福所围，城里无泉，乃南开水门，凿石为函道，上施木天公，直下至江中，有似猿臂相牵，引汲然后得水。水门之西，江中有孤石，为淫顶石，冬出水二十余丈，夏则没。亦有裁出处矣。县有夷溪，即佷山清江也。《经》所谓夷水出焉。江水又东径广溪峡，斯乃三峡之首也。其间三十里，颓岩倚木，厥势殆交。北岸山上有神渊，渊北有白盐崖，高可千余丈，俯临神渊。土人见其高白，故因名之。天旱，燃木岸上，推其灰烬，下秽渊中，寻即降雨。常璩曰：县有山泽水神，旱时鸣鼓请雨，则必应嘉泽。《蜀都赋》所谓应鸣鼓而兴雨也。峡中有瞿塘、黄龛二滩，夏水回复，沿溯所忌。瞿塘滩上有神庙，尤至灵验。刺史二千石径过，皆不得鸣角伐鼓。商旅上水，恐触石有声，乃以布裹篙足。今则不能尔，犹飨荐不辍。此峡多猿，猿不生北岸，非惟一处，或有取之，放著北山中，初不闻声，将同狢兽渡汶而不生矣。其峡，盖自昔禹凿以通江，郭景纯所谓巴东之峡，夏后疏凿者。
