谷水出宏农黾池县南墦冢林谷阳谷，《山海经》曰：傅山之西有林焉，曰墦冢，谷水出焉，东流注于洛，其中多玉。今谷水出千崤东马头山谷阳谷，东北流历黾池川，本中乡地也。汉景帝中二年，初城，徙万户为县，因崤黾之池以目县焉。亦或谓之彭池，故徐广《史记音义》曰：黾，或作彭。谷水出处也。谷水又东径秦、赵二城南。司马彪《续汉书》曰：赤眉从黾池自利阳南，欲赴宜阳者也。世谓之俱利城。耆彦曰：昔秦、赵之会，各据一城，秦王使赵王鼓瑟。蔺相如令秦王击缶处也。冯异又破赤眉于是川矣，故光武《玺书》曰：始虽垂翅回溪，终能奋翼黾池，可谓失之东嵎，收之桑榆矣。谷水又东径土崤北，所谓三崤也。谷水又东，左会北溪，溪水北出黾池山，东南流注于谷。疑即孔安国所谓涧水也。谷水又东径新安县故城南，北夹流而西接崤黾。昔项羽西入秦，坑降卒二十万于此，国灭身亡，宜矣。谷水又东径千秋亭南，其亭累石为垣，世谓之千秋城也。潘岳《西征赋》曰：亭有千秋之号，子无七旬之期。谓是亭也。又东径雍谷溪，回岫萦纡，石路阻峡，故亦有峡石之称矣。谷水历侧，左与北川水合，水有二源，并导北山，东南流合成一水，自干注巽，入于谷。谷水又东径缺门山，山阜之不接者里余，故得是名矣。二壁争高，斗耸相乱，西瞻双阜，右望如砥。谷水自门而东，广阳川水注之，水出广阳北山，东南流注于谷。南望微山，云峰相乱。谷水又径白超垒南，戴延之《西征记》云：次至白超垒，去函谷十五里，筑垒当大道，左右有山夹立，相去百余步，从中出北，乃故关城，非所谓白超垒也。是垒在缺门东十五里，垒侧旧有坞，故冶官所在。魏、晋之日，引谷水为水冶，以经国用，遗迹尚存。谷水又东，石默溪水出微山东麓石默溪，东北流入于谷。谷水又东，宋水北流注于谷。谷水又东径魏将作大匠田丘兴墓南，二碑存焉。俭父也。《管辂别传》曰：辂尝随军西征，过其墓而叹，谓士友曰：玄武藏头，青龙无足，白虎衔尸，朱雀悲哭，四危已备，法应灭族。果如其言。谷水又东径函谷关南，东北流，皂涧水注之，水出新安县，东南流径田丘兴墓东，又南径函谷关西，关高险狭，路出廛郭。汉元鼎三年，楼船将军杨仆数有大功，耻居关外，请以家僮七百人，筑塞徒关于新安，即此处也。昔郭丹西入关，感慨于其下曰：不乘驷马高车，终不出此关也。去家十二年，果如志焉。皂涧水又东流入于谷。谷水又东北径函谷关城东，右合爽水。《山海经》曰：白石山西五十里曰谷山，其上多谷，其下多桑，爽水出焉。世谓之纻麻涧，北流注于谷，其中多碧绿。谷水又东，涧水注之。《山海经》曰：娄涿山西四十里曰白石之山，涧水出焉，北流注于谷。挚仲治《三辅决录注》云：马氏兄弟五人，共居涧、谷二水之交，作五门客，因舍以为名。今在河南西四十里。以《山海经》推校，里数不殊仲治所记，水会尚有故居处。斯则涧水也，即《周书》所谓我卜涧水东。言是水也。自下通谓涧水为谷水之兼称焉。故《尚书》曰：伊、洛、瀍、涧，既入于河。而无谷水之目，是名亦通称矣。刘澄之云：新安有涧水，源出县北，又有渊水，未知其源。余考诸地记，并无渊水，但渊、涧字相似，时有字错为渊也。故阚骃《地理志》曰：《禹贡》之渊水，是以知传写书误，字谬舛真，澄之不思所致耳。既无斯水，何源之可求乎？谷水又东，波水注之。《山海经》曰：瞻诸山西三十里娄涿之山，无草木，多金玉，波水出于其阴，世谓之百答水，北流注于谷，其中多茈石、文石。谷水又东，少水注之。《山海经》曰：瞻诸山西三十里曰瞻诸之山，其阳多金，其阴多文石，少水出于其阴。控引众溪，积以成川，东流注于谷，世谓之慈涧也。谷水又东，俞随之水注之。《山海经》曰，平蓬山西十里廆山，其阳多琈之玉，俞随之水出于其阴，北流注于谷，世谓之孝水也。潘岳《西征赋》曰：澡孝水以濯缨，嘉美名之在兹。是水在河南城西十余里，故吕忱曰：孝水在河南。而戴延之言在函谷关西。刘澄之又云出檀山。檀山在宜阳县西，在谷水南，无南入之理。考寻兹说，当承缘生《述征》谬志耳。缘生从戍行旅，征途讯访，既非旧土，故无所究，今川澜北注，澄映泥泞，何得言枯涸也。皆为疏僻矣。
东北过谷城县北，城西临谷水，故县取名焉。谷水又东径谷城南，不历其北，又东，洛水枝流入焉，今无水也。
又东过河南县北，东南入于洛。
河南王城西北，谷水之右有石碛，碛南出为死谷，北出为湖沟。魏太和四年，暴水流高三丈，此地下停流以成湖渚，造沟以通水，东西十里，决湖以注瀍水。谷水又径河南王城西北，所谓成周矣。《公羊》曰：成周者何？东周也。何休曰：名为成周者，周道始成，王所都也。《地理志》曰：河南河南县，故郏、鄏地也。京相璠曰：郏山名；鄏地邑也。卜年定鼎，为王之东都，谓之新邑，是为王城。其城东南名曰鼎门，盖九鼎所从入也，故谓是地为鼎中。楚子伐陆浑之戎，问鼎于此；《述征记》曰：谷、洛二水，本于王城东北合流，所谓谷、洛斗也。今城之东南缺千步，世又谓之谷、洛斗处，俱为非也。余按史传，周灵王之时，谷、洛二水斗，毁王宫，王将堨之，太子晋谏王，不听，遗堰三堤尚存。《左传》襄公二十五年，齐人城郏，穆叔如周贺。韦昭曰：洛水在王城南，谷水在王城北。东入于瀍。至灵王时，谷水盛出于王城西，而南流合子洛；两水相格，有似于斗，而毁王城西南也。颍容著《春秋条例》言，西城梁门枯水处，世谓之死谷是也。始知缘生行中造次，入关经究故事，与实违矣。考王封周桓公于是为西周，及其孙惠公，封少子于巩为东周，故有东西之名矣。秦灭周，以为三川郡，项羽封申阳为河南王，汉以为河南郡，王莽又名之曰保忠信卿：光武都各阳，以为尹。尹，正也，所以董正京畿，率先百郡也。谷水又东流径干祭门北，子朝之乱，晋所开也，东至千金堨。《河南十二县境簿》曰：河南县城东十五里有千金堨。《洛阳记》曰：千金堨旧堰谷水，魏时更修此堰，谓之千金堨竭。积石为堨而开沟渠五所，谓之五龙渠。渠上立堨，堨之东首，立一石人，石人腹上刻勒云：太和五年二月八白庚戌造筑此堨，更开沟渠此水衡渠上，其水助其坚也，必经年历世，是故部立石人以记之云尔。盖魏明帝修王、张故绩也。堨是都水使者陈协所造。《语林》曰：陈协数进阮步兵酒，后晋文王欲修九龙堰，阮举协，文王用之。掘地得古承水铜龙六枚，堰遂成。水历堨东注，谓之千金渠。逮于晋世，大水暴注，沟渎泄坏，又广功焉。石人东胁下文云：太始七年六月二十三日，大水迸瀑，出常流上三丈，荡坏二堨，五龙泄水，南注泻下，加岁久漱啮，每涝即坏，历载消弃大功，今故无令遏，更于西开泄，名曰代龙渠，地形正平，诚得为泄至理。千金不与水势激争，无缘当坏，由其卑下，水得逾上漱啮故也。今增高千金于旧一丈四尺，五龙自然必历世无患。若五龙岁久复坏，可转于西更开二堨、二渠。合用二十三万五千六百九十八功，以其年十月二十三日起作，功重人少，到八年四月二十日毕。代龙渠即九龙渠也。后张方入洛，破千金堨。永嘉初，汝阴太守李矩、汝南太守袁孚修之，以利漕运，公私赖之。水积年渠堨颓毁，石砌殆尽，遗基见存，朝廷太和中修复故堨。按千金堨石人西胁下文云：若沟渠久疏，深引水者当于河南城北、石碛西，更开渠北出，使首狐丘。故沟东下，因故易就碛坚，便时事业已讫，然后见之。加边方多事，人力苦少，又渠堨新成，未患于水，是以不敢预修通之。若于后当复兴功者，宜就西碛，故书之于石，以遗后贤矣。虽石碛沦败，故迹可凭，准之于文，北引渠东合旧渎。旧渎又东，晋惠帝造石梁于水上，按桥西门之南颊文，称晋元康二年十一月二十日，改治石巷、水门，除竖枋，更为函枋，立作覆枋，屋前后辟级续石障，使南北入岸，筑治嫩处，破石以为杀矣。到三年三月十五日毕讫。并纪列门广长深浅于左右巷，东西长七尺，南北龙尾广十二丈，巷渎口高三丈，谓之皋门桥。潘岳《西征赋》曰：驻马皋门。即此处也。谷水又东，又结石梁，跨水制城，西梁也。谷水又东，左会金谷水，水出太白原，东南流历金谷，谓之金谷水，东南流径晋卫尉卿石崇之故居。石季伦《金谷诗集叙》曰：余以元康七年，从太仆出为证虏将军，有别庐在河南界金谷涧中，有清泉茂树，众果、竹、柏、药草备具。金谷水又东南流入于谷。谷水又东径金墉城北，魏明帝于洛阳城西北角筑之，谓之金墉城。起层楼于东北隅，《晋宫阁名》曰：金墉有崇天堂，即此。地上架木为榭，故白楼矣。皇居创徙，宫极未就。止跸于此。构宵榭于故台，所谓台以停停也。南曰干光门，夹建两观，观下列朱桁于堑，以为御路。东曰含春门，北有门，城上西面列观，五十步一睥睨，屋台置一钟以和漏鼓，西北连庑函荫，墉比广榭。炎夏之日，高视常以避暑。为绿水池一所，在金墉者也。谷水径洛阳小城北，因阿旧城，凭结金墉，故向城也。永嘉之乱，结以为垒，号洛阳垒，故《洛阳记》曰：陵云台西有金市，金市北对洛阳垒者也。又东历大夏门下，故夏门也。陆机《与弟书》云：门有三层，高百尺，魏明帝造，门内东侧，际城有魏明帝所起景阳山，余基尚存。孙盛《魏春秋》曰：景初元年，明帝愈崇宫殿雕饰观阁，取白石英及紫石英及五色大石于太行谷城之山，起景阳山于芳林园，树松竹草木，捕禽兽以充其中。于时百役繁兴，帝躬自掘土，率群臣三公已下，莫不展力。山之东，旧有九江，陆机《洛阳记》曰：九江直作圆水。水中作圆坛三破之，夹水得相径通。《东京赋》曰：濯龙芳林，九谷八溪，芙蓉覆水，秋兰被涯。今也山则块阜独立，江无复仿佛矣。谷水又东，枝分南入华林园，历疏圃南，圃中有古玉井，井悉以珉玉为之，以缁石为口，工作精密，犹不变古，璨焉如新。又径瑶华宫南，历景阳山北，山有都亭堂上结方湖，湖中起御坐石也。御坐前建蓬莱山，曲池接筵，飞沼拂席，南面射侯，夹席武峙，背山堂上，则石路崎岖，岩嶂峻险，云台风观，缨峦带阜，游观者升降阿阁，出入虹陛，望之状凫没鸾举矣。其中引水飞皋，倾澜瀑布，或枉渚声溜，潺潺不断，竹柏荫于层石，绣薄丛于泉侧，微飙暂拂，则芳溢于六空，实为神居矣。其水东注天渊池，池中有魏文帝九华台，殿基悉是洛中故碑累之，今造钓台于其上。池南直魏文帝茅茨堂，前有《茅茨碑》，是黄初中所立也。其水自天渊池东出华林园，径听讼观南，故平望观也。魏明帝常言，狱，天下之命也，每断大狱，恒幸观听之。以太和三年，更从今名。观西北接华林，隶簿昔刘桢磨石处也。《文士传》曰：文帝之在东宫也，宴诸文学，酒酣，命甄后出拜，坐者咸伏，惟刘桢平视之。太祖以为不敬，送徒隶簿。后太祖乘步牵车乘城，降阅簿作，诸徒咸敬，而桢拒坐，磨石不动。太祖曰，此非刘桢也，石如何性。桢曰：石出荆山玄岩之下，外炳五色之章，内秉坚贞之志，雕之不增文，磨之不加莹，禀气贞正，禀性自然。太祖曰：名岂虚哉？复为文学。池水又东流入洛阳县之南池，池，即故翟泉也，南北百一十步，东西七十步。皇甫谧曰：悼王葬景王于翟泉，今洛阳太仓中大冢是也，《春秋》定公元年，晋魏献子合诸侯之大夫于翟泉，始盟城周。班固、服虔、皇甫谧咸言翟泉在洛阳东北，周之墓地。今案周威烈王葬洛阳城内东北隅，景王冢在洛阳太仓中，翟泉在两冢之间，侧广莫门道东，建春门路北.路，即东宫街也，于洛阳为东北。后秦封吕不韦为洛阳十万户侯，大其城，并得景王冢矣，是其墓地也。及晋永嘉元年，洛阳东北步广里地陷，有二鹅出，苍色者飞翔冲天，白色者止焉。陈留孝廉董养曰：步广，周之翟泉，盟会之地，今色苍胡象矣，其可尽言乎？后五年，刘曜、王弥入洛，帝居平阳。陆机《洛阳记》曰：步广里在洛阳城内，宫东是翟泉所在，不得于太仓西南也。京相璠与裴司空彦季修《晋舆地图》，作《春秋地名》，亦言今太仓西南池水名翟泉。又曰：旧说言翟泉本自在洛阳北苌宏城，成周乃绕之。杜预因其一怔，谓必是翟泉，而即实非也。后遂为东宫池。晋《中州记》曰：惠帝为太子，出闻虾蟆声，问人为是官虾蟆、私虾蟆，侍臣贾允对曰：在官地为官虾蟆，在私地为私虾蟆。令曰：若官虾蟆，可给廪。先是有谶云：虾蟆当贵。昔晋朝收愍怀太子于后池，即是池也。其一水自大夏门东径宣武观，凭城结构，不更增墉，左右夹列步廊，参差翼跂，南望天渊池，北瞩宣武场。《竹林七贤论》曰：王戎幼而清秀，魏明帝于宣武场上为栏苞虎牙，使力士袒裼，迭与之搏，纵百姓观之。戎年七岁，亦往观焉，虎乘间薄栏而吼，其声震地，观者无不辟易颠仆，戎亭然不动。帝于门上见之，使问姓名而异之。场西故贾充宅地。谷水又东径广莫门北，汉之谷门也。北对芒阜，连岭修亘，苞总众山，始自洛口，西逾平阴悉芒垅也。《魏志》曰：明帝欲平北芒，令登合见孟津，侍中辛毗谏曰：若九河溢涌，洪水为害，丘陵皆夷，何以御之？帝乃止。谷水又东屈南，径建春门石桥下，即上东门也。阮嗣宗《咏怀诗》曰：步出上东门者也。一曰上升门，晋曰建阳门。《百官志》曰：洛阳十二门，每门候一人，六百石。《东观汉记》曰：郅恽为上东门候，光武尝出，夜还，诏开门欲入，恽不内，上令从门间识面，恽曰：火明辽远。遂拒不开，由是上益重之。亦袁本初挂节处也。桥首建两石柱，桥之《右柱铭》云，阳嘉四年乙酉壬申，诏书以城下漕渠，东通河、济，南引江、淮，方贡委输，所由而至，使中谒者魏郡清渊马宪监作石桥梁柱，敦敕工匠尽要妙之巧，攒立重石，累高周距，桥工路博，流通万里云云。河南尹邳崇、丞渤海重合双福、水曹掾中牟任防、史王荫、史赵兴、将作吏睢阳申翔，道桥掾成皋卑国，洛阳令江双，丞平阳降监掾王腾之，主石作右北平山仲，三月起作，八月毕成。其水依柱，又自乐里道屈而东出阳渠。昔陆机为成都王颖入洛败北而返，水南即马市，旧洛阳有三市，斯其一也。亦嵇叔夜为司马昭所害处也。北则白社故里，昔孙子荆会董威辇于白社，谓此矣。以同载为荣，故有《威辇图》。又东径马市石桥，桥南有二石柱，并无文刻也。汉司空渔阳王梁之为河南也，将引谷水以溉京都，渠成而水不流，故以坐免。后张纯堰洛以通漕，洛中公私穰赡。是渠今引谷水，盖纯之创也。按陆机《洛阳记》、刘澄之《永初记》言，城之西面有阳渠，周公制之也。昔周迁殷民于洛邑，城隍逼狭，卑陋之所耳。晋故城成周以居敬王，秦又广之，以封不韦，以是推之，非专周公可知矣。亦谓之九曲渎，《河南十二县境簿》云：九曲渎在河南巩县西，西至洛阳。又按傅畅《晋书》云：都水使者陈狼凿运渠，从洛口入注九曲至东阳门。是以阮嗣宗《咏怀诗》所谓朝出上东门，遥望首阳岑：又言遥遥九曲间，裴徊欲何之者也。阳渠水南暨阊阖门，汉之上西门者也。《汉宫记》曰：上西门所以不纯白者，汉家厄于戍，故以丹镂之。太和迁都，徙门南侧。其水北乘高渠，枝分上下，历故石桥东入城，径望先寺，中有碑，碑侧法《子丹碑》作龙矩势，于今作则佳，方古犹劣。渠水又东历故金市南，直千秋门右，宫门也。又枝流入石逗伏流，注灵芝九龙池。魏太和中，皇都迁洛阳，经构宫极，修理街渠，务穷隐，发石视之，曾无毁坏。又石工细密，非今之所拟，亦奇为精至也，遂因用之。其一水自千秋门南流径神虎门下，东对云龙门，二门衡栿之上，皆刻云龙风虎之状，以火齐薄之，及其晨光初起，夕景斜辉，霜文翠照，陆离眩目。又南径通门、掖门西，又南流东转，径阊阖门南。案《礼》，王有五门，谓皋门、库门、雉门、应门、路门，路门一曰毕门，亦曰虎门也。魏明帝上法太极于格阳，南宫起太极殿于汉崇德殿之故处，改雉门为阊阖门。昔在汉世，洛阳宫殿门题，多是大篆，言是蔡邕诸子。自董卓焚宫殿，魏太祖平荆州，汉吏部尚书安定梁孟皇善师宜官八分体，求以赎死。太祖善其法，常仰系帐中爱玩之，以为胜宜官。北宫榜题，咸是鹄笔，南宫既建，明帝令侍中京兆韦诞以古篆书之。皇都迁洛，始令中书舍人沈含馨以隶书书之；景明、正始之年，又敕符节令江式以大篆易之。今诸桁榜题，皆是式书。《周官》，太宰以正月悬治法于象魏。《广雅》曰：阙，谓之象魏。《风俗通》曰：鲁昭公设两观于门，是谓之阙，从门，欮声，《尔雅》曰：观谓之阙。《说文》曰：阙，门观也。《汉官典职》曰：偃师去洛四十五里，望朱雀阙，其上郁然与天连，是明峻极矣。《洛阳故宫名》有朱雀阙、白虎阙、苍龙阙、北阙、南宫阙也。《东观汉记》曰：更始发洛阳，李松奉引车马奔触北阙铁柱门，三马皆死。即斯阙也。《白虎通》曰：门必有阙者何？阙者，所以饰门，别尊卑也。今阊阖门外夹建巨阙，以应天宿，虽不如礼，犹象而魏之，上加复思，以易观矣。《广雅》曰：复思谓之屏。《释名》曰：屏，自障屏也；罦思在门外，罦复也。臣将入请事于此，复重思之也。汉末兵起，坏园陵罦思，曰无使民复思汉也。故《盐铁论》曰：垣阙罦思。言树屏隅角所架也。颖容又曰：阙者，上有所失，下得书之于阙，所以求论誉于人，故谓之阙矣。今阙前水南道右，置登闻鼓以纳谏。昔黄帝立明堂之议，尧有衢室之间，舜有告善之旌，禹有立鼓之讯，汤有总街之诽，武王有灵台之复，皆所以广设过误之备也。渠水又枝分，夹路南出，径太尉、司徒两坊间，谓之铜驼街。旧魏明帝置铜驼诸兽于阊阖南街，陆机云：驼高九尺，脊出太尉坊者也。水西有永宁寺，熙平中始创也，作九层浮图，浮图下基方十四丈，自金露槃下至地四十九丈，取法代都七级，而又高广之，虽二京之盛，五都之富，利刹灵图，未有若斯之构。按《释法显行传》，西国有爵离浮图，其高与此相状，东都西域，俱为庄妙矣。其地是曹爽故宅，经始之日，于寺院西南隅得爽窟室，下入土可丈许，地壁悉累方石砌之，石作细密，都无所毁，其石悉入法用，自非曹爽，庸匠亦难复制此。桓氏有言，曹子丹生此豚犊，信矣。渠左是魏、晋故庙地，今悉民居，无复遗墉也。渠水又西历庙社之间，南注南渠。庙社各以物色辨。方《周礼》，庙及路寝，皆如明堂，而有燕寝焉。惟祧庙则无，后代通为一庙，列正室于下，无复燕寝之制。《礼》，天子建国，左庙右社，以石为主，祭则希冕。今多王公摄事，王。者不亲拜焉。咸宁元年，洛阳大风，帝庙树折，青气属天，元王东渡，魏社代昌矣。渠水自铜驼街东径司马门南，魏明帝始筑，阙崩，压杀数百人，遂不复筑，故无阙门。南屏中旧有置铜翁仲处，金狄既沦，故处亦褫，惟坏石存焉。自此南直宣阳门，经纬通达，皆列驰道，往来之禁，一同两汉。曹子建尝行御街，犯门禁，以此见薄。渠水又东径杜元凯所谓翟泉北，今无水。坎方九丈六尺，深二丈余，似是人功而不类于泉陂，是验非之一证也。又皇甫谧《帝王世纪》云：王室定遂徒居，成周小，不受王都，故坏翟泉而广之，泉源既塞，明无故处，是验非之二证也。杜预言：翟泉在太仓西南，既言西南，于洛阳不得为东北，是验非之三证也。稽之地说，事几明矣，不得为翟泉也。渠水历司空府前，径太仓南，出东阳门石桥下，注阳渠。谷水自阊阖门而南径土山东，水西三里有坂，坂上有土山，汉大将军梁冀所成，筑土为山，植木成苑，张璠《汉记》曰：山多峭坂，以象二崤，积金玉，采捕禽兽，以充其中，有人杀苑兔者，迭相寻逐，死者十三人。南出径西阳门，旧汉氏之西明门也，亦曰雍门矣。旧门在南，太和中以故门邪出，故徙是门。东对东阳门。谷水又南径白马寺东。昔汉明帝梦见大人，金色，项佩白光。以问群臣，或对曰：西方有神名曰佛，形如陛下所梦，得无是乎？于是发使天竺，写致经像，始以榆盛经，白马负图，表之中夏。故以白马为寺名。此榆后移在城内愍怀太子浮图中，近世复迁此寺，然金光流照，法轮东转，创自此矣。谷水又南径平乐观东，李尤《平乐观赋》曰：乃设平乐之显观，章秘伟之奇珍。华峤《后汉书》曰：灵帝于平乐观下起大坛，上建十二重，五采华盖高十丈，坛东北为小坛，复建九重，华盖高九丈，列奇兵骑士数万人，天子住大盖下。礼毕，天子躬擐甲，称无上将军，行阵三匝而还，设秘戏以示远人。故《东京赋》曰：其西则有平乐都场，示远之观，龙雀蟠蜿，天马半汉。应劭曰：飞廉神禽，能致风气，古人以良金铸其象。明帝永平五年，长安迎取飞廉并铜马，置上西门外平乐观。今于上西门外无他基观，惟西明门外独有此台，巍然广秀，疑即平乐观也。又言皇女稚殇，埋于台侧，故复名之曰皇女台。晋灼曰：飞廉，鹿身头如雀，有角而蛇尾豹文。董卓销为金，用铜马徙于建始殿东阶下，胡军丧乱，此象遂沦。谷水又南径西明门，故广阳门也。门左枝渠东派入城，径太社前，又东径太庙南，又东于青阳门右下注阳渠。谷水又南，东屈径津阳门南，故津门也。昔洛水泛泆漂害者众，津阳城门校尉将筑以遏水，谏议大夫陈宣止之曰：王尊臣也，水绝其足，朝廷中兴，必不入矣。水乃造门而退。谷水又东径宣阳门南，故苑门也。皇都迁洛，移置于此，对阊阖门南，直洛水浮桁。故《东京赋》曰：溯洛背河，左伊右瀍者也。夫洛阳考之中土，卜惟洛食，实为神也。门左即洛阳池处也。池东旧平城门所在矣，今塞。北对洛阳南宫，故蔡邕曰：平城门，正阳之门，与宫连属，郊祀法驾所由从出门之最尊者。《洛阳诸宫名》曰，南宫有謻台临照台。《东京赋》曰：其南则有謻门，曲榭邪阻城洫。《注》云：謻门，冰室门也；阻，依也；洫，城下池也。皆屈曲邪行依城池为道。故《说文》曰：隍，城池也。有水曰池，无水曰隍矣。謻门即宣阳门也，门内有宣阳冰室，《周礼》有冰人，日在北陆而藏之西陆，朝觌而出之。冰室旧在宣阳门内，故得是名。门既拥塞，冰室又罢。谷水又径灵台北，望云物也。汉光武所筑，高六丈，方二十步。世祖尝宴于此台，得鼮鼠于台上，亦谏议大夫第五子陵之所居，伦少子也，以清正，洛阳无主人，乡里无田宅，寄止灵台，或十日不炊，司隶校尉南阳左雄，尚书庐江朱孟兴等，皆伦故孝廉功曹，各致礼饷，并辞不受，永建中卒。谷水又东径平昌门南，故平门也。又径明堂北，汉光武中元元年立。寻其基构，上圆下方，九室重隅十二堂。蔡邕《月令章句》同之，故引水于其下为辟雍也。谷水又东径开阳门南，《晋宫阁名》曰：故建阳门也，《汉官》曰：开阳门始成，未有名宿，昔有一柱来，在楼上。琅琊开阳县上言：县南城门，一柱飞去。光武皇帝使来，识视良是，遂坚缚之，因刻记年月日以名焉。何汤字仲弓，尝为门候，上微行夜还，汤闭门不内，朝廷嘉之。又东径国子太学石经北，《周礼》有国学，教成均之法。《学记》曰：古者，家有塾，党有痒，遂有序，国有学。亦有虞氏之上庠、下庠，夏后氏之东序、西序，殷人之左学、右学，周人之东胶、虞庠。《王制》云：养国老于上庠，养庶老于下庠，故有太学、小学，教国之子弟焉，谓之国子。汉魏以来，置太学于国子堂。东汉灵帝光和六年，刻石镂碑载五经，立于太学讲堂前，悉在东侧。蔡邕以熹平四年，与五官中郎将堂溪典，光禄大夫杨赐，谏议大夫马日䃅，议郎张驯、韩说，太史令单扬等，奏求正定《六经》文字。灵帝许之，邕乃自书丹于碑，使工镌刻，立于太学门外。于是后儒晚学，咸取正焉。及碑始立，其观视及笔写者，车乘日千余辆，填塞街陌矣。今碑上悉铭刻蔡邕等名。魏正始中，又立古、篆、隶《三字石经》，古文出于黄帝之世，仓颉本鸟迹为字，取其孳乳相生，故文字有六义焉。自秦用篆书，焚烧先典，古文绝矣。鲁恭王得孔子宅书，不知有古文，谓之科斗书，盖因科斗之名，遂效其形耳。言大篆出于周宣之时，史籀创著。平王东迁，文字乖错，秦之李斯及胡母敬，又改籀书谓之小篆，故有大篆、小篆焉。然许氏《字说》专释于篆，而不本古文，言古隶之书起于秦代，而篆字文繁，无会剧务，故用隶人之省，谓之隶书，或云即程邈于云阳增损者，是言隶者，篆捷也。孙畅之尝见青州刺史傅宏仁说临淄人发古冢，得桐棺前和外隐为隶字，言齐太公六世孙，胡公之棺也。惟三字是古，余同今书，证知隶自出古，非始于秦。魏初，传古文出邯郸淳，《石经》古文，转失淳法，树之于堂西，石长八尺，广四尺，列石于其下，碑石四十八枚，广三十丈。魏明帝又刊《典论》六碑，附于其次。陆机言，《太学赞》别一碑，在讲堂西，下列《石龟碑》，载蔡邕、韩说、堂溪典等名。《太学弟子赞》复一碑，在外门中。今二碑并无。《石经》东有一碑，是汉顺帝阳嘉元年立，碑文云：建武二十七年造太学，年积毁坏。永建六年九月，诏书修太学，刻石记年，用作工徒十一万二千人，阳嘉元年八月作毕。碑南面刻颂，表里镂字，犹存不破。《汉石经》北有晋《辟雝行礼碑》，是太始二年立，其碑中折，但世代不同，物不停故，《石经》沦缺，存半毁几，驾言永久，谅用怃焉。考古有三雝之文，今灵台太学，并无辟雝处。晋永嘉中，王弥、刘曜入洛，焚毁二学，尚仿佛前基矣。谷水于城东南隅枝分北注，径青阳门东，故清明门也，亦曰税门，亦曰芒门。又北径东阳门东，故中东门也。又北径故太仓西，《洛阳地记》曰：大城东有太仓，仓下运船常有千计。即是处也。又北入洛阳沟。谷水又东左边为池，又东右出为方湖，东西百九十步，南北七十步，故水衡署之所在也。谷水又东南转屈而东注，谓之阮曲，云阮嗣宗之故居也。谷水又东注鸿池陂，《百官志》曰：鸿池，池名也，在洛阳东二十里，丞一人，二百石。池东西千步，南北千一百步，四周有塘池，中又有东西横塘，水溜径通，故李尤《鸿池陂铭》曰：鸿泽之陂，圣王所规，开源东注，出自城池也。其水又东，左合七里涧。晋《后略》曰：成都王颖使吴人陆机为前锋都督，伐京师，轻进，为洛军所乘，大败于鹿苑，人相登蹑，死于堑中及七里涧，涧为之满。即是涧也。涧有石梁，即旅人桥也。昔孙登不欲久居洛阳，知杨氏荣不保终，思欲遁迹林乡，隐沦妄死，杨骏埋之于此桥之东，骏后寻亡矣。《搜神记》曰：太康末，京、洛始为折杨之歌，有兵革辛苦之辞。骏后被诛，太后幽死，折杨之应也。凡是数桥，皆累石为之，亦高壮矣，制作甚佳，虽以时往损功，而不废行旅。朱超石《与兄书》云：桥去洛阳宫六七里，悉用大石，下圆以通水，可受大舫过也。题其上云：太康三年十一月初就功，日用七万五千人，至四月末止。此桥经破落，复更修补，今无复文字。阳渠水又东流径汉广野君郦食其庙南，庙在北山上，成公绥所谓偃师西山也。山上旧基尚存，庙宇东向，门有两石人对倚，北石人胸前铭云：门亭长石人。西有二石阙，虽经颓毁，犹高丈余。阙西，即庙故基也。基前有碑，文字剥缺，不复可识，子安仰澄芬于万古，赞清徽于庙像，文字厥集矣。阳渠水又东径毫殷南，昔盘庚所迁，改商曰殷，此始也。班固曰：尸乡，故殷汤所都者也。故亦曰汤亭。薛瓒《汉书注》、皇甫谧《帝王世纪》，并以为非，以为帝喾都矣。《晋太康记》、《地道记》，并言田横死于是亭，故改曰尸乡，非也。余按司马彪《郡国志》，以为春秋之尸氏也。其泽，野负原夹，郭多坟陇焉。即陆士衡会王辅嗣处也。袁氏《王陆诗叙》：机初入洛，次河南之偃师，时忽结阴，望道左若民居者，因往逗宿，见一少年，姿神端远，与机言玄，机服其能而无以酬折，前致一辩，机题纬古今，综检名实，此少年不甚欣解。将晓，去，税驾逆旅，妪曰：君何宿而来？自东数十里无村落，止有山阳王家墓。机乃怪怅，还睇昨路，空野霾云，攒木蔽日，知所遇者，审王弼也。此山即祝鸡翁之故居也。《搜神记》曰：祝鸡翁者，洛阳人也，居尸乡北山下，养鸡百年余，鸡至于余头，皆有名字。欲取，呼之名，则种别而至。后之吴山，莫知所去矣。谷水又东径偃师城南。皇甫谧曰：帝喾作都于亳，偃师是也。王莽之所谓师氏者也。谷水又东流注于洛水矣。
甘水出宏农宜阳县鹿蹄山，山在河南陆浑县故城西北，俗谓之纵山。水之所导，发于山曲之中，故世人目其所为甘掌焉。
东北至河南县南，北入洛。
甘水发源东北流，北屈径一故城东，在非山上，世谓之石城也。京相璠曰：或云甘水西山上，夷污而平有故甘城，在河南城西二十五里。指谓是城也。余按甘水东十许里洛城南，有故甘城焉，北对河南故城，世谓之鉴洛城，鉴、甘声相近，既故甘城也，为王子带之故邑矣。是以昭叔有甘公之称焉。甘水又与非山水会，水出非山东谷，东流入于甘水。甘水又于河南城西北入洛。《经》言县南，非也。京相璠曰：今河南县西南有甘水，北入洛。斯得之矣。漆水出扶风杜阳县俞山东，北入于渭。
《山海经》曰：羭次之山，漆水出焉，北流注于渭。盖自北而南矣。《尚书。禹贡》、太史公《禹本纪》云：导渭水东北至径，又东过漆、沮入于河。孔安国曰：漆、沮，一水名矣，亦曰洛水也，出冯翊北。周太王去邠，度漆逾梁山，止岐下，故《诗）云：民之初生，自土沮漆。又曰：率西水浒，至于岐下。是符《禹贡》、《本纪》之说。许慎《说文》称，漆水出右扶风杜阳县岐山，东入渭，从水，黍声。又云：一曰漆城池也。潘岳《关中记》曰：关中有泾、渭、灞、浐、酆、鄗、漆、沮之水，酆、鄗、漆、沮四水，在长安西南鄠县，漆、沮皆南注，酆、鄗水北注。《开山图》曰：丽山西北有温池。温池西南八十里岐山，在杜阳北。长安西有渠，谓之漆渠。班固《地理志》云：漆水在漆县西。阚骃《十三州志》又云：漆水出漆县西，北至岐山，东入渭。今有水出杜阳县岐山北漆溪，谓之漆渠，西南流注岐水。但川土奇异，今说互出，考之经史，各有所据，识浅见浮，无以辨之矣。
庐水出京兆蓝田谷，北入于灞。
《地理志》曰：浐水出南陵县之蓝田谷，西北流，与一水合，水出西南莽谷，东北流注浐水。浐水又北历蓝田川，北流注于灞水。《地理志》曰：浐水北至霸陵入霸水。
俎水出北地直路县，东过冯翊祋祤县北，东人于洛。
《地理志》曰：沮出直路县西，东入洛。今水自直路县东南，径谯石山东南流，历檀台川，俗谓之檀台水，屈而夹山西流，又西南径宜君川，世又谓之宜君水。又得黄嵚水口，水西北出云阳县石门山黄嵚谷，东南流注宜君水。又东南流径祋祤县故城西，县以汉景帝二年置，其水南合铜官水，水出县东北，西南径铜官川，谓之铜官水。又西南流径祋祤县东，西南流径其城南原下，而西南注宜君水。宜君水又南出土门山西，又谓之沮水。又东南历土门南原下，东径怀德城南，城在北原上。又东径汉太上皇陵北，陵在南原上，沮水东注郑渠。昔韩欲令秦无东伐，使水工郑国间秦凿泾引水，谓之郑渠，渠首上承泾水于中山西邸瓠口，所谓瓠中也。《尔雅》以为周焦获矣。为渠并北山，东注洛三百余里，欲以溉田。中作而觉，秦欲杀郑国。郑国曰：始臣为间，然渠亦秦之利。卒使就渠，渠成而用注填阏之水，溉泽卤之地四万余顷，皆亩一钟，关中沃野，无复凶年，秦以富强，卒并诸侯，命曰郑渠。渠渎东径宜秋城北，又东径中山南。《河渠书》曰：凿泾水自中山西。《封禅书》：汉武帝获宝鼎于汾阴，将荐之甘泉，鼎至中山，氤氲有黄云盖焉。徐广《史记音义》曰：关中有中山，非冀州者也。指证此山，俗谓之仲山，非也。郑渠又东径舍车宫南绝冶谷水。郑渠故渎又东径嶻薛山南，池阳县故城北，又东绝清水。又东径北原下，浊水注焉，自浊水以上，今无水。浊水上承云阳县东大黑泉，东南流，谓之浊谷水。又东南出原，注郑渠。又东历原径曲梁城北，又东径太上陵南原下，北屈径原东与沮水合，分为二水，一水东南出，即浊水也，至白渠与泽泉合，俗谓之漆水，又谓之为漆沮水。绝白渠，东径万年县故城北为栎阳渠，城，即栎阳宫也。汉高帝葬皇考于是县，起坟陵，署邑号，改曰万年也。《地理志》曰：冯翊万年县，高帝置，王莽曰异赤也。故徐广《史记音义》曰：栎阳，今万年矣。阚骃曰：县西有泾、渭，北有小河。谓此水也。其水又南屈，更名石川水，又西南径郭城西与白渠枝渠合，又南入于渭水也。其一水东出，即沮水也，东与泽泉合，水出沮东泽中，与沮水隔原，相去十五里，俗谓是水为漆水也。东流径薄昭墓南，冢在北原上。又径怀德城北，东南注郑渠，合沮水。又自沮直绝注浊水，泵白渠合焉，故浊水得漆沮之名也。沮循郑渠，东径当道城南。城在频阳县故城南，频阳宫也，秦厉公置。城北有频山，山有汉武帝殿，以石架之。县在山南，故曰频阳也。应劭曰：县在频水之阳。今县之左右，无水以应之，所可当者，惟郑渠与沮水。又东径莲芍县故城北，《十二州志》曰：县以草受名也，沮水又东径汉光武故城北，又东径粟邑县故城北，王莽更名粟城也。后汉封骑都尉耿夔为侯国。其水又东北流，注于洛水也。
