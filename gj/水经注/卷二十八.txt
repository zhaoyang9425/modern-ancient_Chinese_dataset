沔水又东过堵阳县，堵水出自上粉县，北流注之。
堵水出建平郡界故亭谷，东历新城郡。郡，故汉中之房陵县也。世祖建武元年，封邓晨为侯国。汉末以为房陵郡。魏文帝合房陵、上庸、西城，立以为新城郡，以盂达为太守，治房陵故县。有粉水，县居其上，故曰上粉县也。堵水之旁有别溪，岸侧土色鲜黄，乃云可啖。有言饮此水者，令人无病而寿，岂有信乎？又有白马山，山石似马，望之逼真。侧水谓之白马塞。盂达为守，登之而叹曰：刘封、申耽据金城千里，而更失之乎！为《上堵吟》，音韵哀切，有恻人心，今水次尚歌之。堵水又东北径上庸郡，故庸国也。《春秋》文公十六年，楚人、秦人、巴人灭庸。庸，小国，附楚，楚有灾不救，举群蛮以叛，故灭之以为县，属汉中郡。汉末又分为上庸郡，城三面际水。堵水又东径方城亭南，东北历山下，而北径堵阳县南，北流注于汉，谓之堵口。汉水又东，谓之涝滩，冬则水浅，而下多大石。又东为净滩，夏水急盛，川多湍洑，行旅苦之。故谚曰：冬涝夏净，断官使命。言二滩阻碍。又东过郧乡南，汉水又东径郧乡县南之西山，上有石虾蟆，仓卒看之，与真不别。汉水又东径郧乡县故城南，谓之郧乡滩。县故黎也，即长利之郧乡矣。《地理志》曰：有郧关，李奇以为郧子国。晋太康五年，立以为县。汉水又东径琵琶谷口，梁、益二州，分境于此，故谓之琵琶界也。
又东北流，又屈东南，过武当县东北，县西北四十里，汉水中有洲，名沧浪洲。庾仲雍《汉水记》谓之千龄洲，非也。是世俗语讹，音与字变矣。《地说》曰：水出荆山，东南流，为沧浪之水，是近楚都。故渔父歌曰：沧浪之水清兮，可以濯我缨；沧浪之水浊兮，可以濯我足。余按《尚书。禹贡》言，导漾水东流为汉，又东为沧浪之水，不言过而言为者，明非他水决入也，盖汉沔水自下有沧浪通称耳。缠络鄢郢，地连纪鄀。咸楚都矣。渔父歌之，不违水地，考按经传，宜以《尚书》为正耳。汉水又东为佷子潭，潭中有石碛洲，长六十丈，广十八丈，世亦以此洲为佷子葬父于斯，故潭得厥目焉，所未详也。汉水又东南径武当县故城北，世祖封邓晨子棠为侯国。内有一碑，文字磨灭，不可复识，俗相传言是《华君铭》，亦不详华君何代之士。汉水又东，平阳川水注之。水出县北伏亲山，南历平阳川，径平阳故城下，又南流注于沔。沔水又东南径武当县故城东，又东，曾水注之。水导源县南武当山，一曰太和山，亦曰上山，山形特秀，又曰仙室。《荆州图副记》曰：山形特秀，异于众岳，峰首状博山香炉，亭亭远出，药食延年者萃焉。晋咸和中，历阳谢允，舍罗邑宰，隐遁斯山，故亦曰谢罗山焉。曾水发源山麓，径越山阴，东北流注于沔，谓之曾口。沔水又东径龙巢山下。山在沔水中，高十五丈，广员一里二百三十步，山形峻峭，其上秀林茂木，隆冬不凋。
又东南过涉都城东北，故乡名也。按《郡国志》，筑阳县有涉都乡者也。汉武帝元封元年，封南海守降侯子嘉为侯国。均水于县人酒，谓之均口也。
又东南过酂县之西南，县治故城南临沔水，谓之酂头。汉高帝五年，封萧何为侯国也。薛瓒曰：今南乡酂头是也。《茂陵书》曰在南阳，王莽更名南庚者也。
又南过谷城东，又南过阴县之西，沔水东径谷城南，而不径其东矣。城在谷城山上，《春秋》谷伯绥之邑也。墉闽颓毁，基堑亦存。沔水又东南径阴县故城西，故下阴也。《春秋》昭公十九年，楚工尹赤迁阴于下阴是也。县东有冢。县令济南刘熹，字德怡。魏时宰县，雅好博古，教学立碑，载生徒百有余人，不终业而天者，因葬其地，号曰生坟。沔水又东南得洛溪口，水出县西北集池陂，东南流，径洛阳城，北枕洛溪，溪水东南注沔水也。
又南过筑阳县东，筑水出自房陵县，东过其县，南流注之。
沔水又南，泛水注之。水出粱州阆阳县。魏遣夏侯渊与张沔下巴西，进军宕渠。刘备军泛口，即是水所出也。张飞自别道袭张于此水，败，弃马升山，走还汉中。泛水又东径巴西，历巴渠北新城、上庸，东径泛阳县故城南，晋分筑阳立。自县以上，山深水急，在渚崩湍，水陆径绝。又东径学城南，梁州大路所由也。旧说，昔者有人立学都于此，值世荒乱，生徒罔依，遂共立城以御难，故城得厥名矣。泛水又东流注于沔，谓之泛口也。沔水又南径阙林山东，本郡陆道之所由。山东有二碑，其一即记阙林山，文曰：君国者不跻高堙下，先时或断山冈，以通平道，民多病，守长冠军张仲瑜乃与邦人筑断故山道，作此铭。其一《郭先生碑》，先生名辅，字甫成，有孝友悦学之美，其女为立碑于此，无年号，皆不知何代人也。沔水又南径筑阳县东，又南，筑水注之。杜预以为彭水也。水出梁州新城郡魏昌县界，县以黄初中分房陵立。筑水东南流径筑阳县，水中有孤石挺出，其下澄潭，时有见此石根，如竹根而黄色，见者多凶，相与号为承受石，所未详也。筑水又东径筑阳县故城南，县故楚附庸也。秦平鄢郢，立以为县。王莽更名之曰宜禾也。建武二十八年，世祖封吴盱为侯国。筑水又东流注于沔，谓之筑口。沔水又南径高亭山东，山有灵焉，士民奉之，所请有验。沔水又东为漆滩，新野郡山都县与顺阳，筑阳分界于斯滩矣。
又东过山都县东北，河南有固城，城侧沔川，即新野山都县治也。旧南阳之赤乡矣，秦以为县。汉高后四年，封卫将军王恬启为侯国。沔北有和城，即《郡国志》所谓武当县之和城聚，山都县旧尝治此，故亦谓是处为故县滩。沔水北岸数里，有大石激，名曰五女激。或言：女父为人所害，居固城，五女思复父怨，故立激以攻城。城北今沦于水。亦云：有人葬沔北，墓宅将为水毁，其人五女无男，皆悉巨富，共修此激以全坟宅。然激作甚工。又云：女嫁为阴县佷子妇，家赀万金，而自少小不从父语。父临亡，意欲葬山上，恐儿不从，故倒言葬我著渚下石碛上。佷子曰：我由来不奉教，今从语。遂尽散家财，作石冢，积土绕之，成一洲，长数百步。元康中，始为水所坏，今石皆如半榻许，数百枚聚在水中。佷子是前汉人。襄阳太守胡烈有惠化，补塞堤决，民赖其利。景元四年九月，百姓刊石铭之，树碑于此。沔水又东，偏浅，冬月可涉渡，谓之交湖。兵戎之交，多自此济。晋太康中得鸣石于此水，撞之，声闻数里。沔水又东径乐山北，昔诸葛亮好为《梁甫吟》，每所登游，故俗以乐山为名。酒水又东径隆中，历孔明旧宅北。亮语刘禅云：先帝三顾臣于草庐之中，咨臣以当世之事。即此宅也。车骑沛国刘季和之镇襄阳也，与犍为人李安，共观此宅，命安作《宅铭》云：天子命我于沔之阳，听鼓鞞而永思，庶先哲之遗光。后六十余年，永平之五年，习凿齿又为其宅铭焉。又东过襄阳县北，沔水又东径万山北，山上有《邹恢碑》，鲁宗之所立也。山下潭中，有《杜元凯碑》，元凯好尚后名，作两碑，并述己功，一碑沉之岘山水中，一碑下之于此潭，曰百年之后，何知不深谷为陵也。山下水曲之隈，云汉女昔游处也。故张衡《南部赋》曰：游女弄珠于汉皋之曲。汉皋即万山之异名也。沔水又东合檀溪水。水出县西柳子山下，东为鸭湖，湖在马鞍山东北，武陵王爱其峰秀，改曰望楚山，溪水自湖两分，北渠即溪水所导也。北径汉阴台西，临流望远，按眺农圃，情邈灌蔬，意寄汉阴，故因名台矣。又北径檀溪，谓之檀溪水。水侧有沙门释道安寺，即溪之名，以表寺目也。溪之阳有徐元直、崔州平故宅，悉人居。故习凿齿《与谢安书》云：每省家舅，纵目檀溪，念崔、徐之交，未尝不抚膺踌躇，惆怅终日矣。溪水傍城北注，昔刘备为景升所谋，乘的颅马西走，坠于斯溪。西去城里余，北流注于沔。一水东南出。应劭曰：城在襄水之阳，故曰襄阳。是水当即襄水也。城北枕沔水，即襄阳县之故城也。王莽之相阳矣。楚之北津戍也，今大城西垒是也。其土，古鄢、鄀、卢、罗之地，秦灭楚，置南郡，号此为北部。建安十三年，魏武平荆州，分南郡，立为襄阳郡。荆州刺史治，邑居殷赈，冠盖相望，一都之会也。城南门道东有三碑，一碑是《晋太傅羊祜碑》，一碑是《镇南将军杜预碑》，一碑是《安南将军刘俨碑》，并是学生所立。城东门外二百步刘表墓，太康中为人所发，见表夫妻，其尸严然，颜色不异，犹如平生。墓中香气远闻，三四里中，经月不歇。今坟冢及祠堂犹高显整顿。城北枕沔水，水中常苦蛟害。襄阳太守邓遐，负其气果，拔剑入水，蛟绕其足，遐挥剑斩蛟，流血丹水，自后患除，无复蛟难矣。昔张公遇害，亦亡剑于是水。后雷氏为建安从事；径践濑溪，所留之剑，忽于其怀跃出落水，初犹是剑，后变为龙，做吴均《剑骑诗》云：剑是两蛟龙。张华之言，不孤为验矣。沔水又径平鲁城南。城，鲁宗之所筑也，故城得厥名矣。东对樊城。樊，仲山甫所封也。《汉晋春秋》称：桓帝幸樊城，百姓莫不观，有一老父，独耕不辍。议郎张温使问焉，父笑而不答，温因与之言，问其姓名，不告而去。城周四里，南半沦水，建安中关羽围于禁于此城，会沔水泛溢三丈有余，城陷，禁降。庞德奋剑乘舟，投命于东冈。魏武曰：吾知于禁三十余载，至临危授命，更不如庞德矣。城西南有曹仁记水碑，杜元凯重刊其后，书伐吴之事也。
又从县东屈西南，淯水从北来注之。
襄阳城东有东白沙，白沙北有三洲，东北有宛口，即淯水所入也。沔水中有鱼梁洲，庞德公所居。士元居汉之阴，在南白沙，世故谓是地为白沙曲矣。司马德操宅洲之阳，望衡对字，欢情自接，泛舟褰裳，率尔休畅，岂待还桂柁于千里，贡深心于永思哉。水南有层台，号曰景升台，盖刘表治襄阳之所筑也。言表盛游于此，常所止憩。表性好鹰，尝登此台，歌《野鹰来曲》，其声韵似孟达《上堵吟》矣。沔水又径桃林亭东，又径岘山东，山上有桓宣所筑城，孙坚死于此。又有《桓宣碑》。羊祜之镇襄阳也，与邹润甫尝登之，及祜薨，后人立碑于故处，望者悲感，杜元凯谓之堕泪碑。山上又有《征南将军胡罴碑》，又有《征西将军周访碑》，山下水中，杜元凯沉碑处。沔水又东南径蔡洲，汉长水校尉蔡瑁居之，故名蔡洲。洲东岸西有洄湖，停水数十亩，长数里，广减百步，水色常绿。杨仪居上洄，杨颙居下洄，与蔡洲相对，在岘山南广昌里。又与襄阳湖水合，水上承鸭湖，东南流径岘山西，又东南流注白马陂水。又东入侍中襄阳侯习郁鱼池。郁依范蠡养鱼法，作大陂，陂长六十步，广四十步，池中起钓台。池北亭，郁墓所在也。列植松篁于池侧，沔水上郁所居也。又作石洑逗，引大池水于宅北，作小鱼池，池长七十步，广二十步。西枕大道，东北二边，限以高堤，楸竹夹植，莲芡覆水，是游宴之名处也。山季伦之镇襄阳，每临此池，未尝不大醉而还，恒言此是我高阳池。故时人为之歌曰：山公出何去，往至高阳池，日暮倒载归，酩酊无所知。其水下入沔。沔水西又有孝子墓。河南秦氏，性至孝，事亲无倦，亲没之后，负土成坟，常泣血墓侧。人有咏《蓼莪》，氏为泣涕，悲不自胜。于墓所得病，不能食，虎常乳之，百余日卒。今林木幽茂，号曰孝子墓也。其南有蔡瑁冢，冢前刻石为大鹿，状甚大，头高九尺，制作甚工。沔水又东南径邑城北，习郁襄阳侯之封邑也，故曰邑城矣。沔水又东合洞口，水出安昌县故城东北大父山，西南流，谓之白水。又南径安昌故城东，屈径其县南，县，故蔡阳之白水乡也。汉元帝以长沙卑湿，分白水、上唐二乡为春陵县。光武即帝位，改为章陵县，置园庙焉。魏黄初二年，更从今名，故义阳郡治也。白水又西南流，而左会昆水。水导源城东南小山，西流径金山北，又西南流径县南，西流注于白水。水北有白水陂，其阳有汉光武故宅，基址存焉，所谓白水乡也。苏伯阿望气处也。光武之征秦丰，幸旧邑，置酒极懽。张平子以为真人南巡，观旧里焉。《东观汉记》曰：明帝幸南阳，祀旧宅，召校官子弟作雅乐，奏《鹿鸣》，上自御埙篪和之，以娱宾客，又于此宅矣。白水又西合浕水，水出于襄乡县东北阳中山，西径襄乡县之故城北。按《郡国志》，是南阳之属县也。浕水又西径蔡阳县故城东，西南流注于白水，又西径其城南。建武十三年，世祖封城阳王祉世子本为侯国。应劭曰：蔡水出蔡阳，东入淮。今于此城南，更无别水，惟是水可以当之。川流西注，苦其不东，且淮源阻碍，山河无相入之理，盖应氏之误耳。洞水又西南流注于沔水。又东过中庐县东，维水自房陵县维山东流注之。
县，即春秋庐戎之国也。县故城南，有水出西山。山有石穴出马，谓之马穴山。汉时，有数百匹马出其中，马形小，似巴滇马。三国时，陆逊攻襄阳于此穴，又得马数十匹，送建业。蜀使至，有家在滇池者，识其马毛色，云其父所乘，马对之流涕。其水东流百四十里，径城南，名曰浴马港。言初得此马，洗之于此，因以名之。亦云乘出沔次浴之，又曰洗马厩。渡沔宿处，名之曰骑亭。然候水诸蛮，北遏是水，南壅维川，以周田溉，下流入沔。沔水东南流，径犁丘故城西，其城下对缮州，秦丰居之，故更名秦洲。王莽之败也，秦丰阻兵于犁丘。犁丘城在观城西二里。建武三年，光武遣征南岑彭击丰，四年朱祐自观城擒丰子犁丘是也。沔水又南与疏水合，水出中庐县西南，东流至具北界，东入沔水，谓之疏口也。水中有物，如三四岁小儿，鳞甲如鲮鲤，射之不可入。七八月中好在碛上自曝，膝头似虎，掌爪常没水中，出膝头，小儿不知，欲取弄戏，便杀人。或曰人有生得者，摘其皋厌可小小使，名为水虎者也。
又南过县东北，沔水之左，有骑城，周回二里余，高一丈六尺，即骑亭也。县，故楚邑也。秦以为县，汉高帝十一年，封黄极忠为侯国。县南有黄家墓，墓前有双石阙，雕制甚工，俗谓之黄公阙。黄公名尚，为汉司徒。沔水又东径猪兰桥。桥本名木兰桥，桥之左右，丰蒿荻，于桥东刘季和大养猪，襄阳大守曰：此中作猪屎臭，可易名猪兰桥。百姓遂以为名矣。桥北有习郁宅，宅侧有鱼池，池不假功，自然通洫，长六七十步，广十丈，常出名鱼。沔水又南，得木里水会。楚时，于宜城东，穿渠上口，去城三里。汉南郡太守王宠又凿之，引蛮水灌田，谓之木里沟，径宜城东而东北入于沔，谓之木里水口也。
又南过宜城县东，夷水出自房陵，东流注之。
夷水，蛮水也。桓温父名夷，改曰蛮水。夷水导源中庐县界康狼山，山与荆山相邻。其水东南流，历宜城西山，谓之夷溪。又东南径罗卅城，故罗国也。又谓之鄢水，《春秋》所谓楚人伐罗渡鄢者也。夷水又东南流，与零水合，零水即沶水也。上通梁州没阳县之默城山，司马懿出沮之所由。其水东径新城郡之沶乡县，县，分房陵立，谓之沶水。又东历𫐉乡，谓之𫐉水。晋武帝平吴，割临沮之北乡，中庐之南乡，立上黄县，治𫐉乡。沶水又东历宜城西山，谓之沶溪。东流合于夷水，谓之沶口也。与夷水乱流东出，谓之淇水。径蛮城南，城在宜城南三十里，《春秋》莫敖自罗败退，及鄢，乱次以济淇水是也。夷水又东注于沔。昔白起攻楚，引西山长谷水，即是水也。旧堨去城百许里，水从城西，灌城东入，注为渊，今熨斗陂是也。水溃城东北角，百姓随水流死于城东者，数十万，城东皆臭，因名其陂为臭池。后人因其渠流，以结陂田。城西陂谓之新陂，覆地数十顷。西北又为土门陂，从平路渠以北，木兰桥以南，西极土门山，东跨大道，水流周通。其水自新陂东入城。城，故鄢郢之旧都，秦以为县，汉惠帝三年，改曰宜城。其水历大城中，径汉南阳太守秦颉墓北，墓前有二碑。颉，鄀人也，以江夏都尉出为南阳太守。径宜城中，见一家东向，颉住车视之，曰：此居处可作冢。后卒于南阳，丧还至昔住车处，车不肯进，故吏为市此宅，葬之，孤坟尚整。城南有宋玉宅。玉，邑人，隽才辩给，善属文而识音也。其水又径金城前，县南门有古碑，犹存。其水又东出城，东注臭池。臭池溉田，陂水散流，又人朱湖陂，朱湖陂亦下灌诸田，余水又下入木里沟。木里沟是汉南郡太守王宠所凿，故渠引鄢水也，灌田七百顷，白起渠溉三千顷，膏良肥美，更为沃壤也。县有太山，山下有庙，汉末名士居其中，刺史二千石卿长数十人，朱轩华盖，同会于庙下。荆州刺史行部见之，雅叹其盛，号为冠盖里，而刻石铭之。此碑于永嘉中始为人所毁，其余文尚有可传者。其辞曰：峨峨南岳，烈烈离明。实敷俊义，君子以生。惟此君子，作汉之英。德为龙光，声化鹤鸣。此山以建安三年崩，声闻五六十里，雉皆屋雊。县人恶之，以问侍中庞季，季云山崩川竭，国土将亡之占也。十三年，魏武平荆州，沔南雕散。沔水又径鄀县故城南，古鄀子之国也。秦、楚之间，自商、密迁此，为楚附庸，楚灭之以为邑。县南临沔律，津南有石山，上有古烽火台。县北有大城，楚昭王为吴所迫，自纪郢徙都之，即所谓鄢、鄀、卢、罗之地也，秦以为县。沔水又东，敖水往之。水出新市县东北，又西南径太阳山，西南流径新市县北，又西南而右合枝水，水出大洪山而西南流，径襄阳鄀县界西南，径狄城东南，左注敖水。敖水又西南流注于沔，寔曰敖口。沔水又南径石城西，城因山为固，晋太傅羊祜镇荆州立。晋惠帝元康九年，分江夏西部，置竟陵郡。治此。沔水又东南与臼水合，水出竟陵县东北聊屈山，一名卢屈山，西流注于沔。鲁定公四年，吴师入郢，昭王奔随，济于成臼。谓是水者也。
又东过荆城东，沔水自荆城东南流，径当阳县之章山东。山上有故城，太尉陶侃伐杜曾所筑也。《禹贡》所谓内方至于大别者也。既携带沔流，寔会《尚韦》之文矣。沔水又东，右会权口。水出章山，东南流径权城北，古之权国也。《春秋》鲁庄公十八年，楚武王克权，极叛，围而杀之、迁权于那处是也。东南有那口城。权水又东入于沔。沔水又东南与扬口合，水上承江陵县赤湖。江陵西北有纪南城，楚文王自丹阳徙此，平王城之。班固言：楚之郢都也。城西南有赤坂冈，冈下有渎水，东北流入城，名曰子胥渎，盖吴师入郢所开也，谓之西京湖。又东北出城西南，注于龙陂，陂，古天井水也，广圆二百余步，在灵溪东，江堤内。水至渊深，有龙见于其中，故曰龙陂。陂北有楚庄王钓台，高三丈四尺，南北六丈，东西九丈。陂水又径郢城南，冻北流，谓之扬水。又东北，路白湖水注之。湖在大港北，港南曰中湖，南堤下曰昏官湖，三湖合为一水，东通荒谷，荒谷东岸有冶父城，《春秋传》曰：莫敖缢于荒谷，群帅囚于冶父。谓此处也。春夏水盛，则南通大江，否则南迄江堤，北径方城西。方城即南蛮府也。又北与三湖会，故盛弘之曰：南蛮府东有三湖，源同一水，盖徙治西府也。宋元嘉中，通路白湖下注扬水，以广运漕。扬水又东历天井北，井在方城北里余，广圆二里，其深不测。井有潜室，见辄兵。西岸有天井台，因基旧堤，临际水湄，游憩之佳处也。扬水又东北流，东得赤湖水口，湖周五十里，城下陂池，皆来会同。湖东北有大暑台，高六丈余，纵广八尺，一名清暑台，秀宇层明，通望周博，游者登之，以畅远情。扬水又东入华容县，有灵溪水，西通赤湖水口，已下多湖，周五十里，城下陂他，皆来会同。又有子胥渎，盖人郢所开也。水东人离湖，湖在县东七十五里，《国语》所谓楚灵王阙为石郭陂，汉以象帝舜者也。湖侧有章华台，台高十丈，基广十五丈。左丘明曰：楚筑台于章华之上。韦昭以为，章华亦地名也。王与伍举登之。举曰：台高不过望国之氛祥，大不过容宴之俎豆。盖讥其奢而谏其失也。言此渎，灵王立台之曰漕运所由也。其水北流注于扬水，扬水又东北与柞溪水合，水出江陵县北，盖诸池散流、咸所会合，积以成川。东流径启宗之垒南，当驿路，水上有大桥，隆安三年，桓玄袭殷仲堪于江陵，仲堪北奔，缢于此桥。柞溪又东注船官湖，湖水又东北入女观湖，湖水又东入于扬水。扬水又北径竟陵县西，又北纳巾、吐柘，柘水即下扬水也。巾水出县东百九十里，西径巾城。城下置巾水戍，晋元熙二年，竟陵郡巾水戍得铜钟七口，言之上府。巾水又西径竟陵县北，西注扬水，谓之巾口。水西有古竟陵大城，古郧国也。郧公辛所治，所谓郧乡矣。昔白起拔郢，东至竟陵，即此也。秦以为县，王莽之寄平矣。世祖建武十三年，更封刘隆为侯国。城旁有甘鱼陂，《左传》昭公十三年，公子黑肱为令尹，次于鱼陂者也。扬水又北注于沔，谓之扬口，中夏口也。曹太祖之追刘备于当阳也，张飞按矛于长坂，备得与数骑斜趋汉津，遂济夏口是也。沔水又东得浐口，其水承大浐、马骨诸猢水，周三四百里，及其夏水来同，渺若沧海，洪潭巨浪，萦连江沔。故郭景纯《江赋》云：其旁则有朱浐、丹漅是也。
又东南过江夏云杜县东，夏水从西来注之。
即堵口也，为中夏水。县，故亭，《左传》若敖娶于是也。《禹贡》所谓云土梦作，故县取名焉。县有云梦城，城在东北。沔水又东径左桑，昔周昭王南征，船人胶舟以进之。昭王渡沔，中流而没，死于是水。齐、楚之会，齐侯曰：昭王南征而不复，寡人是问。屈完曰：君其问诸水滨。庾仲雍言：村老云：百姓佐昭王丧事于此，成礼而行，故曰佐丧。左桑，字失体耳。沔水又东合巨亮水口。水北承巨亮湖，南达于沔。沔水又东得合驿口，庾仲雍言：须导村耆旧云：朝廷驿使，合王丧于是，因以名焉。今须导村正有大敛口，言昭王于此殡敛矣。沔水又东，谓之横桑，言得昭王丧处也。沔水又东，谓之郑公潭，言郑武公与王同溺水于是。余谓世数既悬，为不近情矣。斯乃楚之郑乡，守邑大夫僭言公，故世以为郑公潭耳。沔水又东得死沔，言昭王济沔自是死，故有死沔之称，王尸岂逆流乎？但千古芒昧，难以昭知，推其事类，似是而非矣，沔水又东与力口合，有溾水，出竟陵郡新阳县西南池河山，东流径新阳县南，县治云杜故城，分云杜立。溾水又东南，流注宵城县南大湖，又南入于沔水，是曰力口。沔水又东南，溾水入焉。沔水又东径沌水口，水南通县之太白湖，湖水东南通江，又谓之沌口。沔水又东径沌阳县北，处沌水之阳也。沔水又东径临嶂故城北，晋建兴二年，太尉陶侃为荆州，镇此也。
又南至江夏沙羡县北，南入于江。
庾仲雍曰：夏口亦曰沔口矣。《尚书。禹贡》云：汉水南至大别入江。
《春秋左传》定公四年，吴师伐郢，楚子常济汉而陈，自小别至于大别。京相璠《春秋土地名》曰：大别，汉东山名也，在安丰县南。杜预《释地》曰：二别近汉之名，无缘乃在安丰也。按《地说》言：汉水东行，触大别之阪。南与江合，则与《尚书》、杜预相符，但今不知所在矣。
