靖康中帙六十七。
起靖康二年四月九日戊辰，尽十日乙巳。
邦昌遣谢克家来归大宋受命之宝于帅府太后遣侄权卫尉少卿孟忠厚赍书劝进于大元帅。
《书》曰：吾自处道宫垂三十载乃者都城失守二帝北迁无事悲摧实无生意忽承中旨俾正号名退惟间废之馀当此危亡之际冒居宠数诚亦何心沥恳再三莫之听许乃以此月五日入延福宫而百辟建方请权听政顾早衰多病。且久去宫闱岂复能堪朝廷大事言念赵氏举宗之尽去人思宋德之实深不属老身谁当此责是用夙宵黾勉期济艰难然神器久虚必须真主今中外近属唯王一人矧。又忠勇英明四方属望入继大统非王而谁已遣冯澥李回告王传序之意王其速驱与卫入处宸居上以安九庙之灵下以弭四方之变吾婴此重负既付托得人当便辞几务之烦以就安闲之适今遣侄权卫尉少卿孟忠厚亲承动静并道吾意夏初微暑更慎保调四月（阙）日母致书元帅大王。
邦昌遣谢克家来归玉玺一纽其篆文曰：大宋受命。
之宝大元帅府僚属引克家捧宝前跪以进王王谦拒久之恸哭不受已而跪受命汪伯彦司之伯彦跪捧用藏巾箧守之惟谨。
耿延禧中兴记曰：邦昌遣谢克家及孟大母遣侄忠厚同赍大宋之宝及大母手书劝进帅府官僚耿南仲以下引谢克家等见南仲奉大宋之宝授上上恸哭群臣皆恸上跪受宝读书讫谒者引见谢克家孟忠厚如宾客之仪上谓延禧等曰：张子诚能知礼使其不知分而妄作吾必以兵取之所伤可胜计哉！得免吾举兵亦可取矣。初闻谢克家赍宝至或者谓邦昌自受楚则赍大宋宝来彼无用者耳既闻邦昌迎大母等恭顺状上始不信上再命延禧作书谕诸道帅令逐头项人马只于京城下寨听候指挥不得发一人一骑入城。
谢克爱辩事伪楚进状云：右臣准尚书省劄子朝请郎提举杭州洞霄宫谢克家进状七月十六日奉圣旨令臣开具当时因依闻奏者臣契勘先于靖康二年三月一日张邦昌入尚书省臣旧不识邦昌当日方见臣便以言动之因说相公辅两朝出使逾年终免祸难。若非忠义何以及此邦昌云：自来恨未拜识臣言相公曾察今日人情所向乎！今日人情畏金人兵威耳金人去后能保人心如今日乎！邦昌曰：诚如是也。臣曰：当今康王在外元祐皇后在内天意亦可见矣。邦昌曰：是邦昌之心也。后见邦昌臣说相公今日权宜济难须是便做个痕迹令人晓了邦昌问臣当如何臣说将来不须入到禁中须于内东门里阁子中安下不须见宫人辈。又劝邦昌遇有金使方著送来衣服平日只著常服其馀并是随众同见至初七日王时雍申明乞差官分管职事臣其时不肯承当门下省人吏来参臣亦设椅请坐以示坚不承当之意邦昌自谓臣曰：忘省中之语耶。若虚著窠阙被军前差将来人如何臣当时已倾心陛下再三思得利害实是如此。若军前差人则城中束手做事不得矣。所以含羞忍耻者以图大计也。自后臣。又累劝邦昌不可称圣旨不可用卫士排立不可坐紫宸垂拱等殿不可改年号不可肆赦后。又见欲与朝士差遣臣思得邦昌不能尽用臣言。若更别用不是当人恐妨大计故臣累说今日岂是差除之时如是阙官不得已不如。且用旧人臣。又劝邦昌差人迎立陛下臣说康王当今合立者也。当遣使道迎立之意城中便。
是功臣不然即叛臣矣。为功臣为叛臣只在此举，岂可少缓耶邦昌曰：非是少缓只是兵戈如此何缘遣使去得臣说须是预先差人使军民晓了其差人月日将来亦可验实所以节次差谢克家等是也。臣此等事未尝与人详说虑有自矜之嫌今既奉圣旨令臣开具因依即不敢隐漏谨开录奏闻伏候敕旨。
秦湛回天录曰：邦昌三月入都省是日吕好问晚见邦昌邦昌邀衩衣相见先是初闻皇城司定议吕公忧惧甚，或曰：吕勤与邦昌颇熟吕公问勤曰：邦昌何如人勤曰：旧日见渠小胆怕事特甚故吕公求间见便以言动之曰：相公辅相两朝人望为允出使逾年卒免灾祸。若非忠义所感何以至此邦昌曰：久闻盛名常恨未得拜见吕公。又问虏（改作敌）中所为邦昌曰：却时得与肃王相见昨肃王不快邦昌逐日看觑亲自与他合药幸得肃王安乐昨回来过邢州城下铁骑不满千人忽回城作一字阵城中更无人敢出中国人柔弱如此既到国相军中差十数甲士监守夜间虽翻身亦上床觑当吕公曰：此虏（改作敌）人之情也。相公知今日人情所向乎！今日人情畏金人兵威耳今金人既去复保人情如今日乎！张变色曰：然吕公曰：女真言语不通皆是契丹深怨朝廷。又春间发遣燕人非理今燕人遂为血雠反臣夷狄（删此四字）相与谋画要去赵氏岂留馀力然康王在外他不知所在元祐皇后在内他亦不知天意亦可见岂人力能违天也。相公。若权宜应副粘罕（改作尼堪）之决便作还下笔昨宗社之谋则天人皆应变祸为福矣。邦昌曰：此邦昌之心也。望相公密其谋恐有爱利者惑乱视听也。吕公入省中再见邦昌曰：相公今日权宜济难须从初便做个痕迹使人晓了邦昌曰：当如何吕公曰：虏（改作敌）中送来衣服。若遇虏（改作金）使方可著他时只与士大大常服相见可也。今。又不可用卫士排立不可山呼。又有一事相公不。若只在会通门外劄子中安不下要入禁中先朝宫人不可相见如阙人使唤亲戚处借一两妇女使唤可也。邦昌曰：外人岂敢带他入去吕公曰：劝相公不要入到里面恐卫士闻之愤怒也。以吕公权门下省吕公坚辞不肯当邦昌曰：忘省中之语耶。若虚著窠阙被军中差人柰何吕公曰：乞差官以次权摄邦昌。若二帅问因何不依次官则大家都不稳便吕公思得。若军中差人来则（下添城字）内束手做事不得矣。吴开莫俦自虏（改作金）营回虏（改作金）相。
刘彦宗侍中言一千年后亦不得说者赵字明日虏（改作敌）中贵人十数辈至南薰门曰：康王我掌股上物当以王千骑取之今安在吕公对曰：康王便不知所在大王贵人在国门之外尚。且不知围城之中如何得知左右劝公语言大峻或有不测吕公曰：某尽懔家应有鬼神护助。若事不捷用此系腰带子便自经也。天地当鉴此心必不降祸吕公曰：事急矣。募人持书上大元帅谓大王所领兵。若可当虏（改作敌）则俟虏（改作其）归可邀击以迎二圣。若彼众我寡即宜远避。若二圣不可回革于城中议定愿大王自立为宗庙社稷之计以雪二圣之耻大王。若不自立恐有不应立而立者臣世受国恩身家宗族皆不敢顾所以敢为此言愿大王痛察虏（改作金）人立邦昌或劝坐紫宸殿垂拱殿吕公谓邦昌曰：岂真个做乎！邦昌矍然吕公语邦昌曰：相公宜早遣使推戴康王城内便是功臣。若先为城外推戴策立城内便是叛臣为功臣为叛臣只在此举，岂可少缓耶邦昌曰：非是少缓兵戈如此岂容遣使耶吕公曰：但预先差人使军民知之将来纵有别人策立亦可验差人月日则心迹自明不然岂但相公不能自保某辈家属，岂可保耶，于是差谢克家赍传国宝往大元帅府。
大元帅府僚属定即位南京之议。
日历（改作记）曰：戊辰幕府群僚耿南仲等会于麟嘉堂集议王即位事诸将及官吏，或曰：济州，或曰：南京前两夕四邻郡邑初夜望济州红光属天如赤鸟翔翥皆谓是火光达旦村人入城乃知非火识者谓火光乃宋火德之符亦如周武王赤乌之瑞也。济州父老军人无虑万计以祥光所发乃诣麾下乞王即宝位于济州幕府群僚曰：南京实艺祖兴王应天顺人之地王宜即帝位于南京绍隆先烈于时宗室仲琮等议昔晋安帝蒙尘西土大将军武陵王遵在制行事今二帝北迁大王不当即位只宜用晋武陵王故事称制行事不改元幕府群僚同难曰：昔唐明皇帝遭安禄山之难车驾入蜀诏皇太子为天下兵马大元帅拜裴冕为御史中丞副之冕与杜鸿渐崔漪等请皇太子即帝位其辞大略以主上狩蜀宗社神器要有所归宜正位号有如逡巡失亿兆心则大事去矣。皇太子始即帝位于灵武卒能克复两京迎上皇大驾于蜀况今日之祸二圣北迁邦昌僭伪天下惶惶有甚于天宝时大王以太上皇之子皇帝之弟入继。
大统其谁不以为宜矧皇帝命大王以兵马大元帅睿意可见矣。今天下兵马会合不于此时蚤正位号将恐奸雄乘隙摇毒纷纷宜用唐肃宗故事推戴大王即尊位以定天下实宗庙社稷之福群黎百姓之幸何。且称制徒取法晋武陵王实无以利国家而安祖宗在天之灵慰二圣南望之心也。延禧徐谓仲琮曰：公是宗室，岂不避嫌会有窜逸自虏（改作敌）寨归者传太上皇圣语康王可便即皇帝位。又衣里蜡封方二寸许亲笔二字曰：即真益昭天命之符二圣相授之至意仲琮等议遂屈，于是劝即帝位南京之议定矣。克择官王符选择得四月二十一日庚辰具以呈禀王慨叹可之。
中兴记曰：是时议上即位于济州或南都未定济州父老军人数万诣辕门乞即位于济州群臣议即位于南都便乃集议于麟嘉堂宗室仲琮等数人议不当即位当著淡黄衣称制不改元下书诰四方南仲延禧世则曰：二圣北狩天下不可一日无君道君之子皇帝之弟唯上一人已建大元帅统天下兵不于此时正位号以定天下天下无所统一将生乱称制不改元那可久必即大位而后天下定况有自虏（改作敌）寨归者道上皇语云：可告康王即大位为宗庙社稷计。若即位乃道君之心宗庙社稷之福也。何淡衣称制以取天下之疑生奸雄之谋乎！仲琮议屈遂定即帝位于南都。
十日己巳张邦昌避位。
周懿文奏徐秉哲已依旧开封尹窃虑亦合却还大理卿职事可依旧权开封尹见权执政并免佥书旧职孙瑾许缓并致仕将作少监苏馀庆兵部侍郎唐恕太常丞唐元衡乞致仕不允卢襄权兵侍六人乞还旧任。
卢襄去冬以侍郎乞宫祠沈晦时为给事中吴开莫俦至此尤为恐惧盖当时为虏（改作金）人驱使出入传道指挥如仆隶日遭诟骂至于持废立文字推册邦昌皆涉此二人今知去住不得乃辞免。
赵子崧缴张邦昌与翁彦国书状。
据经制使翁徽猷申今月初十日午时朝散郎尚书户部员外郎李健奉议郎陈戬至彦国军前赍到张邦昌书一本实封印记除已缴连赍申大元帅大王行府外今录白到一本连黏在前申当司者右件录白到张邦昌书一本连黏在前今月初十日卯时据。
太康县申开封府差人送到四月二日黄纸手本一道全是登极赦意某即时行下太康县不得行出及遍下诸路不得施行惟听大元帅行府之命至当日未时据太康县申准知太康县事大夫引为据进奏院申准开封府指挥拘收初七日弓手丁进葛政赍去尚书礼部颁降到黄纸上印手本立便火急令差去人申缴前来以凭缴纳不管误事县司除已收元降手本缴送去急申乞照会某窃惟兵事贵速几不可失事久生变虽悔何及子崧与翁彦国巳差翁挺吕翊中奉状诣府伏望大元帅大王俯徇劝请速正位以系天下之望以折逆臣之心子崧等除已一面进师城外以听王旨外伏候王旨。
赐进士出身头品顶戴四川等处承宣布政使司布政使清苑许涵度校刊。
※卷九十二校勘记。
邦昌遣谢克爱来归大宋受命之宝于帅府（此十七字应另一行在四月某日母致书元帅大王后此系误简）及孟太母（太母误作大母下同）。若更别用不是旧人（旧误作当）忽向城中作一字阵（向误作回）他时只与士大夫常服相见可也。（大夫误作大大）因何不依次差官（脱差字）则内里束手（脱里字）当以五千骑取之（五误作王）康王便不知所在（一作康王出使不知所在）并免签书旧职（签误作佥）六人乞还旧任（任应作职）卢襄去冬（至）乃辞免（此段应接上条误作另行）全是道登极赦意（脱道字）黄纸手书（手书误作手本下同）请速正位号（脱号字）以听王指挥外（指挥误作旨）。
