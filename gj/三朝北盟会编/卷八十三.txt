靖康中帙五十八。
起靖康二年二月二十一日辛巳，尽三月初六日丙申。
二十一日辛巳大元帅宿任城县。
大元帅早发中都晚宿任城是夕北兵仍怀惧敌不乐南去纵横置椅棹于大街以限阻往来将发火谋乱张俊刺知巡寨得贼斩首以徇是夜诸营警严皆不敢寐。
金人移文催发宗室南班官。
金人移文宗室南班官等须管二十五日前解发尽绝并不许漏落一人开封府委官使臣小火下散行搜索大街小巷无不周遍如捕获盗贼每得宗室及家属悉被拘监饥饱不问以待发遣出城。
二十二日壬午大元帅宿山口镇。
大元帅早发任城晚宿山口镇耿南仲汪伯彦耿延禧董耕（删此字）耘高世则方侍食有济南府镇赵不群所部民兵告军人谋放火作乱系同火出首王密遣张俊擒捕到首谋者訉之无异辞令凌迟处斩馀皆不问厚赐告人金帛犒以酒食自此作乱者方息。
二十三日癸未大元帅至济州。
王早发山口镇申刻至济州京东西路提点刑狱李端弼高士瞳守臣张存通判李迨及士庶出闻以迎王入城欢声夹路。
中兴记曰：二十三日至济州是时元帅军济州自黄河而南分布勤王之师宗泽屯澶州以拒虏（改作敌）之在卫南韦城者闾邱升屯濮州以拒虏（改作敌）之在临濮南华者黄潜善在曹州以拒虏（改作敌）之在考城者赵野范讷在南京以御虏（改作敌）之在宁陵襄邑者向子諲在宿赵子崧在钜野何志同在许皆围京师未得进或劝约诸道同日大进兵鏖战决胜负于一日，或以为虏（改作敌）在城上外逼之则下而入有不可言者。又惑于曹辅张澂之说未敢前。
金人取太学录黄丰杨愿。
黄丰杨愿皆举人学录近试选每占高等金人忽移文取之或疑谓是前所发进士三十人中有仞者言其姓名乞取赴军前二人皆托疾竟得免行。
二十四日甲申金人杀礼部尚书梅执礼侍郎程振陈知质给事中安扶鞭御史胡唐老等四人。
遗史曰：金人移文督责金银极为峻切官司惊惧莫知所措迨晚乃追四壁提举根括金银官梅执礼等四人及催促金银官黎确等四人并赴军前黏罕（改作尼堪）震怒拂膺作色叱责已而命执提举官四人于监军处杀之，于是执礼振知质扶皆被害复使令籖首令众弃尸于南薰门下。又命执催促金银官胡唐老胡舜陟黎确等四人各鞭背五十放还唐老遂死确等号泣过市自是人心益忧惧谓杀侍从捶台谏疑启变乱之端定在朝暮持兵器巡警者。又复如初自丙寅以后金人使命入城者渐渐径造宫阙如诣私室折花饮酒自相娱乐或乘醉插花满头联鞯而行旁。若无人观者无不切齿先是车驾未还百姓惶恐以为金银不足各随其家所有而出复得万两纳去贼（改作敌）求索不已须待元数满足。又令户部尚书梅执礼主东壁开封府尹程振主南壁礼部侍郎安扶主西壁工部侍郎陈知质主北壁使搜索百姓所藏金帛皆亲至其家发掘凡十馀日梅执礼谓程振等曰：金人讲和已定但以金银邀车驾金人。若须元数铜铁亦恐不足黏罕（改作尼堪），岂不知此事不如结罪状申绝塞其所请，于是四人共结罪状言金银并已搜括更无铢两如后不同甘依军法以申军前军前复。
索金银官司称已申去称无有金人以为居民藏匿不肯尽数送纳因医官内官乐官三等人于元帅处下状称本家有窖藏金银乞下开封府取归黏罕（改作尼堪）谓三人曰：只汝三人敢藏金银三人复称在京权贵豪富人家各有窖藏不曾献纳。又内侍等有说黏罕（改作尼堪）者曰：今城中百姓乏食家家急欲得米试令开场以米梦出籴许以金银博易便可见其有无之实黏罕（改作尼堪）从之下令开封府开场粜米。又以官钱高价收买置十数场金每两三十五贯银每两五贯五百文金每两博米四斗银每两博米一斗时百姓固藏金银复见金人无去意城中粮乏惟忧饥死。又争以易米麦初城破军民诈为金人劫取金银者至是争持以易有贫民兵卒以十馀铤金易数石麦者黏罕（改作尼堪）等愈疑多有藏匿持以责府尹官吏曰：公言无有博易何多官吏不能为之对遂杀执礼等四人。又斩其首许其家以金银收赎或云：虏（改作敌）欲尽城中物乃因蓝等复取金银过军前责执礼等以不实故害之。
朝野佥言曰：，或谓金人所以杀四人之缘由欲结兵以救二圣会与王时雍议事不协时雍以闻金人欲明正其罪恐动众心故以金银事杀之。若为金银事自有四壁根括执礼为副留守非其职也。。
宣和录曰：虏（改作金）人般运器物自阳武九十里渡黄河入北清州径趋金国二帅左右姬侍各数百秀曼光丽（删此四字）紫帻青袍金束带为饰他将亦不下十人壁中珍宝山积求取无厌内使权贵鬻爵纳赂各归于虏（改作敌）犹以为未足遣使督责旁午四壁以从官台官各一人提举催促府中差官巡门提辖四壁。又添官十员措置收买仍令诸仓以米豆换之再纳金七万五千五百八十两银一百一十四万五千三百两表段四万八千四百匹。又遣使人提举官以金帛迟延坚欲勒赴军前尝曰：京城总七百万户除无力下户宁不出金银一锭耶明日虏（改作敌）使来勒留守大尹提举人供状银五日纳足完数二十五日虏（改作敌）使赵少监传监军指挥请八人提举官赵南薰门受约束人皆重其出相谓曰：吾侪傥出门必留营中不返矣。，或曰：受朝廷文字催促才五日今三日而所纳之数比前一月反倍之复何罪可留正犹豫虏（改作间）。又遣萧将军促之不得巳遂行既出门监军金牙郎君者倨坐呵责不容辩梅执礼等四人皆击死仍。
斩之弃其尸门下今其家以金银赎侍御史胡舜陟殿中侍御史胡唐老监察御史姚舜明黎确各杖百馀几死乃下令曰：根括官已正典刑金银或尚不足当纵兵自索。
二十五日乙酉大风埃不可行以官序科金银表段。
金人以金银数少科定在京官员执政官金二百两银二千两表段五百匹侍从官金一百两银三百两表段一百匹以次及选人校尉尽科定数目令日下送纳如迟全家押赴军前人心恐惧。
二十六日丙戌夜白气费斗。
二十七日丁亥大元帅府措置印卖盐钞。
大元帅驻于济州虑经费不给随军转运使梁扬祖建白京城围闭盐法不通私商公行国之利源徒成虚设乞权宜比类在京榷货务法措置印造给卖东北盐钞许客人入纳见钱买钞引前去两路盐场请领盐货候金人退京师城开日住罢从之寻委扬祖权总领措置财用杨渊副之置局印造钞引节次分给济濮州广济军兴仁东平济南府沿流州军自是公私称便军须供亿遂有羡馀而敛不及民。
金人令百官劝进张邦昌。
唐笥饮药卒。
或云：服脑子或云：服大黄而死。
唐恪字钦叟绍圣中毕渐榜登第靖康元年再拜天官除同知枢密院事进中书侍郎八月拜少宰附耿南仲排李纲专主和议尝建白谓虏（改作金）人秋高马肥必再来乞驾幸长安为纲所阻遂乞祠侍御史胡舜陟上疏言其奸罢相除太乙宫使至是饮药而毙汴都记曰：朝廷以唐恪为相恪俗吏昏懦无能军民。且欲击之冯澥对上曰：且陛下取曹司为宰相事将柰何恪专务交缔内侍通济为奸临事丧机士大夫，或以奇谋秘计献于恪恪厉声曰：此时甚易见措置士亦自沮不复言二月半间先丧其夫人恪遂服大黄作腹病以死是时金人正取之恪以前宰相恐不免故自裁。
朝野佥言曰：金人初六日变议十三日群集议于尚书省议推戴张邦昌金人有榜百官观之有泣涕者恪大恸一年少郎君斥恪曰：公为丞相不能为朝廷计事以至今日况朝中皆亡国之大夫也。平时鬻卖官爵习蔡京不法所为犹厚颜赴议举异姓实负国家哭之何益。
三十日庚寅吴开莫俦来报云：邦昌来日先入城以观人情。
仍令开俦语城内人万一有疏虞即一城尽为血池更不他择矣。，于是治尚书令厅及西府以待之。
三月一日辛卯朔太宰张邦昌入南薰门。
遗史曰：金人告报城中欲遣张邦昌入城御史台检准故例宰相入城百官合迓于门径行晓论文武百官于未时前诣南薰门迓少宰公相如期而集者凡数千人士庶往观者。又数万人范琼江长源诸统制官等领兵分列左右自州桥至门下森布如织申刻邦昌入门百官班迎于道城外以铁骑裹送及门而返交割与范琼有说谕在京诸军民曰：交割取一个活张相公致他死后便是恁懑不肯推戴故杀了他也。即入憩于幕次与从官语移时入居尚书省令从官乡监郎官十员昼夜宿直续增作十员掌管事务并使臣十五员只应三衙门官亦同宿守虏（改作金人）令劝进集议于尚书省尚书令厅榜留守司今月一日元帅府津送到太宰入城已具军民推戴文状申军前去讫今来合取指挥右晓示各令知悉。
佥言曰：初邦昌在燕自正月间金人令同肃王等至京城下方百官推戴时邦昌皆不知也。黏罕（改作尼堪）斡离不（改作斡里雅布）令王汭持推戴文字示邦昌邦昌读前后文毕大惊曰：赵氏无罪遽蒙废灭邦昌所不敢闻必欲立邦昌请继以死二酋（改作帅）令王汭召邦昌邦昌曰：元与肃王曹驸马奉使每元帅召即三人俱行不可独往汭强之以行至二酋（改作帅）前二酋（改作帅）说推戴意邦昌坚避如是者半日二酋（改作帅）知邦昌不可强乃诡邦昌曰：大金皇帝有诏令立宋之太子以公为相善为辅佐母使败盟请公入城邦昌入城纱帽凉衫以扇障面呵喝如宰相仪径诣尚书省下马百官拜阶下邦昌答拜金人有旨如三日不伏推戴先戮大臣次尽杀军民百官父老哭告拜邦昌令即权宜之计救取一城老小王时雍徐秉哲吕好问曰：大金欲册立太宰三日不立将夷宗庙杀生灵邦昌谓时雍等曰：诸公怕死乃掇送与邦昌虽督责而归焉可免祸身为大臣岂忍篡逆耶有死而已时雍等强之邦昌引刀自裁众夺之遂议申推戴文字至金国军前。
靖康小雅曰：邦昌初尚愿义。且坚避久之百官有进言于邦昌相公宜从权他日相公为伊尹为王莽皆。
在相公邦昌乃勉从之曰：邦昌以九族保此一城人。又尝欲以刀绳自裁，或曰：相公城外不死今欲使涂炭一城耶遂已。
三月二日壬辰金人入文字来限三日立邦昌不立城中尽行杀戮都人震恐。
差事务官。
是日差给事中马寿隆中书舍人李熙靖左谏议大夫洪刍兵部尚书吕好问工部侍郎何昌言军器监王绍吏部员外郎王及之礼部员外郎董户部员外郎李彳建工部员外郎李士观刑部员外郎吕勤仓部员外郎曾慥光禄少卿黄堂传著作郎颜博文充事务官。
二日癸巳虏（改作金）使来促劝进取推戴状。
告报官员僧道百姓军人耆老等尽赴厅立班推戴邦昌众人泣劝再三方从留守司遂以推戴状申军前大金元帅府劄文武百官军民僧道耆老吏部王尚书等申今来军民等悉愿推戴张太宰缘京城无主日久伏望早赐遣备礼仪施行者故今日遣翰林学士承旨吴开等入城盖因此事请文武百官军民耆老僧道吏部王尚书等照会施行。
发运判官向子諲遣李植赴大元帅府献钱粮助军用。
发运判官向子諲遣泗州进士李植赍金帛赴大元帅府以本司钱粮之在济州者悉献帅府以助军用王喜奏植承直郎。
四日甲午留守司榜。
今月三日吴承旨莫内翰自军前归准大金元帅府台令今已差官初七日行册命之礼右仰军民耆老僧道等各令知悉。
五日乙未尚书吏部榜。
准都省礼房帖子仰东上合门火急告报文臣（阙）选郎武臣承信郎以上并致仕寻医侍养官于受册日须管尽数要到如稍有漏落必定重作施行不得住滞勘会今月七日受册并合赴文德殿立班须至晓示右出榜各令知悉。
六日丙申合门仪制榜。
今月七日僧道父老于尚书省令厅下立俟太宰上马导引至右掖门先退太宰至文德殿门外下马仍诣殿东朵殿幄次更衣文武百官诸将军校文臣（阙）选郎武臣承信郎已上于殿下东西两间面北并设仪仗于殿下排立皇帝望大金国阙褥位于殿下少。
立俟册宝入门至位皇帝降阶褥位望大金国阙拜讫俟册宝至褥位读册设宝皇帝跪受讫再拜升殿即坐文武百官等七拜讫起居称贺五拜讫退右晓示各令知悉。又东上合门榜文臣（阙）选郎武臣承信郎已上并致仕寻医侍养官于受册日并合赴文德殿立班侍从官于受策日并合赴文德殿立班侍从官并宿令厅以待行事。
赐进士出身头品顶戴四川等处承宣布政使司布政使清苑许涵度校刊。
