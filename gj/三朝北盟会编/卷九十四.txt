靖康中帙六十九。
起靖康二年四月十五日甲戌，尽二十日己卯。
十五日甲戌兵马大元帅府劄子。
劄曰：金贼（改作人）邀请（删此字）二帝北去当府已星夜措置邀迎外契勘金贼（改作人）先于三月初七日抑逼宰相张邦昌僭称伪号今来邦昌已归宝退避所有三月八日已后笱旨事并不得施行差到官不许放上如有阙官即开具状申以凭差官填阙施行兼自今后凡有公事并须申禀当府与决如有奸诈伪冒可疑文字并不得施行缴连供申。
大元帅府以颜岐充大元帅府参议滕康周望为王府记室。
李纲传檄京师。
檄云：与湖南安抚郭三益等会合荆南勤王之师旬日得精兵十万见起发前来勤王开封府散榜晓谕。
赵子崧劝进第二状。
子崧十二日十四日皆具禀情迫言切上渎王听必蒙赐察子崧再三思之大王尚未离济必欲谦逊持重则奸诡之计一日万变不可少失机会兼两岁用。
兵人情只不思安定。若万一变生不测（旧校云：别本作不如初意）。又生一秦何可御也。二帝危辱正坐谋者不臧依违失断玩视几变一旦祸发四顾不知所出今大王处多故之际天心助顺逆人自归以大军压之故未敢变。若稍迟疑是天与不取也。伏望大王深以社稷为念俯采刍荛之言速赐进府至京城一举而定某日决可到城恐城中以计诱致却散大军未敢委兵趋行府况奔走劝进皆希功幸赏无持操之士某实耻之专以大兵压城以待鸾旗不胜祈恳诚切之至。
孙觌为宰执等乞大元帅听政状。
右某伏闻金贼（改作人）犯顺（删此二字）侵逼郊畿太上皇帝皇帝陛下二圣蒙尘贼臣僭号中外臣子罔不痛心元帅大王德望在人勋业盛大躬总戎律王室所凭方今道路不通威令阻隔百姓归命兆民系心伏望大王传令四方总决庶务上体二圣属望之意下答黎庶归仰之情指挥将臣征伐丑虏（删此四字）收复京邑奉迎乘舆某等情迫于中忧愤所激谨具状令修武郎王倚秉义郎赵子显奔诣行府申闻某等不胜惶惧激切虔祈恳祷之至。
十六日乙亥差路允迪范宗尹充奉迎使副请车驾进发。
并差内侍省御药扶持官合门皇城司带卫士班直供帐御府御辇逍遥车及下礼部太常讨论车驾至京奉迎礼仪。
南外宗正等劝进第二状。
具位右某近率宗室并随行官吏朝奉大夫权应天少尹叔近等具状披告乞兵马大元帅大王权听国政事续奉答语难徇众情窃议施行某等难以逆虏犯关（改作都城被围）之后道路隔绝于今半年而二圣播迁宗社无守恭惟大王至亲。且贤功盖天下群心所归实在今日傥蒙俯从众庶以安宗社少纾中外忧愤之情则训民练兵邀迎可期。若徒欲履正守节而不思祖宗创业之艰难非海内所望于大王也。某等迫切之诚实不能巳谨具状披告兵马大元帅大王伏乞王慈早赐允许行谨状。
批答。
礼备大经存而可考国有常典实不敢渝属王室之艰难当元帅之寄委逆胡（改作强邻）肆暴神器至危惟早坠之是思虽省愆而何补荐闻诚恳祗益兢惭念父兄方冒于烟尘不遑宁处顾臣子辄从于国事岂所。
当然知国玺之来辞已藏于守者觊銮舆之复誓必遂于忠心所请难议施行靖康二年四月十六日。
十七日丙子南外宗正等劝进第三状。
具位右某近率宗室叔近等两具状乞兵马大元帅大王权听国事复奉答语所请难议施行者某等窃以国家辐员万里承平百年尊君亲上之义远近无二伏自虏再犯顺（改作京城围闭）四方不闻诏令今者凡六易月彼既讲和将谓京师人人延跂以聆德音今二圣圣既行京邑空虚道路相传莫不抚心号泣誓必邀迎然宗庙社稷不可一日不享臣民万物不可一日不治政教号令不可一日不行于天下凡此非大王谁可为者大王为太上皇之子皇帝之弟则亲孰亲于大王王于大邦兼临两镇。又以大元帅之重统天下之兵则贵孰贵于大王聪明仁信温恭勤俭风动海内而忠孝特立亘古所未尝有则德孰盛于大王克敌制胜虑无遗策狂虏（改作敌焰）虽炽畏威而不敢迩则功孰高于大王为人子为人弟为人臣而銮舆蒙尘警跸滋远神器荡然人人忧疑则今日之于大王亿兆同辞请大王权听国事乃天人之心大王尚可辞乎！大王俯顺众情则国家之纲纪复正德泽复流政事复修刑威复振内可以防未萌之奸外可以羁不制之虏（改作敌）奉迎二圣可以如天之志矣。时不可违机不可失宗社再安在此一举惟大王深察而熟虑之则天下幸甚某等不胜傒望激切俟命之至谨三具状披告伏乞王慈早赐允许施行谨状。
批答。
国步艰难金寇猖獗（删此四字）銮舆播越诏令不下无所禀承遐迩之心翕然见属谓天下之权必主于一故连日之请乃至乎！三虽舆情难以辄违而孝心有所不忍方将遍览所上详熟以思俟入京城躬谒宗庙。若銮舆未还即抚定民庶权听国事宜体兹意无复重陈。
开封府揭榜晓示种深文状。
开封府揭榜云：傅递京兆府安抚使劄子据从议郎秦凤路经略使司准备次第一副将本路奇兵勤王种深状申契勘准秦凤路都总管司劄子及西道都总管司牒差统制秦凤路奇兵军兵前去勤王深伏念在熙秦守官几二十年汉番人情委是谙熟今据回纥国大使木瓜心（删此三字）及诸国首领等为金人侵犯南朝官家阿爷木瓜心等（删官家至此八字）情愿自备。
人马衣甲口食前去厮杀共约三十万人马及其呾呾国亦使忽令族首领结通嗢来传送言语要自夏国出来皆由河东前去会问拨遣去讫契勘前项诸首领亦为深在熙秦累年管当茶场日近相见人情远迩大段习熟今来逐人为见深乞前去勤王各自情愿自备甲马口食随深前去委是赤心忠义兼人马骁锐强壮深巳指挥各人首领统押分数路前去破敌及巳差拨得力使臣多赍金帛前去激赏上项首领令取便路兼程起发行前来京师会合伏乞指挥施行。
小帖子契勘深一行军马经过县镇民居往往以钱粮犒赏父老多称前后所过军马无此整肃人人皆愿随深前去勤王亦乞照会施行。
胡舜陟劄子乞下诏播告四方。
臣伏见都城围闭以来号令不及于四方凡半年有馀矣。民间固巳惊疑复因破城之后将士逾城而出者劫掠州县自守一方西京河北为之大扰。又外路闻二圣北辕皆谓中国无主深虑奸雄窃发有害吾民今巳遣使奉迎康王即位当有大霈膏泽天下则变乱自消然臣见尚书省劄子排办仪卫置造舆辇尚未了毕旬日之间外有变故安可不虑今陛下临朝听政臣愚以谓宜先下诏播告四方使天下晓然知中国有主康王即位有日以破乱臣贼子之心以慰海隅元元之望实宗庙之福不然臣恐诏书稽缓变故横生四海干戈鼎沸云：扰都城孤立为患非轻取进止。
赵子崧缴李健所得尚书省劄子状。
据户部哕上郎李健等申见到太康县候所申文字报事须议指挥右勘会金人大军四月初二日起发前去次日即遣武义大夫同恩李兴潘谨焘三人同往京东路州探问元帅大王行府所至密行具覆去后初五日续遣合门宣赞舍人蒋师愈承务郎程僎同王府内知客蔡琳等赍手劄文字前去初七日。又差吏部侍郎谢克家同勾当军头引见司韦渊直秘阁吴何玉宝诣行在初十日差尚书左丞冯澥权尚书右丞李回充奉迎使副赍文武百僚张邦昌以下勘进表章并元祐皇后手书前去兼今月初一日为奉迎康王未至恭请元祐皇后垂帘听政以俟复辟于十一日吉辰皇后入居禁中就内东门殿垂帘听政三省枢密院官日赴奏事兼大元帅康王行府。
已差到使臣黄永锡同恩等于本月十四日。又赍回三省枢密院奏状乞早整銮辂卫清宫阙讫右劄付户部李郎中等照会靖康二年四月十五日押今月十六日午时据李健等备申到十五日尚书省劄子取到元本缴申在前右子崧等节次具状劄申乞早定大计号令四方自失机会悔不可及今来。又据李健所得尚书省劄子称初十日已差左丞冯澥等充奉迎使副劄文武百僚张邦昌已下劝进表章并元祐皇后手书前去契勘京师事体既巳反正唯望大王入主社稷以安生灵迟疑未发事久变生不可不虑或闻议者以谓京师已经残破不可复入止欲即位军中便图迁徙某愚虑深为不然今祸变非常奸伪未戢欲致中兴当谨举措理宜先入京师谒宗庙觐母后明正诛赏降霈四方。若京师果不可都自可徐议昕向今逡巡犹豫日复一日深恐有误大计兼母后虽巳称制未肯便出号令四方之远不知僭伪反正之因士民忧疑奸宄窥伺。若更迟留旦暮之间必致别召祸乱伏望详酌前后所申断以不疑早赐听纳以慰天人之望。
小帖子崧等前申乞移军南京当时虏（改作敌）骑未退事势与今日不同访闻赵野范讷不戢其下纵令虏掠发掘邱墓人心胥怨今。又两军时有忿争万一行府入南京赵范二军必趋帐下恐有郭汜李催之变伏乞王慈开纳径还京城早定大计以副人望。
范琼进加军职以京城围闭弹压之功也。汪长源亦除合门宣赞舍人管干军头引见司使臣各转一官。
十八日丁丑开封府揭榜晓示副元帅公文。
开封府揭榜晓示准兵马副元帅公文当府统率军兵奉大元帅康王指挥会合分遣诸片段马追袭掩截金人仍令随事便宜措置自承康王劄子星夜间道速走使臣等遍督河北河东路诸州军府将合心并力占据要害断绝桥梁把隘拦击救迎二圣与诸王皇族并后妃期还宫阙与三军将校臣子死节誓报国恩亦先檄下大明府路催诸处人马将士随渡径过与西路人马相约掩击去讫契勘自去年十一月后金人登城按甲不动假倡和议使四方勤王之师坐待近畿诡诈百出使四方踪迹差误致使二帝出郊乃辇载金帛罄竭帑藏以遂贼（改作其）计。又邀拥銮奥及皇族子孙后妃巳下逾河北去及至启行外。
方知觉四方痛切忠愤呼天号诉日月惨色岂期夷狄（改作金人）祸我中国乃至上累君父窃惟大宋一统天下祖宗功德滋休太平自古莫比本缘奸臣误国阶怨生隙流毒贻患是至今日以天下之大宗社之重上天眷祐有宋垂亿万年其必有大赖公卿将帅一心保护庙朝安存士庶以此。又见大宋之恩德甚深靡有穷巳今大元帅康王忠孝友爱出自天性总兵于外亲擐甲胄冒犯风雨欲戡定国难辑宁方夏会诸路勤王之兵何啻百万前此守和议盟以俟贼（改作敌）退俯为生灵每戒轻动暨国家已落贼（改作敌）计苍天柰何自是康王闻此泪尽继血虽草木无知亦皆悲恸左右劝勉曾。若莫闻便欲跃马自奋手格逆虏（改作敌人）以雪父兄之耻见不住进发人马严督忠臣义士数路合击虽封王建节皆许充赏期于力救驾回以慰中外故未能归期于瞻望阙庭款谒宗庙与本朝父老军民僧道相见伏想舆情日久顾望必兴念祖宗积累之厚遽遭金胡作孽（删此四字改作祸变）致二帝迁播惟康王为社稷宗庙之赖𥩟成大功禔福天下当所驻兵距都城巳近须至公移慰抚都人者。
元祐皇后遣冯澥李回赍书来劝进。
左丞李回右丞冯澥至济州以元祐皇后圣旨赍书劝进曰：吾以薄德罹此多难虽救时敢爱于发肤而昧道。若临于渊水顾邦基之所赖系神器之有归比遣使轺往驰书牍盖上天之眷顾实四海之倾心谅惟拨乱之姿已定兴王之业方长嬴之届序宜祉福之具膺伫来御于法宫以诞扬于丕号群情攸属遐迩增怀故兹书示想宜知悉。
十九日戊寅御封太常少卿汪藻撰书送御史台看详如得允当仰申三省施行。
当日胡舜陟等奉准御封降到手书看详极为允当伏乞早赐施行百官凡三拜表劝进诏张澂措置排办行在所至程顿事务。
有旨奉先普安两院皇子帝姬揽堂为虏（改作金）人发掘速差官缮治。
宗室叔向驻青城置招募救驾义兵所。
又分遣使揭黄旗入城召募应募干多游惰之人。
大元帅府摆布驻劄人马。
议定以庚寅起发济州是日幕府劄下宣总司于宛亭驻劄赵子崧于东明驻劄宗泽所部领一行并权邦彦闾邱升姚鹏等人马分摆于长垣卫城南华驻。
劄防把候大元帅人马起发仰至二十四日次第前进至拱州南京以来次第下寨其馀孔彦威刘浩丁顺张换王澈等并别听指挥。
东道副总管朱胜非领兵来卫进谒于济州。
日历（改作纪）曰：先是胜非权知南京邦昌差使臣赍一书至胜非胜非送使臣下狱以邦昌书缴申大元帅府随即以兵来卫王见而嘉其忠。
二十日己卯赵子崧第三状劝进。
子崧恭奉四月十四日王旨令诸头项人兵不得乱近傍城门惊动人民等事子崧自发前军即以如此约束今来遵从严命再行戒谕诸军甚戢近城及城内百姓悉皆安堵无虞但都人士庶未知大王还阙之期日夕焚香泣望子崧窃谓大体一正防秋甚近合措置事正复不少今内外束手日复一日坐以废事甚可畏也。。又况盗贼充斥人民失所日俟恩霈，庶几安业。且使四方万里之远咸知神器有主人皆退听伏望大王俯徇群情仰慰二圣付托之意戒有司整饰銮舆即日还阙或狩南都亟下德音大宥群生天下幸甚傥或迟疑变生不测子崧亦不知税驾之所矣。唐突王听死有馀罪。
小帖子访闻荆南真州海州严州黄州蔡光之间有大贼而严州尤猖獗惟大霈一出则不劳兵革自然消弭祸变伏乞深赐体察。
先遣观察使臣黄永锡回。
使臣成忠郎黄永锡先奉兵马大元帅康王丙寅手书诣张邦昌观变还具言邦昌遣谢克家来归玉玺太母垂帘遣冯澥李回奉诏书前来劝进邦昌己出内东府京师见将大元帅檄书雕印出卖内外传报军民呼以望迎立康王王曰：宗庙社稷幸弗毁灭不谷愿蹈节死义以雪大耻尔岂敢偃然而当大事耶。
五军将士呈禀取二十一日摆拽人马护卫入南京。
兵马大元帅府契勘二十日五军将士保护兵马大元帅府王入南京令将军率领诸项人马各路将校著将军开府督视锋利器械刀仗鲜明仪从及将所属兵卒步马弓弩等项俱整点摆拽辛彦宗依旧充先锋统制丁顺充先锋副统制祁超依旧充前军统制王澈充前军副统制张琼依旧充左军统制孔彦威充左军副统制张俊依旧充中军统制刘浩中军副统制华实依旧充后军统制张澂充后军副统制。
后收杨惟忠依旧都统制右具呈禀奉王旨依此行下。
赐进士出身头品顶戴四川等处承宣布政使司布政使清苑许涵度校刊。
※卷九十四校勘记。
无特操之士（特误作持）
难议施行（难误作窃）某等窃以逆虏犯阙之后（窃误作难阙误作关）傥蒙俯从众言（言误作庶）兹国玺之来（兹误作知）四方不闻诏令今者凡六易月（今字衍）谓天下之权必主于一（主一作正）累年管勾茶场日逐相见（勾误作当逐误作近）故未忍归朝（忍误作能朝误作期下于字衍）皇子帝姬𪴙堂（𪴙误作揽）议定以庚寅起发济州（此九字应接上条作另行连下误）摆拽人马护卫兵马大元帅入南京（脱兵马大元帅五字）。
