政宣上帙九。
起宣和四年六月二十四日辛亥，尽九月二十三日己卯。
二十四日辛亥耶律淳死（改作卒）。
燕王自马扩之归。又闻天祚之信忧惧成疾是夜疾笃死无嗣萧干立其刀萧氏权主军国事号皇太后改建福元年为德兴元年天祚闻淳死下诏曰：天命至大不可以力回神器至公示闻以智取古今定论历数难移是以圣人戒于盗窃故秦晋国王耶律淳九族之内推为叔父之尊百官之中未有人臣之重趋朝不拜文印不名尝降玺书别颁金券日隆恩礼朕实推崇众所共知无负于尔比因寇乱遂肆窥觎外徒有周公之仪内实稔子带之恶不顾大义欲偿初心任用小人谋危大宝僭称帝号私授天官指斥乘舆伪造符宝轻发文字肆赦改元以屠沽商贾为翊戴之臣以佞媚狙诈处清密之任不逾累月便至台阶刑狱滥冤纪纲紊乱恣纵将士剽掠州城致我燕人陷于涂炭天方悔祸神不助奸视息偷存未及百日一身殄灭绝嗣覆家人鬼所雠取笑天下而。又。
辄申遗令擅建长秋妄委妇人专行伪命其逆臣处温父子同恣贪婪杀戮无辜助为不法众心离散立致分崩狼狈荒迷容身地针罪诚难贷令必在行假其馀生庸示宽大据耶律淳大为不道弃义背恩获戾祖宗朕不敢赦应所授官爵封号尽行削夺并妻萧氏亦降为庶人仍改姓虺氏外据皇太叔并妃别无关碍更不施行其封爵懿号一切仍旧呜呼仰观天意俯徇舆情勉而行之朕亦不忍。且仲尼作春秋乱臣贼子惧后之为臣子者可不慎欤。
初燕王病卧于城南瑶池殿李奭父子与陈泌等阴使奚契丹诸贵人出宿侍疾燕王危笃处温托故归私第欲闭契丹于门外然后乞王师为声援契丹知遂不果后永休县进纳人傅遵说随郭药师入燕被擒告说李处温父子常遣易州富户赵履仁刘耀赍文字通童贯欲挟萧后纳土大宋履仁授朝散大夫刘耀均州团练使见充宣抚司准备差使萧后引问处温等示其前后罪犯遂无以对处温赐自尽子奭凌迟处斩籍其家赀得见钱七万馀贯金银珠玉称之自为宰相数月之间四方贿赂公行初处温父子闻天祚播迁劝立燕王僭号以图恩幸及燕王死后恐契丹亡失其所依亦遣人北通金国俟其大军之来期以内应一南结童贯愿挟萧后纳土以归皆非至诚盖所以宛转欲为身谋而至此反为身害朝廷抚定燕山府追封处温为广阳郡王子奭保宁军节度使以本宅为庙。
《北征纪实》曰：李处温者辽国故相李俨之子也。尝谏天祚以国危使奉中国不纳及九大王立以推立功而相之与四军大王者对主国柄后。又辅萧后说肃后归朝乃密遣人通好二帅约日以燕山降及萧后归而二帅失信不能周旋于其闲事泄处温为四军所杀而抗王师矣。虏（改作燕）人知其国。且亡而中国必欲故地也。是以不战而听顺谓中国既得所欲而彼尚可假中国之势存其血食而已然中国之意期于必灭之而后已是以虏（改作燕）人后复说女真犯（改作入）中原倾我根本皆以复雠也。中国失之甚者尤在，于是。
又曰：辽既无主群臣乃即燕山立其叔九大王耶律淳号天锡皇帝遂降封天祚为湘阴王适乃中国犯盟不惟我师不堪战。且九大王者素得人心我。又不直是以破贯如拉朽然及闻败群小大沮一帅议退。
师上意亦欲。且罢将复与九大王约旧好独王黼力主之百端激上意以成其奸因从经抚房降御笔以饬二帅曰：狗性从头杀便会走（删曰：狗至此九字）会九大王者适病死而辽人奉其妃号萧后为主故辽势更炽，于是再出师矣。。
七月二十六日壬午王黼再议兴师。
童贯蔡攸自瓦桥关莫州回河间府忽知中山詹度奏耶律淳死燕人越境而来者皆以契丹无主愿归土朝廷为言朝廷犹豫未决间太宰王黼欲功高蔡京力主再兴师议手诏优允，于是悉诸道兵二十万期九月会三关诏贯攸母归异议者斩，于是伐燕之议成矣。。
八月丁亥朔检校少傅河阳三城节度使刘延庆为都统制进兵。
封氏编年曰：朝廷以检校少傅河阳三城节度使刘延庆代种师道为都统制耀州观察使刘光世代辛兴宗同州观察使何灌为副统制。又分广信兵驻安肃遣张思政权领赐延庆旌幢七宝金枪御袍束带以宠其行议两道进兵延庆复营古城光世灌驻兵广信此时契丹以连月塞上无警留兵新城主将四军大王萧干太师大石（改作达实）要牙以燕王淳病先次并入燕结谋策立萧后不暇来白沟延庆瞰亡数遣将郑建雄李绍等渡河侵掠俘获甚众而牛栏监军领本族契丹会乡社丁出没于广信界光世出兵迎战其将冀景赵明任明等首摧贼（改作敌）锋万计贯表其功擢光世威武军承宣使宠锡甚渥俄诏华州观察使杨可世复赴朔方宣司听候差使贯令守安肃军时汉燕良民转为忧苦尝思南归未有以发因光世兵至往往来降。
宇文虚中劄子论收燕山利害。
契勘契丹二百年强国方其盛时自处尊行僭中国之名号（删僭中至此六字）指岁赐为献纳招携附属力制方夏今来遵奉睿算按兵临边曾未半年戎虏（删此二字）震威怀德亟遣使人祈哀请命其言逊顺至有虽循旧制惟命是从之语盖自三代以来摧强敌为附藩未有速于今日者今欲尽复燕山或使纳土临以大兵假以岁月固亦可致但天生夷狄不可尽灭（删天生至此八字）知彼知己当图万全今具合计议事如后伏乞朝廷集议详酌施行一兵有胜负乃古今之常理。若十万全军出塞攻取涿易未拔或虽得涿易而守备未。
完人心未固聚兵至燕燕未肯下相守半月以上攻之不拔后无援军粮道不继利害如何一今来夏人竭国点集次第甚大。若以此兵逆旧虏酋（改作主天祚）自西而来我军攻燕未下相遇于燕城之外其利害如何一女真兵马见在中京我军十万未必能围合燕城女真守约不遣助兵入关其利害如何一。若我兵未能下燕女真入关一举而拔掠为空城以城归我不惟缮守费力。又恐为夷（改作敌）所轻其利害如何一契丹昨来遣使女真愿为附庸女真不纳求附朝廷观其意盖是畏女真爱中国避强悍归仁义今西夏以重兵压云：中狡诈窥伺托为存亡继绝之言其意甚远。若契丹北为女真所拒南为中国所弃收拾馀烬翻然决计乘夏人聚兵之地割地以为约积粮以养兵不惟王师入燕为所牵制亦恐他日西北边事未有宁息之日一。若大金取燕不得之后却与开纳许之以称藩比之今日未举大兵其恩威两全利害如何一。若果得燕地一府九州五关三十馀县。又逐旋筑寨建堡营置守备人兵粮草调发措置何所从出一女真兵马或为夏国劲兵所挫，或以久客远征一旦归国我未得燕或得燕而守备未固与女真大兵声势相远其利害如何一。若得燕之后胡虏杂类（改作关外别部）依附旁近险阻或通款旧酋（改作天祚）或别立酋长（改作新君）西后偿可久戍北兵不可倚仗永远警备利害如何一。若西夏大兵助送旧酋（改作天祚）不能入燕不得志而归蓄怒乘虚却于陕西河东出没牵制作过其利害如何窃谓今日为国家大计须期永久安逸不费兵马钱谷公私事力坦然无北顾之忧费省力暇过于昨来与契丹通好时方为稳便。若兵连不解征伐防托或灭虏之后（删此四字）调发劳费大过于未用兵以前其利害不可不计。
九月三日己未乌歇（改作乌页）等至国门诏以赵良嗣充馆伴使起居郎檀棹充馆伴副使中使李琮童师礼就班荆馆押赐御筵。
燕云：奉使录曰：乌歇（改作乌页）高庆裔行次多是理会旧例计较礼数如乞就都亭驿安下上殿赐宴差馆伴使副之类童师礼传圣旨令臣良嗣谕与使副贵国兵屯白水泊虽已多时亦有未是处契丹旧酋（改作主）元未曾捉得亦未杀了。又闻契丹旧酋（改作主）走入夏国借得人马过黄河夺了西京以西州军占了地土不少不知来时知子细否使副答云：来时听得契丹。
旧酋（改作主）在沙漠已曾遣人马追赶次第终须捉得兼沙漠之间系是鞑靼蒯古子（删此三字）地分此两国君长并已降拜了本国待走那里去国书中已载矣。。
十一日丁卯引乌歇（改作乌页）高庆裔见于崇政殿。
乌歇（改作乌页）高庆裔上殿跪奏曰：臣等来时大金皇帝传语大宋皇帝为契丹昏（改作旧）主无道因举轻兵再伐辽国大获胜捷所有旧汉地事专遣使人等禀议上遣师礼传旨谕以谢大金皇帝远遣使人到阙所有回答国书待亲笔写去以见相待厚意契丹昏（改作旧）主尚在沙漠早捉拏了甚好有计议等事可诣宰相王黼赐第商量上待乌歇（改作乌页）等甚厚屡差贵臣主宴赐金帛不赀至辍御茗调膏赐之引登明堂入龙德宫蕃衍宅别御离宫无所不至礼过契丹数倍而庆裔渤海人尤桀黠（删此三字）颇知书虽外为恭顺称恩颂德不绝词而稍稍较求故例无虚日如乞馆都亭驿乞上殿奏事朝廷以两国往来之仪未定请姑俟他日况契丹修好之初未尝如此庆裔遂出契丹例卷面证朝廷之非请载之国书为据朝廷不得已皆从之乃赐金帛袍段与夏国锦褐皆辞而不受。
十三日引诣王黼第计事乌歇（改作乌页）等庭趋讫升堂讲宾主礼而。且受回书。
汪藻谋夏录曰：乌歇（改作乌页）辞圣旨谕使人燕中无主止是四军领兵为边患及挟女主猖獗岂金国可容早擒之为佳乌歇（改作乌页）庆裔曰：四军夔离不（改作古尔班）渔产汝何人敢尔哉！回本国当奏陈时朝廷屡以胜契丹欺虏（改作金）人而有一四军不能制反仗虏（改作金）人擒之自相矛盾矣。。
九月十五日辛未辽人知易州高凤遣僧明赞诣宣抚司约来降。
封氏编年曰：知易州高凤与通守王悰共议云：天祚播迁燕王厌世女主初立谋迁汉人或闻欲行诛戮汉人被害吾辈安得奠枕今者南国宣抚被旨吊伐汉人往往南归今萧干林牙见在燕京可密遣人归款南朝使南兵来此内外相应尽杀契丹我辈可免日后之苦悰遂谨诺得僧明赞令来宣司赞具说汉人朝暮延颈颙望日俟天兵欲归王化积有岁时今者伏闻朝廷诏词宽厚檄榜丁宁。又闻宣抚司日收归明不下千百今日知易州高太师通守王少卿专遣明赞来见宣抚欲乞择起兵月日来抵易州当以内应诛戮契丹伏候钧旨贯既察来情。又使刘延庆。
审问真实密令明赞先归期以二十日约天兵前到城下贯许以事济口赏之以官先次厚劳令归。
十七日癸酉宣抚司檄刘光世令应易州。
十八日甲戌乌歇（改作乌页）等入辞于崇政殿差赵良嗣充奉使大金国国信使兼送伴武显大夫文州团练使马政充同送伴阁门宣赞舍人马扩充国信副使。
乌歇（改作乌页）等辞上令童师礼传旨契丹昏（改作旧）主尚在沙漠早捉拏了当为彼此之利今来国书事目并系亲笔写去以见相待厚意。
朝廷国书。
书云：使航洊至聘礼增华载修睦之勤益稔缔交之厚。且承亲临军旅远抚封陲用申吊伐之二以讫威怀之略逖闻风义深慰忱诚自审举军至西京即遣童贯等领重兵相应河北河东两路屡败契丹俘馘甚众军声蚤震谅已具知所有汉地及夹攻等事并如昔遣赵良嗣所议与累次国书并马政所赍事录大信既定义无更改其馀具如《别录》大军屯驻并边已久冀敦守信约来应师期共成取乱之图永洽善邻之契候当秋凛顺保天和今差大中大夫徽猷阁待制赵良嗣等充国信副使有少礼物具诸别幅。
专奉书陈达不宣谨白。
事目。
一昨遣赵良嗣计议及累次国书所载并令马政赍执事录所议汉地等事系五代唐以后所陷营平幽涿蓟檀顺蔚朔应云：新妫儒武寰等州旧汉地汉民内幽州系今契丹所称燕京其馀州县有契丹废并及改正名号去处候收复讫彼此画定封疆一自闻举兵到西京即遣太师童贯等领兵相应大军自今年四月以后屯驻河北路极边累与接战大获胜捷依元约合夹攻以未见金国进兵夹攻未曾深入缘契丹日近犯边。若因追袭乘势尽收燕地不须夹攻外。若未收复即合依元约夹攻所谓夹攻者系本朝自涿易等处进兵至燕京金国自古北口等处进兵至燕京西京管下汉地候收复燕京毕日彼此夹攻其汉地外地土合属金国占据一契丹旧主见在天德军地北夹山一带藏泊见带领所借夏国兵马及勾取朔州等处正军乡军护卫欲御敌金国燕京见般送银绢赴旧主处赏设夏国来人兵其旧主。若不〈巢力〉除于金国终为后患一夏国素务矫诈昨闻尝遣使诣金国贺功其实力助契丹至公行文字诋毁金。
国甚切及勾集众兵借与契丹闻累与金国接战已占据契丹金肃州河清军天德军云：内州。若不讨伐常作提虞必为金国深患其诋毁文字可付与使人近据河东路缴到金国深患其诋毁文字可付与使人近据河东路缴到金国军前都元帅府牒内一节称燕京路候秋凉以兵收去三国其间将欲如何。又牒称二国往来事虑有下手先后据此虽意是夹攻缘文字语言未是彼此合守夹攻元约施行。
二十日丙子刘光世进军应易州之约至白沟为牛栏军所败不得前。
封氏编年曰：是日刘光世遣冀景赵明翟进为先锋光世杨惟中为中部张思政为殿军次白沟牛栏贼（改作军）千馀从古城出与先锋人接战初我军以为易州来纳款不为之备偶尔遽战为贼（改作敌）所乘中部与殿后皆不得前前军转战至古峰台西复挫衄易州城内望风以为王师至矣。太师高凤先令汉人赵秉渊密为之备至是尽杀耶律夷（删此字）契丹或告南军不胜凤与秉渊等相顾失色僧明赞曰：事已。若此。且可闭门固守以待王师日晚牛栏贼（改作军）至易州知高凤内变以为王师诈败必有措画急反北奔凤再遣人来宣抚司言契丹耶律本州已行剿绝牛栏兵骑亦已北奔乞遣人兵前来。
二十三日己卯辽将都管押常胜军涿州留守郭药师上表以涿州来降。
是日辽人都管押常胜军涿州留守郭药师囚涿州刺史萧庆馀遣团练使赵鹤寿帅精兵八千铁骑五百一州四县来降。
封氏编年曰：药师表云：臣闻天有道则成民非后何戴是谓天人之极致，岂非古今之常情百姓系心素积北夷之怨一时翘喜咸归中国之明（删百姓至此二十字）臣躬领州县僚属豪右子弟官员僧道军吏百姓等奋臂约一万人斩首至三千级允属傒苏之望举怀赖庆之思。
燕云：奉使录曰：表云：药师言伏闻番汉之人实为异类羊狼之伴不可同居自生夷貉之乡未被衣冠之化常思戴日何啻望霓（删药师至此四十一字）一昨天祚皇帝怠弃銮舆越在草莽万姓无依栖之地五都有板荡之危虽宣室嗣图旋至奄忽女后摄政尤难抚绥诚天命之有归非人力之能致臣药师等虽属多难莫生异心盖所居父母之邦不可废臣子之节今契丹自为戎首窃稔奸谋燔烧我里庐虔刘我士女报之。
以怨抚乃以雠臣药师等以是竞思戴舜以同心不可助桀而为虐今将所管押马步军用申恳悃伏愿皇帝陛下副兹多望悯此哀鸣特开天地之恩许入风云：之会实所愿也。非敢望焉臣药师等无任瞻天慕圣激切屏营之至谨奉表以闻臣药师等诚惶诚恐稽首顿首谨言宣和四年九月十日辽国常胜。
军都管押诸卫上将军臣郭药师等表奏先是辽人天庆十年金人苦于用兵经岁不出诸路军马依旧屯备有东南路怨军将领董小丑因差讨平利州贼坐逗留不进贼平被诛本部队长罗青汉董仲孙等倡率怨军作乱余睹（改作伊都）统兵讨之贼势稍窘郭药师等内变杀罗青汉等数人遂就招安萧干奏留二千人为四营擢用郭药师张令徽刘舜臣甄五臣各充统领燕王即位改怨军为常胜军药师年少壮貌颇伟岸而沈毅果敢以威武御众人多附之初以武勇四军荐授殿直从征女真积前后功擢守涿州伪后专政契丹欲再谋杀汉人恐应南军忽得报言易州降大宋药师有意归明时四军萧干闻我军再压境自燕来涿州而药师以为图已乃与张令徽刘舜臣甄五臣袭诜赵瑄韩璧谋叛既决乃召萧干开晏款密。且以历数符谶说其归汉四军怒曰：吾荐汝于朝授此官职，岂可背朝廷药师以为干必从请。又尝受荐恩初不敢害干干当此之际所领兵不多。又料药师既叛意其不从虑祸及身遽起启钥而去药师急召所部说曰：天祚失国女政不纲内盗外寇天下瓜分宋天子以好生之德吊民伐罪命虎臣拥重兵下易州压吾境此勇男子取金印大如斗之时也。乃以高官厚禄邀吾辈傥强项不进破国亡家噬脐何及众当如何万口喧呼无不响应遂囚监军萧馀庆等乃遣团练使赵鹤寿帅精兵八千铁骑五百一州四县士民奉表来降。
赐进士出身头品顶戴四川等处承宣布政使司布政使清苑许涵度校刊。
※卷九校勘记。
独王黼力阻之（阻误作主）复赴朔方宣抚司（脱抚字）令来宣抚司（脱抚字）赵良嗣等充国信使副（误作副使）臣闻天下有道则臣民非后何戴（脱下字臣误作成）。
