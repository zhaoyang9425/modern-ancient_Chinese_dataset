常衮　宋济　牛锡庶　崔元翰　湛责　尹极　李程　蔡南史　牛僧孺　杨虞卿　苗缵　费冠卿　李固言　殷尧藩　施肩吾　张正甫　冯宿　张环　杨三喜
常衮
唐德宗初即位，宰相常衮为福建观察使治其地。衮以辞进，乡县小民，有能读书作文辞者，亲与之为主客之礼。观游宴飨，必召与之。时未几，皆化翕然。于时欧阳詹独秀出，衮加敬爱，诸生皆推服。闽越之人举进士，繇詹始也。詹死于国子四门助教，陇西李翱为传，韩愈作哀辞。（出韩愈《欧阳詹哀词序文》）
宋济
唐德宗微行，一日夏中至西明寺。时宋济在僧院过夏。上忽入济院，方在窗下，犊（犊原作特，据明抄本改）鼻葛巾抄书。上曰：茶请一碗。济曰：鼎水中煎，此有茶味，请自泼之。上又问曰：作何事业？兼问姓行。济云：姓宋第五，应进士举。又曰：所业何？曰：作诗。又曰：闻今上好作诗。何如？宋济云：圣意不测……语未竟。忽从辇递到。曰官家、官家。济惶惧待罪。上曰：宋五大坦率。后礼部放榜，上命内臣看有济名。使回奏无名，上曰：宋五又坦率也。（出《卢氏小说》）或有客讥宋济曰：白袍子何纷纷？济曰：为朱袍、紫袍纷纷耳。（出《国史补》）
牛锡庶
牛锡庶性静退寡合，累举不举。贞元元年，因问日者，曰：君明年合状头及第。锡庶但望偶中一第尔，殊不信也。时已八月，未命主司。偶至少保萧昕宅前，值昕杖策，将独游南园。锡庶遇之，遽投刺，并贽所业。昕独居，方思宾友，甚喜。延与之语。及省文卷，再三称赏。因问曰：外间议者以何人当知举？锡庶对曰：尚书至公为心，必更出领一岁。昕曰：必不见命。若尔。君即状头也。锡庶起拜谢。复坐未安，忽闻驰马传呼曰：尚书知举。昕遽起。锡庶复再拜曰：尚书适已赐许，皇天后土，实闻斯言。昕曰：前言期矣。明年果状头及第。（出《逸史》）
崔元翰
崔元翰为杨炎所引，欲拜补阙，恳曰：愿举进士，由此独步场中。然不晓程试，先求题目为地。崔敖知之。旭日，都堂始开，敖盛气白主司曰：若出白云起封中题，敖请退。主司为其所中，卒愕然换之。是岁，二崔俱捷。（出《国史补》）
湛贲
彭伉、湛贲俱袁州宜春人，伉妻又湛姨也。伉举进士擢第，湛犹为县吏。妻族为置贺宴，皆官人名干，伉居席之右，一座尽倾。湛至，命饭于后阁，甚无难色。其妻忿然责之曰：男子不能自励，窘辱如此，复何为容？湛感其言，孜孜学业。未数载，一举登第。伉常侮之，其时伉方跨驴，纵游于郊郛。忽有家僮驰报：湛郎及第。伉失声而坠。故袁人谑曰：湛贲及第，彭伉落驴。（出《摭言》）
尹极
贞元七年，杜黄裳知举。闻尹极（《玉泉子》极作枢，下同。）时名籍籍，乃微服访之，问场中名士，极唯唯。黄裳乃具告曰：某即今年主司也，受命久矣，唯得一人，某他不能尽知，敢以为请。极耸然谢曰：既辱下问，敢有所隐？即言子弟有崔元略。孤进有沐（明抄本、许本沐作休，清徐松唐登科记考十二沐作林。）藻、令孤楚数人。黄裳大喜。其年极状头及第。试珠还合浦赋。藻赋成，忽假寐，梦人告曰：何不叙珠来去之意。既寤，乃改数句，又谢恩。黄裳谓藻曰：叙珠来去，如有神助。（出《闽川名士传》）
李程
李程贞元中试日五色赋，先榜落矣。初出试，杨于陵省宿归第，遇程于省门，询之所试。程探靴靿中得赋稿，示之。其破题曰：德动天鉴，祥天日华。于陵览之，谓程曰：公今须作状元。翌日，杂文无名。于陵深不平。乃于故册子末（末原作未，据唐摭言改）缮写，而斥其名氏，携之以诣主文。从容绐之曰：侍郎今者新赋试。奈何用旧题？主文辞以非也。于陵曰：不止题目，向有人赋此，韵脚亦同。主文大惊。于陵乃出程赋示之。主文叹赏不已。于陵曰当今场中若有此赋，侍郎何以待之？主文曰：无则已，有即非状无不可也。于陵曰：苟如此，侍郎已遗贤矣，此乃李程所作。亟命取程所纳而对，不差一字。主文因而致谢，谋之于陵，于是擢为状元，前榜不复收矣。（或云出榜重收。）程后出镇大梁，闻浩虚舟应宏词，复赋此题，颇虑浩愈于己，驰一介取原本。既至，将启缄，尚有忧色。及覩浩破题曰：丽日焜煌，中含瑞光。程喜曰：李程在裹。（出《摭言》）
蔡南史
贞元十二年，驸马王士平与义阳公主反目。蔡南史、独孤申叔播为乐曲，号义阳子，有团雪散雪之歌。德宗闻之怒，欲废科举，后但流斥南史乃止。（出《国史补》）
牛僧孺
牛僧孺始举进士，致琴书于灞浐间。先以所业谒韩愈、皇甫湜。时首造愈，值愈他适，留卷而已。无何，愈访湜。时僧孺亦及门。二贤览刺忻然，同契延接，询及所止。对曰：某方以薄伎小丑呈于宗匠，进退惟命，一囊犹置于国门之外。二公披卷，卷首有说乐一章。未阅其词，遽曰：斯高文。且以拍板为何等？对曰：谓之乐句。二公相顾大喜曰：斯高文必矣。僧孺因谋所居，二公沈然良久，乃曰：可于客户税一庙院。僧孺如所教。造门致谢，二公又诲之曰：某日可游青龙寺。薄暮而归，二公联鏕至彼。因大署其门曰：韩愈、皇甫湜同访几官不遇。翌日，辇毂名士咸观焉。奇章之名，由是赫然矣。僧孺既及第，过堂，宰相谓曰：扫厅奉候。僧孺独出曰：不敢。众耸异之。（出《摭言》）
杨虞卿
杨虞卿及第后，举宏词，为校书，来淮南就李鄘婚姻。遇前进士陈商，启护穷窘，虞卿未相识。闻之，倒囊以济。（出《摭言》）
苗缵
苗粲子缵应举，而粲以中风语涩，而心绪至切。临试，又疾亟。缵乃为状，请许入试否？粲犹能把笔，淡墨为书曰：入入！其父子之情切如此。其年，缵及第。（出《嘉话录》）
费冠卿
费冠卿元和二年及第，以禄不及亲，永怀罔极之念，遂隐于池阳九华山。长庆中，殿中侍御史李行修举冠卿孝节，征拜右拾遗。制曰：前进士费冠卿尝与计偕，以文中第。禄不及于荣养，恨每积于永怀。遂乃屏身丘园，绝迹仕进。守其至性，十有五年。峻节无双，清飚自远。夫旌孝行、举逸人，所以厚风俗而敦名教也。宜陈高奖，以儆薄夫。擢参近侍之荣，载伫移忠之效：可右拾遗。冠卿竟不应征命。（出《摭言》）
李固言
李固言生于凤翔庄墅，性质厚，未熟造谒。始应进士举，舍于亲表柳氏京第。诸柳昆仲，率多谑戏。以固言不闲人事，俾信趋揖之仪。候其磬折，密于头巾上贴文字云：此处有屋僦赁。固言不觉。及出，朝士见而笑之。许孟容为右常侍，于时朝中薄此官，号曰貂脚，颇不能为后进延誉。固言始以所业求见，谋于诸柳。诸柳与导行卷去处，先令投许常侍。固言果诣之，孟容谢曰：某官绪闲冷，不足发君子声彩。虽然，亦藏之于心。又睹头巾上文字，知其朴质。无何，来年许知礼闱，乃以固言为状头。（出《摭言》）
殷尧藩
元和九年，韦贯之榜，殷尧藩杂文落矣。阳（明抄本阳作杨。）汉公乃贯之前榜门生，盛言尧藩之屈，贯之为之重收。（出《摭言》）
施肩吾
施肩吾元和十年及第。以洪州之西山，乃十二真君羽化之地，灵迹具存，慕其真风，高蹈于此。尝赋闲居遣兴七言诗一百韵，大行于世。（出《摭言》）
张正甫
张正甫为河南尹，裴度衔命伐淮西，置宴府西亭。裴言一举人词艺，好解头。张正色曰：相公此行何为也？争记得河南解头。裴有惭色。（出《摭言》。明抄本作出《幽闲鼓吹》）
冯宿
冯宿之三子陶、韬、图，兄弟连年进士及第，连年登宏词科。一时之盛，代无比焉。当太和初，冯氏进士及第者，海内十人。而公家兄弟叔侄八人。（出《传载故实》）
张环
张环兄弟七人并举进士。（出《谭宾录》）
杨三喜
杨敬之拜国子司业，次子载进士及第，长子三史登科，时号杨三喜。（出《摭言》）
