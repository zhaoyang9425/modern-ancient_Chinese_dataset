刘邺　叶京　李蔼　房珝　汪遵　刘允章　王凝　卢尚卿　李尧　高湜　公乘亿　孙龙光　王璘　蒋凝　吴融　卢光启　王彦昌　杜升　郑昌图　程贺　陈峤　秦韬玉　陆扆　张曙　崔昭矩　贾泳
刘邺
刘邺字汉藩。咸通中，自长春宫判官召入内庭。特赐及第。韦保义以兄在相位，应举不得，特赐及第，擢入内庭。（出《摭言》）
叶京
叶京，建州人也，极有赋名。向游大梁，常预公宴，因与监军使面熟。及至京师时已遂登科，与同年连镳而行。逢其人于通衢，马上相揖。因之谤议喧然，后颇至沈弃。终于太学博士。（出《摭言》）
李蔼
李蔼应举功勤，敏妙绝伦，人谓之束翅鹞子。咸通二年及第。（出《卢氏杂说》）
房珝
房珝，河南人，太尉之孙，咸通四年垂成而败。先是名第定矣，无何写试之际，仰泥土落，击翻砚瓦，污试纸。珝以中表重地，只荐珝一人，主事不获已，须应之。珝既临曙，更请印副试。主司不诺，遂罢。（出《摭言》）
汪遵
许棠，宣州泾县人，早修举业。乡人汪遵者幼为小吏。洎棠应二十余举，遵犹在胥徒。然善为绝句诗，而深晦密。一旦辞役就贡，会棠送客至灞浐，忽遇遵于途中。棠讯之曰：汪都，（都者。吏之呼也。）何事至京？遵对曰：此来就贡。棠怒曰：小吏无礼。而果与棠同砚席，棠甚侮之。后遵成名五年，棠始及第。（出《摭言》）
刘允章
刘允章题目天下为家赋，给事中杜裔体（按唐《摭言》十三体作休）进疏论。事虽不行，时以为当。崔澹至仁伐不仁赋，亦颇招时议。薛耽盛德日新赋，韵脚云：循乃无已。刘子震通状，请改为修字，当时改正。（出《卢氏杂说》）
王凝
王凝清族重德，冠绝当时。每就寝息，必叉手而卧，或虑梦中见其先祖。曾牧绛州。于时司空图方应进士举，自别墅到郡。谒见后，更不访亲知，阍吏遽申司空秀才出郭矣。或入郭访亲知，即不造郡齐。王知之，谓其专敬，愈重之。及知举，司空一捷，列第四人登科。同年讶其名姓甚暗，成事太速。有浮薄者号之为司徒空。王知有此说。因召一榜门生开筵，宣言于众曰：某切忝文柄，今年榜贴，全为司空先辈一人而已。由是图声彩益振。（出《北梦琐言》）
卢尚卿
咸通十一年，以庞勋盗据徐州，久屯戎卒，连年飞挽，物力方虚，因诏权停贡举一年。是岁，进士卢尚卿自远至关，闻诏而回。乃赋东归诗曰：九重丹诏下尘埃，深琐文闱罢选才。桂树放教遮月长，杏园终待隔年开。自从玉帐论兵后，不许金门谏猎来。今日霸陵桥上过，关人应笑腊前回。（出《年号记》）
李尧
李尧及第，在偏侍下，俯逼起居宴。霖雨不止，因遣赁油幕以张（去声）之。尧先人旧庐升平里，凡用钱七百缗。自所居连亘通衢迨之一里余，参御辈不啻千余人，鞯马车舆，阗咽门巷，往来无有沾湿者。而金壁照耀，别有嘉致。尧时为丞相韦保衡所委，干预政事，号为李八郎。其妻又南海韦宙女，恒资之金帛，不可胜纪。（出《摭言》）
高湜
咸通十二年，礼部侍郎高湜知举。榜内孤贫（贫原作平，据明抄本改）者，公乘亿有赋三百首，人多书于壁。许棠有洞庭诗尤工，时人谓之许洞庭。最者有聂夷中，少贫苦，精于古体。有公子家诗云：种花满西园，花发青楼道。花下一禾生，去之为恶草。又咏田家诗云：父耕原上田，子斫山下荒。六月禾未秀，官家已修仓。又云：锄田当日午，汗滴禾下土。谁念盘中餐，粒粒皆辛苦。又云：二月卖新丝，五月粜新谷。医得眼前疮，剜却心头肉。我愿君王心，化为光明烛。不照绮逻筵，只照逃亡屋。所谓言近意远，合三百篇之旨也。（出《摭言》）
公乘亿
公乘亿，魏人也，以词赋著名。咸通十三年，垂三十举矣。尝大病，乡人误传已死。其妻自河北来迎丧，会亿送客至坡下，遇其妻。始夫妻阔别，积十余岁。亿时在马上，见一妇粗纕跨驴，依稀与妻类，因睨之不已。妻亦如是。乃令人诘之，果亿。内子与之相持而泣。路人叹异之。后旬日，亿登第矣。（出《摭言》）
孙龙光
孙龙光，崔殷梦下状元及第。前一年，尝梦积木数百，龙光践履往复。既而请一李处士圆之，处士曰：贺郎君，喜来年必是状元。何者？已居众材之上。（出《摭言》）
王璘
长沙日试万言，王璘词学寓赡，非积学所致。崔詹事廉问，持表荐之于朝。先是试之于使院，璘请书吏十人，皆给几砚。璘𫄨扪扪腹，往来口授，十吏笔不停辍。首题黄河赋，三十字数刻而成。又鸟散余花落诗三十首，援毫而就。时忽风雨暴至，数幅为回飚所卷，泥滓沾渍，不胜舒卷。璘曰：勿取，但将纸来。复纵笔一挥，斯须复十余篇矣。时未停午，已积七千余言。崔公语试官曰：万言不在试限，但请召来饮酒。黄河赋复有僻字百余，请璘对众朗宣，旁若无人。至京，时路岩方当轴，遣一介召之。璘意在沽激，曰：请俟见帝。岩闻之。大怒，亟命奏废万言科。璘杖策而归，放旷于杯酒间，虽屠沽无间然矣。（出《摭言》）
蒋凝
干符中，蒋凝应宏（宏原作宠，据明抄本改）词。为赋止及四韵，遂白而去。试官不之信，逼请所谓。凝以实告。既而比之诸公，凝有德色。试官叹息久之。顷刻之间，播于人口。或称之曰，白头花钿满面，不若徐妃半妆。（出《摭言》）
吴融
吴融字子华，广明中和间久负屈声。虽未擢第，同人率多执贽谒之，如先达。有王图者工词赋，投卷凡旬月。融既见之，殊不言图之臧否。但问图曰：吏（明抄本吏作向。）曾得卢休信否？何坚卧不起？惜哉！融所得不如他。休，图之中表，长于八韵，向与融同砚席，晚年抛废，归镜中别墅。（出《摭言》）
卢光启
卢光启先人伏法，光启兄弟修饰赴举，谓亲知曰：此乃开荒也。然其立性周谨。著初举子一卷，即进取诸事，皆此类也。策名后，扬历台省，受知于租庸张浚。浚出征并汾，卢每致书疏，凡一事别为一幅。朝士至今敩之，盖重叠别纸，自光启始也。唐末举人，不问事行文艺，但勤于请谒，号曰精切，亦皆法于光启尔。其族弟汝弼尝为张浚出征判官，传檄四方，其略云：致赤子之流离，自朱耶之版荡。自谓人曰：天生朱耶赤子，供我之笔也。（出《北梦琐言》）
王彦昌
王彦昌太原人，家世簪冕，推于鼎甲。广明岁驾幸西蜀，敕赐及第。后为嗣薛王知柔判官。昭宗幸石门时，宰臣学士不及随驾，知柔以京兆尹权中书，事属近辅。表章继至，勤于批答。知柔以彦昌名闻，遂命权知学士。居半岁，出拜京兆尹，加左常侍大理卿。为寺胥所累，南迁。（出《摭言》）
杜升
杜升父宣猷终宛陵。升有词藻。广明岁，苏导给事刺剑州，升为军卒。驾幸西蜀，例得召见。特敕赐绯。导寻入内庭，韦中令自翰长拜主文。升时已拜小谏，抗表乞就试，从之。登第数日，有敕复前官并（并原作拜，据明抄本、陈校本改。）服色。议者荣之。（出《摭言》）升自拾遗赐绯，却应举及第，又拾遗，时号著绯进士。（出《卢氏杂说》）
郑昌图
广明年中，凤翔副使郑侍郎昌图未及第前，尝自任以广度弘襟，不拘小节，出入游处，悉恣情焉。洎至舆论喧然，且欲罢举。其时同里有亲表家仆，自宋亳庄上至，告其主人云：昨过洛京，于谷水店边，逢见二黄衣使人西来，某遂与同行。至华岳庙前，二黄衣使与某告别，相揖于店后面，谓某曰：君家郎君应进士举无？（无原作元，据明抄本、陈校本改。）仆曰：我郎主官已高，诸郎君见修学次。又问曰：莫亲戚家儿郎应无？曰：有。使人曰：吾二人乃是今年送榜之使也，自泰山来到金天处，押（押原作抑，据明抄本改。）署其榜，子幸相遇。仆遂请窃窥其榜，使者曰：不可，汝但记之。遂画其地曰：此年状头姓，偏傍有阝，名两字，下一字在口中。榜尾之人姓，偏傍亦有此阝，名两字，下一字亦在口中。记之记之？遂去。郑公亲表颇异其事，遂访岐副具话之。具勉以就试。昌图其年状头及第，榜尾邹希回也。姓名画点皆同。（出《玉堂闲语》）
又咸通中，以进士车服僭差，不许乘马。时场中不减千人，谁势可热手，亦皆骑驴。或嘲之曰：今年敕下尽骑驴，短袖长秋满九衢。清瘦儿郎犹自可，就中愁杀郑昌图。（相国魁伟甚，故有此句。出《摭言》）
程贺
唐崔亚郎中典眉州，程贺以乡役充厅仆，共弟在州曹为小书吏。崔公见贺风味有似儒生，因诘之曰：尔读书乎？贺降阶对曰：薄涉艺文。崔公指一物，俾其赋咏。雅有意思，因令归。选日，装写所业执贽，甚称奖之，俾称进士，依崔之门，更不他岐。凡二十五举及第。每入京，馆于博陵之第，常感提拔之恩。亚卒之日，贺为崔公衰服三年。人皆美之。（出《北梦琐言》）
陈峤
陈峤谒安陆郑𫍯，三年，方一相面。从容𫍯谓峤曰：识闵廷言否？峤曰：偶未知闻。𫍯曰：不妨与之往还，其人文似西汉。（出《摭言》）
秦韬玉
秦韬玉出入田令孜之门。车驾幸蜀，韬玉已拜丞郎，判鹾。及小归公主文，韬玉准敕放第，仍编入其年榜中。韬玉致书谢新人，皆呼同年。略曰：三条烛下，虽阻文闱，数仞墙边，幸同恩地。（出《摭言》）
陆扆
陆扆举进士，属僖宗幸梁洋，随驾至行在，与中书舍人郑损同止逆旅。扆为宰相韦昭度所知，欲身事之速了，屡告昭度，昭度曰：奈已深夏，复使何人为主司？扆以郑损对。昭度从之。因令扆致意。榜贴皆扆自定。其年六月，状头及第。后在翰林署，时苦热，同列戏之曰：今日好造榜矣。然扆名冠一时，兄弟三人，时谓三陆，希声及威也。（出《北梦琐言》）
张曙
张曙、崔昭纬，中和初西川同举，相与诣日者问命。时曙自恃才名籍甚，人皆目为将来状元。崔亦分居其下。无何，日者殊不顾曙，第目崔曰：将来万全高第。曙有愠色。日者曰：郎君亦及第，然须待崔家郎君拜相，当此时过堂。既而曙果以惨恤不终场，昭纬其年首冠。曙以篇什刺之曰：千里江西陪骥尾，五更风小失龙鳞。昨夜浣花溪上雨，绿杨芳草为何人？崔甚不平。会夜饮，崔以巨觥饮张，张推辞再三。崔曰：但吃却，待我作宰相，与郎君取状头。张拂衣而去，因之大不叶。后七年，崔自内廷大拜。张后于裴贽下及第。果于崔下过堂。（出《摭言》）
崔昭矩
崔昭矩，大顺中裴贽下状元及第。翌日，兄昭纬登庸。王倜，丞相鲁公损之子。倜及第。翌日，损登庸。倜过堂别见。归点（按唐《摭言》八点作黯。）亲迎拜席曰：状元及第，榜下版巡。脱白期月，无疾而卒。（出《摭言》）
贾泳
贾泳父修有义声。泳落拓，不拘细碎。尝佐武臣倅晋州，时昭宗幸蜀。三榜裴相贽，时为前主客员外，客游至郡。泳接之傲睨。裴尝簪笏造泳，泳戎装一揖曰：主公尚书邀放鹞子，勿怪。如此偬偬而退，裴贽颇衔之。后裴三主文柄，泳两举为裴所黜。既而谓门人曰：贾泳老倒可哀，吾当报之以德。遂放及第。（出《摭言》）
